{"url": "https://www.dnevnik.bg/sport/2018/07/19/3284851_cska_izgubi_osnovni_igrachi_za_sledvashtiia_si_mach_v/", "text": "ЦСКА ще бъде без куп основни играчи за следващия си европейски мач, който ще е срещу \"Адмира Вакер\".  Червените отстраниха \"Рига\" след дузпи , но няма да могат да разчитат на Тиаго Родригес, който беше изгонен в края на редовното време. След края на срещата казахстанският съдия Фуркат Атажанов изгони още Николай Бодуров и Кристиян Малинов, които участваха в сбиване с латвийците. Секунди след последния сигнал двамата български играчи влязоха в схватка с играчи на домакините. Трите червени картона се добавят към Рафаел Енрике, който напусна с контузия, която по предварителна информация е сериозна. Двубоят с \"Рига\" не беше качествен, а съдията Атажанов позволи много свободна, на моменти дори груба игра. Следващият мач на ЦСКА е с \"Адмира Вакер\" след седем дни.", "date": "2018.07.19", "title": "ЦСКА изгуби основни играчи за следващия си мач в Лига Европа"}
{"url": "https://www.dnevnik.bg/evropa/2018/07/19/3284657_ispaniia_otmeni_evropeiskite_zapovedi_za_arest_na/", "text": "Испания отмени европейските заповеди за арест и исканията за екстрадиране на бившия каталунски лидер Карлес Пучдемон и на петима други каталунски представители, издирвани по обвинения в бунт, предадоха световните агенции, цитирани от БТА. Решението е на съдия Пабло Ярена от испанския Върховен съд. Седмица по-рано германски съд постанови, че Пучдемон  не може да бъде екстрадиран в Испания  по обвинение в бунт, а само по обвинение в злоупотреби с финансови средства. Съдия Ярена отговаря за разследването на опита за отделяне на Каталуня от Испания през октомври. Неговото решение може да бъде възприето от каталунското сепаратистко движение като голяма победа срещу централните власти в Мадрид. След референдума за независимост на Каталуня Карлес Пучдемон избяга в Белгия. После отиде във Финландия за кратко и на връщане оттам за Белгия бе задържан в Германия заради искането за арест и екстрадиция от страна на Мадрид. По-късно бе освободен под парична гаранция в размер на 75 хил. евро. Испанската заповед за арест на Пучдемон остава в сила. Това означава, че ако той се окаже на територията на Испания, трябва да бъде задържан.", "date": "2018.07.19", "title": "Испания отмени европейските заповеди за арест на Пучдемон"}
{"url": "https://www.dnevnik.bg/bulgaria/2018/07/19/3284669_prokuraturata_proveriava_dali_puskan_v_otpuska/", "text": "Прокуратурата ще провери дали периодично пусканият от надзиратели затворник във Варна е свързан с автокражби в града. Това обяви говорителят на главния прокурор Румяна Арнаудова на брифинг. Тя обясни, че до вчерашната акция, довела до задържането на трима надзиратели, се е стигнало след сигнал до прокуратурата. Проверката на държавното обвинение е установила, че затворникът е бил пускан през деня поне шест пъти. По случая са използвани и специални разузнавателни средства. Лишеният от свобода, който е осъждан многократно за автокражби, се е връщал винаги преди вечерната проверка в затвора. Тримата надзиратели пък го пускали, когато са били на смяна - на вътрешен и външен портал. Засега прокуратурата няма данни те да са получавали пари, но говорителят на Сотир Цацаров не изключи тази хипотеза. Наказанието на затворника е било 6 години и 8 месеца, от които са му оставали 4 години и 4 месеца. Той е осъден от военен съд за участие в организирана престъпна група за кражба на автомобили. Арнаудова обясни, че затворникът е бил много бърз и профилиран в автокражбите. Прокуратурата ще провери и дали затворникът не е извършил престъплението бягство от затвора, но по думите на говорителя на главния прокурор възможността за възприемане на тази хипотеза е минимална, защото реално затворникът не е бягал и е присъствал на всяка вечерна проверка. Прокуратурата търси кой по веригата е нарушил задължението си за преминалия без проверка самолет Арнаудова даде подробности и за прокурорската проверка за преминалия без гранична проверка частен самолет на летище София. Инспекцията на държавното обвинение ще е в няколко насоки - в какво се състоят служебните задължения на наземните оператори; какъв е обичайният режим за частни самолети и др. Втората линия на проверката ще е има ли незаконно преминаване на границата. Това престъпление обаче е умишлено и ще трябва да се установи умисъл у всеки пътник. По думите на Арнаудова в случая става въпрос по-скоро за неизпълнение на служебни задължения, а не за умишлено незаконно преминаване на границата от пътниците в самолета. Трябва да се разбере дали гранична полиция или служителите на летището са виновни, коментира още говорителят. Тя отново обясни, че само капитанът на полета е бил проверен. Пътниците са били отведени в нарочно помещение на летището за проверки. Там са престояли 70 минути. Без да бъдат проверени обаче, дошъл наземен оператор, който ги е отвел до самолета, който междувременно е получил разрешение за излитане. Арнаудова обясни, че ще бъде проверено дали и кога са заплатени летищни такси и защо не е направена митническа проверка на самолета, въпреки че е летял между България и Гърция, които са членки на ЕС. \"Всички обстоятелства в съвкупност ще дадат отговорите как се е стигнало до даване на разрешение за излитане без гранична проверка\", допълни говорителят.", "date": "2018.07.19", "title": "Прокуратурата проверява дали пускан в отпуска затворник е крал коли"}
{"url": "https://www.dnevnik.bg/evropa/2018/07/19/3284739_velikobritaniia_otreche_da_e_identificirala/", "text": "Британският министър за сигурността Бен Уолъс определи като \"дива спекулация\"  информацията, че  полицията е идентифицирала няколко руснаци, стоящи зад атаката с нервнопаралитично вещество \"Новичок\" срещу бившия руски двоен агент Сергей Скрипал и дъщеря му, предаде \"Ройтерс\". През март двамата  бяха намерени в безсъзнание  на пейка в Солсбъри. Впоследствие се възстановиха. В началото на юли още двама души (44-годишната Доун Стърджис и 45-годишният  Чарли Роули )  бяха приети в критично състояние  след  отравяне с \"Новичок\"  Те бяха открити в безсъзнание в къща в Еймсбъри на 11 километра от мястото на покушението срещу бившия руски двоен агент и Юлия Скрипал. Няколко дена по-късно  Доун Стърджис почина . Миналата седмица британската полиция обяви, че при претърсване на дома на Чарли Роули  е намерила бутилка , съдържала нервнопаралитичното вещество. Смята се, че чрез бутилката той и Доун Стърджис са били в контакт с веществото четири месеца след като от него пострадаха бившият руски разузнавач Сергей Скрипал и дъщеря му Юлия в Солсбъри. Великобритания многократно  обвини Русия  за нападенията, но Москва отрича.", "date": "2018.07.19", "title": "Великобритания отрече да е идентифицирала извършителите на атаката срещу Скрипал"}
{"url": "https://www.dnevnik.bg/skorost/2018/07/19/3284747_poruchkite_za_nov_uchastuk_ot_hemus_i_nai-tejkata/", "text": "Обществените поръчки за строежа на 52 километра от магистрала \"Хемус\" и част от \"Струма\" през Кресненското дефиле ще бъдат пуснати през следващия месец, каза днес министърът на регионалното развитие и благоустройството Николай Нанков. Днес той инспектира строителството на обходния път на Габрово Процедурата на \"Хемус\" е за частта между пътен възел \"Боаза\" и разклона за Плевен и Ловеч, за да може през следващата година да започне и реалното строителство. През септември вероятно ще бъде обявена и процедурата за още 85 км от \"Хемус\" - до Велико Търново. До дни започна строителствата на 16.2 км отсечка на същата магистрала от Белокопитово към Буховци. Частта на \"Хемус\" между Ябланица и пътен възел \"Боаза\" е изградена 30%, като вероятно още през септември догодина аутобанът ще бъде удължен с 9.3 км. \"Струма\" между Крупник и Кресна ще се строи на две части Обществената поръчка за \"Струма\" между Крупник и Кресна ще бъде в две обособени позиции. Първият участък ще бъде дълъг 13.2 км, ще започва на около 80 м след пътен възел Симитли – Разлог и ще свършва след пресичане с пътя Стара Кресна – Ощава. Той ще включва три пътни възела 10 виадукта с обща дължина 3.5 км, надлези и подлези, както и три тунела. От него ще започва следващият участък, който ще бъде с дължина 10.4 км и ще се влива в обходния път на Кресна; 5.55 км от него ще бъдат изпълнени като част от проекта. Той включва още един пътен възел, 11 виадукта с приблизителна дължина 5 км, 9 надлези и подлези, както и 4 тунела. Двата участъка на пътя ще бъдат с по две ленти за движение с ширина 3.5 метра и два банкета с ширина 1.5 м. В зависимост от характера на терена на места ще бъде изградена и трета лента за товарни автомобили. Във връзка с  археологическите разкопки на Скаптопара  МРРБ и АПИ ще се съобразят с решението на експертите по културно-исторически находки, подчерта министър Нанков. \"Хубаво е, че беше магистралата, за да се открие градът\", коментира още министърът. Той добави, че към момента за археологическите разкопки там са осигурени почти 2 млн. лева европейски средства по оперативна програма \"Транспорт\".", "date": "2018.07.19", "title": "Поръчките за нов участък от \"Хемус\" и най-тежката част на \"Струма\" ще се пуснат през август"}
{"url": "https://www.dnevnik.bg/sport/2018/07/19/3284749_slaviia_e_globen_s_6300_leva_ot_macha_za_superkupata/", "text": "Славия\" ще трябва да плати глоба от 6300 лева за поведението на своите фенове по време на  мача за Суперкупата на България с \"Лудогорец\" . Срещата се игра на стадион \"Трейс арена\" и беше изгледана от около 850 зрители. Белите са санкционирани за общо пет провинения - 3000 лева за хвърлени предмети, 1000 лева за хвърлени факли на терена, 1000 лева за използване на факли, довели до спиране на играта, 1000 лева за нецензурни и вулгарни скандирания и 300 лева за нерегламентирано използване на димки и факли. Освен това столичният клуб е задължен да възстанови щетите на стадион \"Трейс арена\", съобщиха от дисциплинарната комисия към Българския футболен съюз. Двубоят между шампиона в Първа лига и носителя на България беше спечелен от \"Лудогорец\" с 1:0 след гол на Клаудиу Кешеру в 30-ата минута. Междувременно реваншът между \"Славия\" и финландския \"Илвес\" от квалификаците на Лига Европа, който нито една телевизия не пожела да предава, все пак ще излъчен. Мачът започва в 19.00 часа и ще може да се наблюдава в сайта на \"Спортал\" и по \"Спортал ТВ\".", "date": "2018.07.19", "title": "\"Славия\" получи 6300 лева глоба от мача за Суперкупата на България"}
{"url": "https://www.dnevnik.bg/sviat/2018/07/19/3284761_ot_mtg_sa_iznenadani_ot_zabranata_da_prodadat_nova/", "text": "MTG е изненадана от решението и ще го оцени, преди да реши какви стъпки да предприеме. Това заявиха от скандинавската компания, когато \"Дневник\" потърси реакцията им по решението на Комисията за защита на конкуренцията (КЗК) да забрани придобиването на \"Нова броудкастинг груп\" АД от най-богатия бизнесмен в Чехия -  Петр Келнер . Решението може да бъде обжалвано в 14-дневен срок от получаването му от кандидата. През февруари  MTG обяви , че подписала споразумение да продаде 95% от \"Нова броудкастинг груп\" на PPF Group - холдинг, контролиран от най-богатия чех Петр Келнер. Останалите 5% от българската медийна група са на изпълнителния директор Дидие Щосел. КЗК обаче има опасения за ефекта от сделката върху конкурентната среда на този пазар, както и за хоризонтално припокриване на дейностите на участниците в концентрацията на пазара на онлайн търговия. Според антимонополната комисия значителният брой средства за масова информация, с които ще разполага обединената група, ще ѝ даде съществено предимство пред останалите участници, предоставящи медийни услуги.", "date": "2018.07.19", "title": "Oт MTG са изненадани от забраната да продадат \"Нова телевизия\""}
{"url": "https://www.dnevnik.bg/bulgaria/2018/07/19/3284689_cacarov_obeshtal_podkrepa_na_granicharite_obvineni_ot/", "text": "Главният прокурор Сотир Цацаров е обещал подкрепа и обясни, че има реален шанс да не се допусне екстрадиция на българските граничари, разследвани за смъртта на турски бракониер. Това е станало по време на срещата с бившия вече граничар Михаил Цонков и тримата му колеги - Николай Костов, Николай Петков и Живко Петков, които все още са в системата на МВР, с обвинител номер 1. Срещата е била по негова инициатива, тъй като главният прокурор искал да изрази уважение и благодарност към служителите на МВР, обясни говорителят му Румяна Арнаудова на брифинг. Става дума за случай от 17 април 2008 г., когато турска лодка навлиза в българските води. При опит за арест на рибари бракониери Цонков прострелял смъртоносно единия от тях.  В момента върви процедурата , по която на българските граничари се връчват съдебните книжа по делото - обвинителен акт и доказателства. Иначе и българските власти, и Европейският съд по правата на човека констатираха, че четиримата мъже не са извършили престъпление. Разследването в Турция обаче не беше спряно. В Сливен е водено разследване, което установи, че българските гранични полицаи са действали законосъобразно, а смъртта е следствие на т.нар. случайно деяние, обясни Арнаудова. По казуса се произнесе и евросъдът след сезиране от наследниците на починалия турски гражданин. Решението на съда в Страсбург е, че българската държава е провела цялостно, обективно и ритмично разследване, като изводът ѝ за липса на престъпление е правилен, коментира още говорителят на главния прокурор. Арнаудова обясни, че Цацаров е запознал четиримата мъже с присъдите на българския съд, с които турските граждани са осъдени за незаконно преминаване на границата и за нанасяне на телесни повреди над граничарите. На граничарите е било обяснено още, че България е подписала европейската конвенция за екстрадиция с резерва, според която страната ни не екстрадира свои граждани. Освен това според конвенцията има взаимно признаване на присъди и не може за едно и също нещо човек да получи наказание, след като в друга страна е  било прекратено производството срещу него заради липса на престъпление. ", "date": "2018.07.19", "title": "Цацаров обещал подкрепа на граничарите, обвинени от Турция в убийство на рибар"}
{"url": "https://www.dnevnik.bg/evropa/2018/07/19/3284757_cherna_gora_otgovori_na_dumite_na_trump_che_mojela_da/", "text": "Черна гора допринася за мира и сигурността в Европа, заяви правителството в отговор на думите на президента на САЩ Доналд Тръмп, че малката страна не заслужава да бъде защитавана срещу нападения, предаде \"Ройтерс\". По-рано попитан в телевизионно интервю дали американците биха защитили Черна гора от атака, Тръмп отговори: \"Аз зададох същия въпрос. Черна гора е малка страна с много силни хора... Те са много агресивни хора, те могат да станат агресивни и, честито, започвате трета световна война\". Така дни след  широко критикуваната му среща  с президента Владимир Путин коментарите на Тръмп бяха определени като \"подарък за Русия\". \"Черна гора е горда с историята и традицията си и с мирната политика, която доведе до позицията на стабилизираща държава в региона и на единствената държава, в която войната не бушуваше по време на разделянето на бившата Югославия\", се посочва в изявление на правителството. \"Днес като нов член на НАТО и кандидат за членство в ЕС тя допринася за мира и стабилността не само на европейския континент, но и по цял свят заедно с американските войници в Афганистан\". Черна гора стана членка на НАТО миналата година. \"Ние градим приятелства и не сме изгубили нито едно, като в същото време сме способни смело и решително да защитаваме собствените си национални интереси\", продължава изявлението. Според него \"в днешния свят няма значение колко голям или малък си, а в каква степен се грижиш за ценностите на свободата, солидарността и демокрацията\".", "date": "2018.07.19", "title": "Черна гора отговори на думите на Тръмп, че можела да предизвика трета световна война"}
{"url": "https://www.dnevnik.bg/biznes/2018/07/19/3284670_prilojenieto_koeto_prevrushta_smartfona_v_portfeil/", "text": "Днес светът е по-отворен от всякога към улеснения, които отървават потребителите от хартията и пластмасовите карти, независимо дали става дума за банкова карта или такава за лоялност от магазина за храни. Такова решение предлага първият дигитален портфейл в България, каквото представлява мобилното приложение phyer, което засега е достъпно само за телефоните с операционна система \"Андроид\" с версия над 4.4. От началото на май, когато вече може да се изтегли, то е получило 10 хил. потребители, 7 хил. от които са в България, а заредените в електронната карта пари вече са достигнали 300 хил. лв., показват данните на създателите му. Акционери във \"Файър\" са Иво Георгиев с опит в технологичния свят с 45.29% във \"Файър\" през \"Иннимо инвестмънтс\", Валери Вълчев със същия дял чрез \"Пейлкрест България\". Константин Джелебов (автор на проекта за приложението) притежава 8.41% в компанията, а останалият 1% е в \"Линту\".  Какво може да се прави с него На практика приложението дава възможност банкови карти да бъдат дигитализирани в смартфона, с които да се прави разплащане на безконтактни ПОС терминали. По данни на компанията \"Файър\" такива вече са 90% от всички. Това означава, че сметката може да бъде платена с доближаване на смартфона при активирано приложение до терминала - както това се случва и с безконтактните банкови карти. За да работи Phyre, е необходимо телефонът да поддържа функцията NFC (near field communication). В момента приложението дава възможност да се плати през всеки безконтактен терминал не само в България. В списъка с абонати на потребителя се вижда кой друг го е инсталирал - това са и хората, между които могат да се правят преводи - парите пристигат за секунди. Така например колега може да ти купи обяд и вместо да му даваш точна сума в брой, да му я изпратиш през приложението. Възможно е всеки чрез сканиране на баркода да въведе всичките си карти за отстъпки в различни търговски вериги, бензиностанции и други и да не ги носи със себе си, когато пазарува там, а да показва баркода, който се сканира от търговеца. Колко е сигурно Приложението е разработено от българската fintech компания Paynetics в сътрудничество с картовия оператор Mastercard. То използва услугата Mastercard Digital Enablement Service, с която се защитава номерът на картата и се гарантира сигурност на транзакциите. Необходимо е също наличната пластика към съответната банкова сметка да е с 3D secure код. Собствениците на компанията обясняват, че на практика почти никакви данни не се съхраняват на техен сървър, а данните от виртуалната карта, която е със сменящи се при всяка транзакция номера, отиват до сървъра на \"Мастеркард\". За разлика от банковите депозити, които по закон са гарантирани до 100 хил. евро при фалит на банка, то тези, заредени в електронната карта, не могат да бъдат засегнати в подобни случаи, обяснява Константин Джелебов.  Потребителите на приложението подлежат на същите проверки както при банковите услуги - проверка на личните данни и това дали не заемат политически пост - последното от които е важно заради регулациите срещу пране на пари. Това е причината в момента, в който потребител достигне зареждане на електронната карта с 500 лв., да се налага да се идентифицира със селфи с личен документ. След успешно премината проверка, от която може да се установи и това дали потребителят не е под 18 г., което не му разрешава ползване на приложението, могат да се харчат до 15 хил. лв. За разлика от физическите банкови карти, на които са изписани номер, имената на притежателя и секретен код отзад, при електронната карта никакви данни не са видими дори от съответния телефон. Всичко изглежда забавно, но контролът е много строг, обяснява Константин Джелебов. Освен това от ползващите се изисква да имат пин код, както и заключване на екрана, което да не е лесно разгадаемо. От това се оплаквали вече някои потребители. Джелебов обаче посочва, че към телефон, с който плащаш, трябва да се отнасяш като към портфейл. С въведените защити според него, ако си загубиш телефона, губиш само него, но не и парите си, заредени в електронната карта. Колко струва В момента собствениците на приложението не събират никакви такси от потребителите и така ще бъде до 12 месеца след като те са го свалили. След това ще се плащат по 1 евро на месец. Възможно е обаче съответната банка, издател на картата, да начислява някакви такси според тарифата си. По данни на създателите това до момента се е случвало много рядко с някои кредитни карти - информация, която те са получили от свои потребители. Освен това при превалутиране - ако например се плаща в румънски леи, а регистрираната карта е в лева или евро също е възможно потребителят на приложението да бъде обложен с такса от банката, издател на физическата карта. Тези ефекти в бъдеще се очаква да се намалят, като се регистрират в приложението електронни карти в различни валути. Такса след година ще се начислява и ако приложението не се ползва, а ако това е дългосрочно, потребителят получава съобщение, че акаунтът му ще бъде закрит. Какви са плановете Освен че очакват голям ръст на потребителите, създателите на приложението имат вече и доста планове за развитието му. От около година се водят разговори с \"Епъл\", за да може то да стане достъпно и за притежателите на \"Айфон\", но признават, че разговорите вървят трудно. Предвижда се, когато столичният градски транспорт завърши електронната си система, да може картата за също да бъде инсталирана в приложението и да не се налага да се носи физически. В плановете на създателите е и да може по този начин да се плаща за паркиране, а също и за абонаменти за различни електронни услуги. Сред плановете е и това да може да се теглят пари от банкомат, като се ползва наличността в електронната карта. ", "date": "2018.07.19", "title": "Приложението, което превръща смартфона в портфейл"}
{"url": "https://www.dnevnik.bg/sviat/2018/07/19/3284467_slujitel_ot_ohranata_na_emanjuel_makron_e_zasnet_kak/", "text": "Александър Бенала - служител от охраната на френския президент Еманюел Макрон, бе разпознат от в.\"Монд\" на любителски видеозапис, на който се вижда как той удря протестиращ на  първомайската манифестация в Париж . Според изданието той незаконно е носел шлем на частите за борба с безредици и полицейска емблема.  Прокуратурата обяви, че е започнала предварителна проверка на обвиненията срещу Бенала за насилие, упражнено от държавен служител. Според \"Монд\" това е станало, след като журналистите са потърсили реакцията на властите за инцидента. По-рано днес е разпознат и друг охранител на президента - Венсан Крас, който също е присъствал на протеста и по подобен начин се смята, че е злоупотребил с правомощията си. Поводът на протестите на 1 май в Париж и други френски градове беше  планът на Макрон за реформи , включващи по-малко привилегии за новоназначените служители с цел да съживи френската икономика и да подпомогне създаването на нови работни места. Отделно от организираната демонстрация в столицата се събраха около 1200 души с тъмни дрехи, качулки и скрити зад маски лица, които скандираха антифашистки лозунги, развяваха червени знамена, носеха антиправителствени плакати и предизвикаха безредици.  Бенала е високопоставен член от екипа на Макрон и често e виждан да върви стъпки зад президента. Говорителят на Елисейския дворец Брюно Роже-Пети обясни, че Бенала е получил разрешение да се присъедини към полицейските сили като наблюдател по време на демонстрациите по случай 1 май, които бяха помрачени от сблъсъци. Президентският помощник обаче е превишил правомощията си и затова началниците му, когато научили за случилото се, веднага го наказали, каза говорителят, предаде ДПА. Санкцията за Бенала е била двуседмично отстраняване от работа, понижаване до административна позиция и последно предупреждение за уволнение. Френското президентство е прекратило отношенията си с Крас. Депутати от опозицията подозират, че инцидентът е потулен, и питат защо не е отнесен до полицията още през май, докато привърженици на Макрон считат взетите мерки за адекватни. \"Действията му са скандални и той заслужава да бъде осъден на затвор, или най-малкото да получи много по-тежки санкции. Това е престъпление\", казва Алексис Корбиер - депутат и член на ръководството на крайнолявата партия на Жан-Люк Меланшон, визирайки Бенала. Корбиер смята, че това са двойни стандарти - \"когато човек е близко до президента, е недосегаем\". По-сдържана, но също критична е позицията на Оливие Фор, първи секретар на социалистическата партия: \"Не можем да искаме да сме страна за пример и да приемаме, че служител на президента не трябва да спазва същите правила като всеки френски гражданин.\" Еманюел Макрон до момента отказва да коментира, пише \"Монд\". Вътрешният министър на Франция Жерар Колон заяви, че ще се включи в предварителната проверка, предаде в. \"Фигаро\". Той е разговарял с Главния инспекторат на националната полиция, за да провери какви са правилата за наблюдатели към полицейските сили, каквито са били на 1 май двамата държавни служители. \"Тези хора не са имали никакво право да се намесват. Те са били упълномощени от префектурата в Париж единствено да асистират и да наблюдават полицейските действия.\"", "date": "2018.07.19", "title": "Служител от охраната на Еманюел Макрон е заснет как бие цивилен"}
{"url": "https://www.dnevnik.bg/sport/2018/07/19/3284692_bronzov_medalist_ot_sochi_2014_pochina_na_25_godini/", "text": "Казахстанският състезател по фигурно пързаляне Денис Тен почина на 25 години. Бронзовият медалист от зимните олимпийски игри в Сочи през 2014 г. е бил приет в болница с опасност за живота, след като е бил намушкан с нож през нощта. Според информацията Тен е участвал в спречкване с двама непознати, които са се опитали да откраднат огледалата на колата му. Инцидентът е станал около 3.00 часа местно време в Алмати. Състезателят от корейски произход е изгубил три литра кръв. След като е бил приет в болницата, състоянието му е останало критично. След тричасова борба за живота му фигурист е издъхнал. Тен е роден през 1993 г. и започва да се занимава с фигурно пързаляне на пет години. Той е първият казахстански фигурист, който печели медал от олимпийски игри. Тен има и две отличия от световни първенства - сребро през 2013 г. в Лондон и бронз през 2015 г. в Шанхай. Казахстанецът спечели златни медали от азиатските игри в Астана през 2011 г. и от зимната универсиада преди година в Алмати.", "date": "2018.07.19", "title": "Бронзов медалист от Сочи 2014 почина на 25 години след намушкване с нож"}
{"url": "https://www.dnevnik.bg/photos/2018/07/19/3284572_fotogaleriia_za_70-tiia_si_rojden_den_princ_charls/", "text": "В чест на 70-тия рожден ден на принц Чарлс тази година Бъкингамският дворец отваря специална изложба на произведения на изкуството, лично подбрани от престолонаследника.  Изложбата \"Prince and Patron\"се състои от над сто произведения на изкуството.", "date": "2018.07.19", "title": "Фотогалерия: За 70-тия си рожден ден принц Чарлс подреди изложба в Бъкингам"}
{"url": "https://www.dnevnik.bg/sport/2018/07/19/3284673_fenzonite_na_fifa_za_svetovnoto_v_rusiia_sa_subrali/", "text": "Официалните фензони на ФИФА в 11-те града в Русия, които посрещнаха мачовете от световното първенство по футбол, са събрали 7.7 милиона души. Това е с 2.5 милиона повече, отколкото по време на мондиала в Бразилия през 2014 г. Най-голяма посещаемост в отчетена на 25 юни, когато Русия и Уругвай играха директен мач за първото място в група А. По време на срещата, която беше спечелена от южноамериканците с 3:0, през фензоните са преминали 499 хиляди души. Най-много зрители е събрала фензоната в Москва - 1 887 200 души през 32-а дни на турнира. В Бразилия преди четири години най-посетената фензона беше тази в Рио де Жанейро - 937 330 зрители. Фензоните в Русия са излъчили общо 917 часа футбол, като междувременно е имало 323 часа музика, изпълнена на живо от 646 групи, похвалиха се от световната футболна централа. \"Близкото партньорство между ФИФА, организационния комитет на световното, градовете домакини и търговските ни партньори направи този проект възможен\", заяви директорът на търговския отдел на ФИФА Филип льо Флох. \"Фензоните на ФИФА предложиха едно безплатно, сигурно и много развлекателно място за 7.7 милиона местни и чуждестранни фенове, които дойдоха да гледат мачовете в тези впечатляващи зони\", допълни той. Официалните фензони, обединени в т.нар. ФИФА фенфест, са част от официалната програма на световните първенства от Германия 2006. \"Вече започна работата по превръщането на фенфеста в още по-вълнуващо събитие в бъдеще. Нямаме търпение да посрещнем феновете на световното първенство в Катар през 2022 г.\", каза още Льо Флох.", "date": "2018.07.19", "title": "Фензоните на ФИФА за световното в Русия са събрали рекордните 7.7 млн. души"}
{"url": "https://www.dnevnik.bg/skorost/2018/07/19/3284815_shofyor_na_taksi_bez_knijka_i_veroiatno_piian_blusna/", "text": "Столичния полицаи са задържали водач на таксиметров автомобил, който днес следобед е блъснал последователно девет паркирани коли на бул. \"Рожен\". Сигналът за криволичещия автомобил дошъл от служител на СДВР, който не бил на смяна. Пристигналите на мястото екипи задържали водача на таксито и след справка установили, че няма книжка.Той обаче отказал да бъде проверен на място за алкохол. От полицията уточниха, че продължава изясняването на обстоятелствата около инцидента.", "date": "2018.07.19", "title": "Шофьор на такси без книжка и вероятно пиян блъсна девет автомобила в София"}
{"url": "https://www.dnevnik.bg/sviat/2018/07/19/3284807_polsha_iahti_luskavi_limuzini_skupi_imoti/", "text": "Скъпи лимузини и апартаменти, яхти и дизайнерски обзаведени кухни – луксът отдавна вече е стигнал и до Полша. Особено в градове като Варшава и Гданск търсенето на луксозни стоки е огромно поради растящото благосъстояние на населението. През 2017 г. е бил реализиран оборот от 5 млрд. евро тъкмо в сегмента на луксозните стоки, а германските фирми, най-вече автомобилни и производители на модерни кухни, извличат големи ползи от тези \"златни времена\" в Полша, четем в публикацията. Това учудващо за мнозина развитие, което само допреди няколко години изглеждаше невъзможно, според \"Билд\" си има свой символ: Повторното откриване на легендарния луксозен хотел Raffles Europejski недалеч от президентския дворец във Варшава. Че там отсядат заможни хора, си личи по цените на нощувките - между 250 и 4000 евро на нощ, както и по луксозните автомобили, паркиращи пред хотела – последни модели ферари, бентли и мерцедес S-класа. \"Билд\" пише, че хотелът, който през XIX век се е смятал за най-добрия в цяла Източна Европа, не е самотен остров на лукса във Варшава. Възстановени и ремонтирани били и редица други \"храмове на луксозното потребление\" от миналото - факт, който на свой ред привличал и чуждестранните концерни за луксозни стоки.", "date": "2018.07.19", "title": "Полша: яхти, лъскави лимузини, скъпи имоти"}
{"url": "https://www.dnevnik.bg/sviat/2018/07/19/3283980_nova_vuorujena_grupirovka_vilnee_v/", "text": "Пътят не е сигурен\", казва танзанийски войник от силите на ООН, стиснал в ръцете си автомат \"Калашников\" и оглеждащ стената от растителност, която само няколко слаби слънчеви лъчи са успели да пробият. Вкопчили ръце в борда на пикапа, който се пързаля в кафяво-червената кал, танзанийските сини каски се взират в гъстата джунгла на Мамбере-Кадей, район в западната част на Централноафриканската република (ЦАР), където от миналия септември върлува нова въоръжена групировка, наречена \"Сирири\". Тя е съставена главно от скотовъди от етноса пеул, които твърдят, че се борят срещу кражбите на добитък, много разпространени в този район по време на летуването на добитъка в планината. Държавата не контролира тази местност, подобно на повечето други региони в страната, които вече са в ръцете на около петнайсетина въоръжени групировки. Новата групировка е ръководена от някой си Ардо Аба и наброява стотина души. Тя заплаши мисията на ООН за стабилизация на ЦАР (МИНУСКА) с ответни мерки, ако продължи операциите си в този район. \"Ако идваш да искаш мир, няма да дойдеш въоръжен!\", възкликва Мишел, служител в кметството на Амада Газа, селище в района, визирайки въоръжената групировка, чието име означава \"мир\" на санго, основния централноафрикански диалект. На 31 декември Мишел помислил, че е настъпил последният му час, когато групировката нападнала неговото село. \"Те пристигнаха с мотоциклети, бяха двайсетина души и искаха да се настанят в селото, но им отказахме. Тогава започнаха да плячкосват\", казва Мишел. Равносметката е двама убити и 25 разграбени магазина. \"Биха ме с пръчки тук\", продължава Мишел, показвайки врата си. Един от членовете на групата \"извади пушка, за да ме убие, но шефът му каза \"не\". В този момент бях спасен\", спомня си той. Подобни изнудвания се увеличиха от началото на годината с нарастването на силата и въоръжението на групировката. \"Имат нови униформи, нови оръжия, нови джипове, а някои дори и бронирани жилетки\", твърди бивш командир на въоръженото опълчение \"антибалака\" в тази зона, признавайки, че нито той, нито други самопровъзгласени групи за самозащита не могат да се изправят срещу такъв противник. Всеки месец те рекетират селата. По 1.5 милиона сефа франка (2283 евро) от голямо село и 500 000 сефа франка (761 евро) от малко село. Скотовъдите трябва да им платят най-малко с един вол на месец в замяна на тяхната \"защита\", добавя той. Тези, които откажат, рискуват да загубят всичко. Мамаду Моктар, скотовъд пеул от Амада Газа, може да го потвърди. Групировката, която би трябвало да защитава скотовъдите, е откраднала от него 40 вола на стойност над осем милиона сефа франка (повече от 12 000 евро). В отговор на тези атаки МИНУСКА предприе от 12 април военни мерки, убивайки десетки бойци на \"Сирири\". На този ден групировката откри стрелба по патрул на ООН, който отвърна на огъня. Четирима бунтовници, сред които командващият военните операции Махамат Джибрила, бяха убити. \"Джибрила, твърдо вярващ в силата на своите талисмани, атакува бронирана кола на ООН\" и беше застрелян, разказа източник от силите за сигурност. Отслабена, \"Сирири\" потърси подкрепления на север, в редиците на две други въоръжени групировки - Демократичния фронт на народа на ЦАР (ДФНЦАР) на Абдулайе Мискин и \"3Р\" (Трите \"П\" - поврат, протест, примирение) на Сидики. Тези подкрепления, изглежда, имат собствен дневен ред. Те контролират село Нофу - където е била сформирана \"Сирири\" - и чиито първи бойци са се преместили в село Дилапоко. \"Сега сред тях има фракции, които приемат да преговарят, и такива, които отказват\", обяснява източник от силите за сигурност. Пристигането на тези подкрепления съвпада с нарастването на насилието срещу населението и атаките срещу ООН. В началото на юни \"Сирири\" уби един войник от \"сините каски\" и рани седем от засада, която струва живота на 16 бунтовници. Групировката, която иска да отмъсти за смъртта на командващия операциите, смята също да се бори срещу установяването на предни постове в зоната си на действие. Четири такива вече са построени от танзанийските \"сини каски\", които подготвят изграждането и на пети. Полезни, но недостатъчни мерки, предупреждава един източник от въоръжените сили и допълва: \"Докато границата с Камерун не бъде поставена под контрол, винаги ще имат убежища, където да се скрият\"./ БТА", "date": "2018.07.19", "title": "Нова въоръжена групировка вилнее в Централноафриканската република"}
{"url": "https://www.dnevnik.bg/sport/2018/07/19/3283668_levski_i_stomnata_za_voda_koiato_se_chupi_vseki_put/", "text": "Във футбола един от най-зрелищните мигове е, когато даден отбор хвърли всичко в атака в последните секунди. Буквално всичко - тогава и вратарят вече е в чуждото наказателно поле с надеждата да вкара някой безценен спасителен гол. В тези мигове публиката се оживява заради самия заряд и прилива на адреналин от това, че нещо необичайно се случва долу на терена. Често обаче този щурм не успява да доведе до желания резултат. Рискът е предприет, но загубата не е избегната, а въодушевлението на публиката остава мимолетно. След това идва разочарованието. В тази роля попадна \"Левски\". Точно преди година сините се насочиха с всички сили в атака в търсене на своеобразен спасителен гол в последните минути. Пет месеца след като собственикът Спас Русев беше заявил публично, че си тръгва от  клуба, намиращ се по думите му практически във фалит , сините вече привличаха футболист след футболист. Черешката в селекцията беше  бившият играч на \"Манчестър юнайтед\" Габриел Обертан . Две седмици по-късно дойде и другият неочакван ход - сините взеха за треньор Делио Роси. Година след това  италианецът си тръгва под силни освирквания и викове \"Оставка\" . Тръгва си от същото ниво, от което пое \"Левски\" - след ранно отпадане от евротурнирите и в обстановка на неясно бъдеще. Щурмът на сините създаде въодушевление, целият отбор беше в чуждото наказателно поле и докосваше \"гола\" в последните секунди, но... пропусна. Пропусна да спечели първа купа от девет години, макар да беше на крачка във финала със \"Славия\". Пропусна и да позволи на привържениците си поне да помечтаят за достойно преминаване през Лига Европа. Вместо това им поднесе нов кошмар с  унизително отпадане от отбор от Лихтенщайн . И сега идва ред да се понесат последствията от поетите рискове на играта \"ва банк\", която не е дала резултат. Клубът ще трябва да търси решения - спешни, важни и по възможност точни. В противен случай скоро отново може да му се наложи да хвърля всичко в атака. Крачка, две и... отново кота нула Болезненото и срамно отпадане срещу \"Вадуц\" е поредният повод за размисъл на \"Георги Аспарухов\". Година след година клубът се озовава в една и съща позиция, без да успява да намери изход от омагьосания кръг. Последният спечелен трофей от сините е от 2009 г. А последното задоволително участие в евротурнирите е от присъствието в групите в Лига Европа през 2010-11. Оттогава \"Левски\" е отстранил само един съперник в евротурнирите - черногорския \"Сутиеска\" преди година. В тази сива картина на безвремие миналото лято въпреки алармата за тежкото финансово състояние, дошла от самия Русев, клубът се насочи към пълна промяна, включваща някои високоплатени играчи и треньор. Тогава изпълнителният директор  Красимир Иванов каза пред \"Дневник\", че разходите за възнаграждения са скочили . Но уточни, че увеличението на заплатите нито е в шокиращи размери, нито е хазартен ход и е било предварително планирано. Справка във финансовия отчет на клуба за 2017 г. показва, че разходите за персонал са скочили с 1 млн. лева спрямо 2016 г. и вече са 8.8 милиона. В средата на май Иванов обяви, че финансовото състояние на клуба не зависи от представянето в евротурнирите. \"Ефектът (от участието в евротурнирите) върху бюджета на клуба не е толкова голям. Той е по-скоро репутационен и свързан с това къде искаме да вървим. Очевидно, ако се стигне до групова фаза в Лига Европа, това вече е съвсем различно нещо, но първите елиминационни кръгове не са толкова важни\", каза изпълнителният директор. За участието си в първия квалификационен кръг \"Левски\" ще вземе 240 хил. евро. Ако беше преодолял \"Вадуц\", отборът щеше да си осигури още 260 хил. евро. Отделно това щеше да означава и допълнителни приходи основно от билети. Вместо това сривът срещу \"Вадуц\" ще има противоположния ефект и   от \"Георги Аспарухов\". А топката отново е при ръководството, което ще се чуди как да действа, докато обяснява, че финансовото състояние е стабилно. Първо мери, след това режи За \"Левски\" е дошло крайно време да предприеме драстични мерки. Безкрайното повтаряне на едни и същи грешки оказва пагубно влияние върху състоянието на клуба. \"Преди една година подадохме ръка към вас в качеството ви на мажоритарен акционер и президент на \"Левски\" в ситуация на поредната криза. Независимо че сме идеологически противник на модела \"Бащица\", си даваме ясна сметка, че обществено-политическите реалности в България го правят безалтернативен към момента. Същевременно обаче сме сигурни, че в подобна реалност единственият шанс пред \"Левски\" е реформа на всяко ниво в клуба и заемането на позиции от хора с доказан опит и качества\",  посочват от тръста \"Синя България\" в обръщение към Русев . От организацията призоваха за спешна среща със собственика и за бързо взимане на мерки. \"Смятаме, че реформата, за която говорим и чиято необходимост споделяме, не търпи никакво отлагане, а невъзможността ви да се справите с нея, отлагането и предприемането на компромисни стъпки са основната причина за спортната и морална катастрофа\", казват те. Въпреки че за последните десет години в \"Левски\" няколко пъти имаше смяна на собствеността,  . На \"Георги Аспарухов\" показват, че не са научили своите уроци и им се налага да го разбират всяко лято по болезнен начин - било то с участие в бараж за влизане в евротурнирите, с някой загубен финал за купата или с ранно слизане от европейската сцена. Показват също, че не са научили и уроците от турболентните години на ЦСКА. Същият ЦСКА, който под ръководството на Александър Томов се беше хвърлил \"ва банк\" да се спасява с шампионска титла, а накрая се озова извън професионалния футбол. Между другото, също както е сега на \"Герена\", Томов дълго убеждаваше как във финансов план всичко е чисто, точно, прозрачно... Привържениците на \"Левски\" дълго слушаха още от Тодор Батков планове за изграждане на силен отбор със собствени кадри. Там някъде се появиха и намеренията за изграждане на модерен стадион, който да открие нови възможности пред клуба. Вместо с такъв сега \"Левски\" разполага с една недовършена централна трибуна, която години напред ще трябва да изплаща. Безкрайното текучество на футболисти и треньори пък се оказа обща характеристика за всички собственици и ръководства от Батков насам. Тук незаобиколим фактор са феновете, които изискват, но рядко са склонни да чакат. Това притиска ръководството да действа \"на парче\" в опит да сглоби приличен състав в търсене на някакви задоволителни резултати. И накрая стомната отново се чупи... Година след година. ", "date": "2018.07.19", "title": "\"Левски\" и стомната за вода, която се чупи всеки път"}
{"url": "https://www.dnevnik.bg/gradska_sreda/2018/07/19/3284084_gradskoto_razvitie_na_sofiia_shte_se_obsujda_na_dve/", "text": "Информация за нерегламентирано събиране и разделяне на отпадъци в София и екологичните и социални проблеми, свързани с него, е темата на втората дискусия от поредицата \"Диалози за София\", която ще се проведе от 18 часа днес. Два часа по-късно главният архитект на града Здравко Здравков ще представи свършеното от неговия екип за града досега и какви са плановете му за в бъдеще. Освен това архитектът ще съобщи детайли за предстоящия конкурс за нов облик на площад \"Света Неделя\". \"Диалози за София\" е част от инициативата за създаване на дългосрочна и стратегия за развитие на града -  \"Визия за София\" , която се разработва от екип от експерти, ръководен от  архитект Любо Георгиев . Диалозите се организират съвместно с  Форум \"Гражданско участие\"/Citizen Participation Forum  с финансовата подкрепа на Столична община, \"Програма Европа\". Събитието ще се проведе на 19 юли (четвъртък) oт 18:00 до 19:30 ч. в галерия \"Структура\" на ул. \"Кузман Шапкарев\" 9. В дискусията ще вземат участие експерти от администрацията, неправителствени организации и бизнеса, както и всички желаещи да споделят мнението си граждани. Целта е на база да представената информация да се потърсят възможните решения на социалния и екологичния проблем с отпадъците. От 20:30 в културния павилион на посолството на Австрия в България - Fluca, разположен на площад \"Света Неделя\", архитект Здравков ще представи  постигнатото до момента  от програмата си  \"София - град на хората\" , с която беше избран за поста преди 2 години. Той ще говори и за предстоящия конкурс за реконструкция на площад \"Св. Неделя\",  заданието за който беше обявено в края на миналата година.  То предвижда пешеходната зона от площад \"Света Неделя\" да достигне до бул. \"Тодор Александров\", а след това и до улица \"Екзарх Йосиф\" при Централни хали. Наскоро приключи конкурс за цялостна промяна на площада пред Централната жп гара, който беше организиран от инициатива на Здравков.  Избраният проект на студио \"А&А архитекти\"  предвижда надземната част да бъде парково пространство, търговски, жилищни, офисни и културни сгради с обществено достъпни покриви, на някои от които да има барове и ресторанти. Автомобилите пък ще се движат под земята, откъдето ще преминава булевард \"Княгиня Мария Луиза\".", "date": "2018.07.19", "title": "Градското развитие на София ще се обсъжда на две събития днес"}
{"url": "https://www.dnevnik.bg/evropa/2018/07/19/3283700_udobniiat_za_es_bulgarski_model_izluska_li_stranata/", "text": "  В  коментар за \"Вашингтон поуст\"  Юлия Роне пише, че за разлика от Унгария и Полша, до днес България не е \"проблемно дете\" за ЕС. Но говоренето за стабилност прави крайната десница да изглежда нещо нормално и създава ситуация на постоянна бедност, корупция и масово емигриране на младите. Пред \"Дневник\" тя посочва, че европредседателството на България е преминало добре, като се е заело с някои от най-важните теми за бъдещето на ЕС като единен политически актьор – миграция, външна търговия, Брекзит, разширението към Западните Балкани,  командированите работници , така че до голяма степен похвалите на евролидерите имат основание. Въпросът е до каква степен успешното справяне с конкретната задача на европредседателството може да промени основателните и генерални съмнения на редица евролидери за страната и нейната икономическа, политическа и социална ситуация. Според изследване на Европейски съвет за външна политика България е най-малко търсеният партньор по въпросите на външната политика в ЕС и освен това отговаря най-рядко на запитвания за общи позиции от други страни. Времето ще провери дали европредседателството ще има някакъв ефект върху тази тенденция. По темата за Западните Балкани тя посочва, че договорката  за променяне на името на Македония  е наистина забележителен политически пробив, а изгледите за Сърбия и Черна гора също изглеждат обещаващи, особено в сравнение със ситуацията през 2014, когато Жан-Клод Юнкер подчерта, че по време на неговия мандат Европа няма да търси по-нататъшно разширяване. И тя подобно на Кадик обаче повдига въпроса до каква степен този пробив се случи именно с усилията на България. \"България беше идеалната страна да повдигне въпроса за Западните Балкани, но въпросът вече бе идентифициран като важен от Комисията и България беше насърчена да го повдигне. Надали страната ни щеше да направи такъв смел ход без предварително съгласуване и насърчение.  Австрия  също ще продължи да работи за интеграцията на Западните Балкани. В този смисъл става по-скоро дума за смяна на настроенията и насоката в ЕС като цяло\", подчертава Роне. \"На последно място, за момента можем да говорим именно за напредък в евроинтеграцията, доколкото евролидерите и самият Юнкер ясно подчертаха, че става дума преди всичко за отваряне и поддържане на европейска перспектива за Западните Балкани. Ход, до голяма степен дължащ се на безпокойството от нарастващото влияние на Русия, Китай и Турция в района\", допълва тя. По-позната, но слабо отразявана Според Роне страната е станала по-позната сред европолитиците и в брюкселския балон, но като цяло медийното отразяване на българското председателство (както и на повечето други председателства) в чужбина е останало слабо, така че трудно може да се говори за по-ярко изразено медийно присъствие на България и отърсване от лошия имидж пред обикновените граждани и гласоподаватели в чужди страни. По думите й във външнополитически план правителството се е легитимирало като стабилен партньор, но проблемите във вътрешната политика на страната продължават да водят до основателни съмнения за България като партньор. Роне припомня, че \"България е първата страна, която пое европредседателството, докато е под мониторинг в областта на съдебната реформа, борбата с корупцията и организираната престъпност, наблюдава се и нарастваща бедност и неравенство (растящият БВП не е аргумент против това, необходим ни е много по-сериозен) \"догонващ\" растеж на БВП, за да достигнем средното ниво на ЕС. Необходимо е и много повече внимание върху въпросите на неравенството – индивидуално и между региони в страната.\" Роне подчертава и негативната кампания на редица британски (но също и френски и холандски) медии срещу българските и румънските \"икономически мигранти\". \"Докато не настъпят видими подобрения в икономиката на България (и то не само в София), можем да очакваме подобен тип негативни кампании и подклаждане на антибългарски настроения да продължат, особено имайки предвид нарастващите крайнодесни тенденции из цяла Европа\", допълва тя. По-добре подготвена от очакваното Според Роне България е била по-добре подготвена от очакваното за европредседателството. Тя отбелязва, че неговата програма е била изготвена с оглед на по-общата програма на \"триото\" председателства – Естония, България и Австрия. По думите й всяка страна използва европредседателството  за пиар  и в това няма нищо лошо. \"Целта на ротационното европредседателство е да даде възможност на всяка страна да изведе на преден план своите приоритети и да зададе теми, които стават общи за ЕС. Макар и председателството да е рутинна процедура, редица изследвания показват, че много страни действително успяват да постигнат важни свои интереси благодарение на него. Същевременно страните членки чувстват европейския проект повече като свой собствен проект, когато имат възможността да са начело, дори и формално\", допълва Роне. Тя смята, че България е използвала случая, за да придвижи въпросите за членството си в  Шенген  и в  еврото , но и по двата въпроса е все още рано да се говори за успехи. Успехът остава в перспектива - също както и евентуалното присъединяване на Западните Балкани, подчертава Роне. Удобна стабилност Попитана дали ЕС се е примирил с проблемите на страната, свързани с организираната престъпност и корупцията, и ще се ограничи само до това да не я допуска в Шенген и да я държи под съдебен мониторинг, тя отговаря, че ЕС в момента има твърде много други екзистенциални проблеми за решаване – от търсенето на обща политика за миграцията до Брекзит и решаването на ключови въпроси за бъдещето на съюза – повече или по-малко интеграция, Европа на една или много скорости и пр. В този смисъл, както Том Джунс подчертава в своя анализ за Balkan Insight, за ЕС българският модел на стабилност е крайно удобен. Това, което трябва да се запитаме по-скоро, е дали този модел (и съпътстващата го ситуация на икономиката, медиите и съдебната система) е желан и от българския гласоподавател, казва Роне. \"България е демократична държава и евролидерите не могат и не трябва да се намесват във въпроси, които трябва да бъдат решени от българските граждани. Множеството протести по време на европредседателството показаха ясно, че назрява обществено недоволство. Същевременно, както и след протестите от 2013, за момента изглежда, че няма алтернатива или вече съществуващите алтернативи са кооптирани\". Защо е успешно Положително звучи мнението на журналиста от германския вестник \"Франкфуртер алгемайне цайтунг\". Пред \"Дневник\" той коментира, че не зависи толкова от самото правителство дали дадено председателство ще бъде успешно или не, а по-важни са служителите и дипломатите. \"Едно председателство трябва да осигури гладкия работен процес в Съвета. В този смисъл България бе много успешна и това мнение е наистина широко разпространено в Брюксел. Но аз всъщност не мисля, че което и да е европредседателство е предизвикало голяма промяна в общата репутация на съответната страна. И това важи за всяка държава\", допълва той. На въпрос дали България е успяла дипломатически да използва председателството си за собствени интереси като приемане в Шенген и еврозоната той отговаря: категорично не. \"И заради това председателството беше успешно. То е добро само ако страната не се опитва да постигне собствените си политически цели\", допълва Муслер. Стъпка напред? Преди началото на председателството чужди медии обрисуваха една не много приятна картина. За пръв път най-бедната страна в ЕС поема тази позиция. Мрежите от политически и икономически интереси са превърнали за репортерите в България журналистиката в бягане с препятствия. Унищожителна картина на корумпираност от върховете до низините на обществото. Това са само малка част от  коментарите . Не липсваха и по-положителни очаквания. Амбициозните цели и задачи, които си поставя България, по никакъв начин не могат да бъдат изцяло осъществени, но те демонстрират самочувствие. Българският министър-председател иска да се представи като европеец за пример. \"Никой няма да се преструва, че столицата на България е земен рай. На пръв поглед тя е суров град с блокове от социалистическо време, мършави бездомни кучета, тротоари, осеяни с дупки, и немалко опасни подлези. Но ако погледнете малко по-отблизо, ще видите, че  София има своя чар .\" Крайната оценка трудно може да бъде еднозначна. Но дори и самият факт, че коментарите далеч не са само критични, е стъпка напред.", "date": "2018.07.19", "title": "\"Удобният за ЕС български модел\": излъска ли страната имиджа си с председателството"}
{"url": "https://www.dnevnik.bg/razvlechenie/2018/07/19/3283757_fotogaleriia_zvezdite_na_mamma_mia_otnovo_zaedno_na/", "text": "Световната премиера на   се състоя в зала \"Хамърсмит Аполо\" в Лондон. Филмът ще е по екраните в България от петък (20 юли), а до неделя може да се включите в  , свързени с него. Достатъчно е да отговорите правилно на  , за да участвате в жребия.  На снимката Лили Джеймс (вляво) и Аманда Сайфрeд.", "date": "2018.07.19", "title": "Фотогалерия: Звездите на \"Mamma mia! Отново заедно\" на синия килим"}
{"url": "https://www.dnevnik.bg/zelen/2018/07/19/3283735_solnichar_za_edin_den/", "text": "Крайбрежната лагуна Атанасовско езеро ще бъде мястото на традиционния вече  фестивал на солта.  Шестият по ред празник на солта е очаквано лятно събитие, което събира няколко хиляди души, които преживяват Приказката за езерото, птиците, солта и хората и имат възможност да станат солничари за един ден, да се мажат с лечебна кал и да се топят в лугата, да се включат в ателиета и забавления и да празнуват с нас рождения ден на резерват \"Атанасовско езеро\". Събитието е планирано за 10 август (петък) от 16:00 до 22:30 часа. Темата е \"Солта на живота\" и е с разнообразна програма, която ще приключи с музикален концерт на открито. Тази година обаче концертът е \"на тъмно\" и гост-музикантите ще станат ясни с падането на нощта. Няколко изложби ще бъдат изложени в Халето за сол – \"Чайки\" на  ДАФНИ , \"Солта на живота\" на  едноименния проект , \"Пернати фотострации\" на студио  \"Павилион\" . Влакчето на солта ще вози пътниците между басейните с луга и точките на фестивала. Ще има базар на солта с вкусна и здравословна храна, както и ръчно изработени сувенири на автори от цялата страна. Конкурсът \"Мис и Мистър Солена кал\" ще събере най-смелите омазани участници, а лекцията за ползите от лугата и калта – най-любопитните. В атрактивното пространство \"симБиотично\" ще се покаже всичко най-интересно, заснето в рамките на проект \"Солта на живота\", LIFE+ и ще представят най-новия вкус на \"Гайо\" –  шоколад с морска сол от Атанасовско езеро .  Фестивалната територия е разположена в южната част на Атанасовско езеро до морето и има три основни локации - басейните с луга и кал, пространството \"симБиотично\" и Халето със сол. Достъпът е лесен и екологичен - пеша или на велосипед от Морската градина, на кайт сърф по морето, с автомобил откъм пътя за кв. Сарафово и отклонението за Бургаски солници и с обществен транспорт – електробусче, което се движи на 15 минути (цена 1,50 лв.).  Фестивалът на солта се организира в рамките на проект \"Солта на живота\", изпълняван от Българска фондация \"Биоразнообразие\", БДЗП и Черноморски солници и с финансовата подкрепа на ЕК чрез програма LIFE+. Подробности за програмата и участниците във фейсбук събитието  https://www.facebook.com/events/2109299315969225/", "date": "2018.07.19", "title": "Солничар за един ден"}
{"url": "https://www.dnevnik.bg/sport/2018/07/19/3284012_s_krehuk_avans_cska_i_slaviia_izlizat_za_miasto_v/", "text": "След минимални победи в първите си мачове сребърният медалист в Първа лига ЦСКА и носителят на Купата на България \"Славия\" излизат тази вечер в очакване на трудни реванши, които да им осигурят място във втория квалификационен кръг на Лига Европа. ЦСКА гостува на бронзовия медалист в латвийското първенство \"Рига\" след  успех с 1:0 на стадион \"Българска армия\" . Двубоят започва в 19.30 часа и ще бъде предаван пряко по \"Диема спорт\". \"Няма да бъде лесно. \"Рига\" игра много агресивно в първия мач, очаквам подобна игра и в реванша. Те са опасни при статични положения и трябва да внимаваме. Ако вкараме първи гол, за съперника ще бъде трудно да навакса. Имаме добри шансове да продължим напред\", заяви старши треньорът на ЦСКА Нестор ел Маестро в навечерието на мача. Очаква се той да направи някои промени в състава си. Голямата дилема пред него е кой да застане на върха на атаката. В първата среща там игра полузащитникът Тиаго Родригес, който не се чувстваше особено комфортно на тази позиция. Алтернативата е Кирил Десподов, който пропусна първия мач заради контузия, но вече е възстановен и ще започне като титуляр. Ако българинът стартира като централен нападател, Тиаго ще се върне в ролята си на плеймейкър. Другият вариант е Десподов да започне на обичайната си позиция на десния фланг, което ще остави португалеца на върха на атаката. Отляво на нападението ще действа Едвин Джеси. \"Не очаквайте да ви кажа кой ще играе и каква ще бъде тактиката. Ще пусна най-добрите единадесет, с които разполагам в момента\", каза още Ел Маестро на пресконференцията преди мача. \"Славия\" посреща финландския \"Илвес\" (Тампере) от 19.00 часа. Белите също имат  крехък аванс от 1:0 след първата среща . И в лагера на носителя на Купата на България изразиха очаквания за труден реванш. \"Илвес\" е много упорит отбор, който не се предава. Преднината ни е малка и не ни гарантира място в следващия кръг. Целта ни е да вкараме гол и да го победим. Задължени сме да бъдем търпеливи. В никакъв случай няма да играем агресивно, но ще чакаме нашия момент и няма да се хвърляме в атака\", каза старши треньорът на \"Славия\" Златомир Загорчич. \"Славия\" и ЦСКА останаха двата български представителя в Лига Европа, след като във вторник \"Левски\" претърпя срамно отпадане от носителя на Купата на Лихтенщайн \"Вадуц\". Последният път, когато всички български отбори напуснаха турнира още след първите си мачове, беше преди шест години. Тогава те стартираха директно от втория квалификационен кръг, като ЦСКА отпадна от \"Мура\", \"Левски\" - от \"Сараево\", а \"Локомотив\" (Пловдив) - от \"Витес\".", "date": "2018.07.19", "title": "С крехък аванс ЦСКА и \"Славия\" излизат за място в следващия кръг на Лига Европа"}
{"url": "https://www.dnevnik.bg/sport/2018/07/19/3284038_kak_svetovnoto_po_futbol_se_prevurna_v_zapazena/", "text": "Световно с усещане за европейско. Така изглеждаше мондиалът в Русия в заключителната си фаза. Шампионатът на планетата беше белязан от доминацията на европейските отбори, което затвърди тенденцията, налагаща се от 2002 г. Триумфът на Франция в Русия увеличи серията от поредни титли за европейските тимове на четири. Преди \"петлите\" надпреварата спечелиха Германия (2014 г.), Испания (2010 г.) и Италия (2006 г.), като едва един от последните осем финалиста не беше от Европа (Аржентина през 2014 г.) Хегемонията придоби стряскащи размери на шампионата в Русия, където шест от осемте четвъртфиналисти и всички четири полуфиналисти бяха от Европа. Мнозина специалисти вече търсят задълбочен отговор на въпроса кое прави европейските отбори толкова успешни. Президентът на УЕФА Александър Чеферин заяви, че \"тези резултати потвърждават цялата свършена работа за развитието на футбола на континента\". \"Те също показват силата и качеството, които съществуват в целия регион на УЕФА\". По следите на парите \"Това са седем мача за един месец - кратък турнир, от който може да извлечеш много голяма полза. Трябва да погледнете цялата картина във времето, за да видите тенденцията\", каза членът на техническия екип към ФИФА Анди Роксбърх. Най-очевидната причина за надмощието на европейците в Русия е финансовата мощ на клубовете в Европа. Според  годишния доклад Football Money League на \"Делойт\"  за 2016-2017 г. всички 30 места в класацията са заети от европейски отбори, като общите им приходи за периода са 7.896 милиарда евро. Европейските клубове генерират голяма част от приходите си от телевизионни права и спонсорски договори. Получените средства от турнирите на УЕФА пък се инвестират обратно в играта, като достигат до националните федерации и клубовете. Голяма част от парите отиват по програмата \"Хеттрик\", като до момента европейската футболна федерация е разпределила малко над 1.2 милиарда евро. До 2024 г. се очаква сумата да достигне 2.6 милиарда. \"Тези пари не се дават безвъзмездно на националните федерации, за да ги харчат, както намерят за добре. Те трябва да ни покажат къде имат нужда да ги инвестират. Обикновено те се използват за изграждането на игрища, стадиони и футболни центрове\", казват от УЕФА. В Исландия годишните средства са влезли в употреба за строителството на 111 закрити изкуствени игрища с отопление, докато във Финландия са изградени 150 игрища по същата програма. Подкрепата на УЕФА към националните федерации не е само финансова. Организацията следи за правилното инвестиране на парите, като общува с треньори, играчи и експерти за обратна връзка. Финансовата сила на клубовете им дава възможност да харчат повече пари за изграждането на стабилен футболен и бизнес модел на най-високо ниво. По-добрата организация в Европа е също перфектно поле за развитие на собствени кадри. Европейският модел Именно по-добрите условия на заплащане и сигурност привличат южноамериканските и африканските таланти към Европа. Разликата тук е, че европейските играчи влизат във футболната система от ранна детска възраст. Отличен пример е звездата на Белгия Кевин де Бройне, който преминава в школата на \"Гент\", когато е осемгодишен. За сравнение, бразилският нападател Габриел Жезуш се прехвърля на 16 години от уличния към професионалния футбол. Друг плюс за европейските национали е, че мнозинството от тях играят в първенствата в Европа, където цялостно държавите имат най-голямо икономическо развитие спрямо останалите континенти. За сравнение, Хърватия има по-голям брутен вътрешен продукт на глава от населението спрямо водещата южноамериканска страна по този показател - Уругвай. Предимството на европейските футболисти да играят в най-силните първенства е свързано с наличието на конкуренция. Отборите в Южна Америка и останалите континенти нямат същите възможности да тестват качествата си срещу най-добрите. Това може да се забележи на национално ниво. Швеция, която достигна до четвъртфиналите в Русия, игра в квалификациите за мондиала с Франция, Италия и Холандия, а на Евро 2016 премери сили с Белгия и Италия. Скандинавците може да нямат най-големите звезди във футбола, но ядрото на отбора играе в петте най-добри първенства в Европа. Въпрос на тактика По-голямата конкуренция мотивира треньорите да вдигнат нивото си на компетентност към играта, като развият методите си на ръководене в технически и тактически план. Бразилските треньори в Европа са оскъдица, а аржентинските са сравнително малко, което отваря дупка между европейските им колеги, когато опре до стратегия и тактика. Корупцията е част от тъмната страна на футбола, като тя също има пръст за успеха на европейските отбори, защото забави развитието на футбола в Южна Америка. Последните трима президенти на футболната федерация на континента, както и други три висши лица от Бразилия и един от Аржентина бяха част от огромния скандал във ФИФА през 2015 г. Последвалият хаос уплаши спонсорите и телевизиите, които започваха да действат предпазливо около това къде да инвестират парите си. Проблем, който европейският футболен пазар все още не познава. Всички тези фактори, събрани накуп, обясняват хегемонията на европейските отбори на световни първенства. Бразилия, Аржентина и Уругвай може да имат общо девет световни титли, но темповете на развитие на европейския футбол са ясен знак, че за южноамериканските сили ще е много трудно да се преборят за десетата си титла.", "date": "2018.07.19", "title": "Как световното по футбол се превърна в запазена територия за европейските отбори"}
{"url": "https://www.dnevnik.bg/citat_na_deniia/2018/07/19/3284184_citat_na_denia_nie_imame_nai-skupo_plateniia_piianica/", "text": "Лидерът на АБВ Румен Петков по повод  озадачаващото състояние  на председателя на Европейската комисия миналата седмица на вечерята на ръководителите на страните - членки на НАТО, обяснено с пристъп на ишиас.", "date": "2018.07.19", "title": "Цитат на деня: Ние имаме най-скъпо платения пияница на света"}
{"url": "https://www.dnevnik.bg/sviat/2018/07/19/3283874_koshmarite_na_bulgarite_bezkontrolna_imigraciia_razpad/", "text": "България е една от седемте страни от Европейския съюз, в които безконтролната имиграция е смятана за най-голямата заплаха за националната сигурност (останалите са Италия, Гърция, Малта, Словения, Унгария и Австрия). Българите се страхуват не просто от неспособността да бъде контролиран броят или типът на мигриращите към Европа, но и на фона на намаляващото население на страната - от евентуалниото въздействие на мигрантите върху българското общество. Това се казва в анализ на Европейския съвет за външна политика (ЕСВП), разпространен под заглавие  \"Кошмари в тъмното: Опасенията на европейците, които не ги оставят нощем да заспят\" . Той обобщава резултатите от допитване, проведено през март и април в 28-те страни от ЕС сред хора, взимащи политически решения и сред анализатори. В допълнение е направено обширно проучване на политически документи, на дебата в академичните среди и на публикациите в медиите. В частта за България се казва още, че като сериозна заплаха за националната си сигурност българите посочват още разпад на държавността или гражданска война в съседни държави. Едва след това идва външната намеса във вътрешната политика. Убеден привърженик на Европейския съюз и НАТО, България не смята, че има заплаха за военно нападение срещу нейната територия. Хибридната война и кибератаките са оценявани като растяща заплаха. Нищо за Русия и почти нищо за Турция Запитани дали имат предвид конкретна държава като носеща заплахи за националната сигурност, българите не посочват някое определено име или недържавно формирование. \"Това се дължи най-вече на фундаменталното разделение в българската политика по въпросите на сигурността. Макар от 90-те години насам сред българските партии да има консенсус за това колко важно е членството в ЕС и НАТО, единствено ГЕРБ е проевропейска и проамериканска, докато по-малкият коалиционен партньор е проруски и скептичен към НАТО и ЕС. Цялата парламентарна опозиция и президентът са проруски в различна степен. Затова не е изненадващо, че в българските доклади по въпросите на национаната сигурност не се говори за Русия и рядко става дума директно за Турция, която българите възприемат и като натовски партньор, и като растяща заплаха. В този контекст конкретно посочената най-голяма заплаха в България са джихадистите. Българите посочват като най-важните си европейски партньори в сигурността другите страни от НАТО и най-вече Германия, Франция и Великобритания, тясно си сътрудничат с Гърция, но безпорно най-важни остават САЩ. Страната е възприемана като ядрен гарант на сигурността на България.\" В доклада на ЕСВП се посочва още, че българите имат особено отношение към отбранителната роля на ЕС. Страната участва в новата инициатива за споделени отговорности в отбранителната промишленост и въоръжаване PESCO и тя се подкрепя от основните (дори от проруските) партии. На това участие се гледа основно като избягване създаването на Европа на няколко скорости и придържане към ядрото на ЕС. Освен това България е единствената от 4 държави от ЕС (останалите са Чехия, Словакия и Швеция), в която се изразява загриженост, че PESCO може да ощети малките български компании. Каква е цялостната картина в ЕС Общата картина в ЕС е белязана от заплахи за сигурността, идващи от изток, юг и вече от запад в лицето на политиката на президента Доналд Тръмп, смятат в ЕСВП. На изток се оформят нови сложни отношения с Русия, в които, изглежда, европейците приемат руската намеса в политиката им - от целенасочените опити да се влие на избори до кибератаките срещу компании, инфраструктура и политически партии и институции. Още по на изток Китай продължава да задълбочава влиянието си в страни от ЕС и съседните държави чрез търговия и инвестиции. На юг европейските страни вече разчитат на сътрудничество с все по-автократичния режим в Анкара за миграцията и борбата с тероризма. В същото време конфликти и бедност на юг от Средиземно море продължават да изпращат мигранти към Европа и да поставят на сериозно изпитание сигурността и солидарността. На запад Доналд Тръмп демонстрира тотално пренебрежение към международните споразумения и норми, на които европейците държат. Действията му по климатичното споразумение, ядрената сделка с Иран и търговските санкции поставят под въпрос доскоро непоклатимата вяра на европейците в дипломацията като средство за уреждане на спорове и защита на Европа. Лидерите в ЕС вече се опасяват, че трансатлантическите гаранции за сигурност ще се фоусират не върху съюзи и общи интереси, а върху това дали се закупуват американски технологии и оборудване, както и върху капризите на един непредвидим президент. Европейците са все по-разтревожени от тази картина, но и разделени по въпроса как да се справят със ситуацията - както между отделните държави, така и вътре във всяка страна. Масово има съгласие, че рисковете за сигурността са се увеличили от 2008 г. насам и ще растат и в следващото десетилетие. - кибератаки - разпад на държавността или гражданска война в съседна на ЕС страна или район - външна намеса във вътрешната политика - безконтролна имиграция към страната - влошаване на международния институционален ред. Включените в анкетата смятат, че до 2028 г. тези заплахи ще се запазят, като само последната е вероятно да бъде допълнена от терористични атаки. От водещите заплахи са отпаднали икономическата нестабилност и прекъсването на енергийните доставки, а очакванията за следващите 10 години са да продължи да намалява опасността от война между държави с участието на собствената страна или нейните съюзници, разпадането на ЕС, сривове в енергийните доставки и финансова нестабилност.", "date": "2018.07.19", "title": "Кошмарите на българите: безконтролна имиграция, разпад на държавата, война на Балканите"}
{"url": "https://www.dnevnik.bg/sport/2018/07/19/3283893_s_uvelichen_nagraden_fond_vitosha_leten_fest_ochakva/", "text": "В неделя любителите на планинските спортове ще могат да се включат в надпреварата \"Витоша летен фест\". Събитието, което се организира от Столична община и е част от програмата \"София 2018 - Европейска столица на спорта\", ще започне от 11.00 часа пред хижа \"Момина скала\". Надпреварата ще се проведе за четвърти път и ще включва планинско колоездене, планинско бягане и кратък туристически поход. Фестът трябваше да се състои на 8 юли, но беше отложен с две седмици заради лошото време. Организаторите ще осигурят безплатен обществен транспорт за всички желаещи да се включат. Автобуси ще тръгнат в 8.00 часа от паркинга пред централния вход на Националния стадион \"Васил Левски\" и ще се движат до местността Златните мостове. Тръгването по обратния маршрут след приключване на събитието е в 14.30 ч.  Програмата ще бъде открита в 11.00 часа с планинско бягане по 12-километровото трасе \"Кумата\". Състезанието по планинско колоездене ще започне в 11.15 ч., като ще включва две дисциплини с дължина 7 и 20 км. Туристическият поход ще се проведе десет минути след старта на колоездачите. В продължение на 2 часа любителите ще изминат 3.5 км по трасето \"Обичам Витоша\". Общият награден фонд е увеличен на 5400 лева, като преди година беше 3500 лева. Всеки участник в бягането и колоезденето ще получи подарък дъждобран. Участниците в туристическия поход ще получат сувенир на събитието. Състезателите в бягането и колоезденето ще бъдат разделени в три възрастови групи - юноши и девойки (от 16 до 18 години), мъже и жени (19 - 40 г.) и ветерани (над 40 години). За туристическия поход няма възрастови ограничения. Организаторите призоваха участниците да бъдат екипирани с необходимата екипировка, като за състезателите в ппланинското колоездене е задължително да са с каски. Препоръчително е носенето на с очила, ръкавици и наколенки. Организаторите съветват участниците да си направят застраховки. Спортният празник ще включва още програма с игри, забавления, томболи и награди. Предвидени са надпревари по бързо разпъване на палатка и теглене на въже, а децата ще могат да ползват безплатно алпийския тролей над Боянската река. Записването за феста е безплатно, като то ще става през  сайта  и на място при обособените пунктове по дисциплини от 9.00 до 10.50 ч. пред х. \"Момина скала\".", "date": "2018.07.19", "title": "С увеличен награден фонд \"Витоша летен фест\" очаква любителите на планинските спортове"}
{"url": "https://www.dnevnik.bg/sviat/2018/07/19/3284187_radio_svobodna_evropa_podnoviava_predavaniiata_si_na/", "text": "Радио \"Свободна Европа\"  обяви  планове да поднови новинарската си дейност за България и Румъния \"като опит да подсили медийната ситуация в двете държави\". Това са първите две страни от Европейския съюз, в които американската медия с европейска централа в Прага решава да се завърне след десетилетия работа в годините на студената война и прехода след краха на комунизма. От декември 2018 г. подпомаганата с дарение от американския парламент група ще предоставя \"мултимедийни репортажи и анализи на български и румънски и ще си партнира с местни медии, за да подпомогне на съществуващи проекти, които развиват отговорността пред обществото и разобличават фалшиви новини\". Това е завръщане на Радио \"Свободна Европа\"/Радио \"Свобода\" (RFE/RL) към емисиите, които бяха прекратени с влизането на България и Румъния в НАТО и ЕС. Българската секция бе закрита през 2004 г., а румънската през 2008 г. \"Надяваме се нашите репортажи, дело на местни журналисти, да помогнат за израстването на свободни медии, за разпространяване на демократичните ценности и институции и за информирана дискусия в двете страни за мястото им в НАТО, ЕС и други западни организации\", заяви президентът на RFE/RL Томас Кент. \"Очакваме да си партнираме с местни независими медии и с гражданското общество.\" RFE/RL припомня, че е организация, работеща в държави, \"където медийната свобода е ограничена или където не е изцяло развита професионалната журналистика\". В съобщението по повод завръщането в България и Румъния се казва още, че \"правителствени служители, представители на гражданското общество и журналисти в двете страни изразиха загриженост от това, че дезинформация, корупция и разделение в обществото отслабват политическите им системи\". От американското посолство в София коментираха пред \"Дневник\", че приветстват подновяването на дейността на \"Свободна Европа\" в България. В епохата на интернет RFE/RL се е разделила със старата представа за радиостанция, излъчваща на къси вълни и заглушавана от властите. Това отдавна не е и само радиостанция, защото има развито онлайн присъствие с платформи за медии и анализи. Освен това Радио \"Свободна Европа\" създава видео съдържание, включително интервюта и записи на разговори в студио. Само през 2017 г. те са гледани над 1.5 милиарда пъти в социални мрежи като Facebook и YouTube. \"Дневник\" запита централата в Прага за повече подробности около завръщането на RFE в България, включително под каква форма ще стане това, ще имали софийско бюро и решено ли е кой ще го ръководи. Три чуждестранни медии изиграха ключова роля за информирането на българите в годините на комунизма и след това - Би Би Си, \"Свободна Европа\" и \"Дойче веле\", като само германската медия не закри българската си редакция след приемането на страната в ЕС. Британската медийна корпорация излъчи последното предаване на български език на 23 декември 2005 г., което бе и край на продължилата 65 години дейност за България.", "date": "2018.07.19", "title": "Радио \"Свободна Европа\" подновява дейността си на български"}
{"url": "https://www.dnevnik.bg/evropa/2018/07/19/3284192_britanskata_policiia_smiata_che_e_identificirala/", "text": "Британската полиция смята, че е идентифицирала предполагаемите извършители, които стоят зад нападението  с нервнопаралитичното вещество \"Новичок\"  срещу бившия руски агент Сергей Скрипал и дъщеря му Юлия, предаде \"Ройтерс\", позовавайки се на \"Прес асошиейшън\". През март двамата  бяха намерени в безсъзнание  на пейка в Солсбъри. Впоследствие се възстановиха. Британски следователи подозират, че няколко руснаци са замесени в опита за убийство на семейство Скрипал, и издирват още един заподозрян. Самоличността им е била потвърдена с кръстосани проверки на записи от камери за наблюдение на хора, влезли във Великобритания в този период. В началото на юли още двама души (44-годишната Доун Стърджис и 45-годишният  Чарли Роули )  бяха приети в критично състояние  след  отравяне с \"Новичок\"  Те бяха открити в безсъзнание в къща в Еймсбъри на 11 километра от мястото на покушението срещу бившия руски двоен агент и Юлия Скрипал. Няколко дена по-късно  Доун Стърджис почина . Миналата седмица британската полиция обяви, че при претърсване на дома на Чарли Роули  е намерила бутилка , съдържала нервнопаралитичното вещество. Смята се, че чрез бутилката той и Доун Стърджис са били в контакт с веществото четири месеца след като от него пострадаха бившият руски разузнавач Сергей Скрипал и дъщеря му Юлия в Солсбъри. Великобритания многократно  обвини Русия  за нападенията, но Москва отрича.", "date": "2018.07.19", "title": "Британската полиция смята, че е идентифицирала извършителите на атаката срещу Скрипал"}
{"url": "https://www.dnevnik.bg/bulgaria/2018/07/19/3284190_operativniiat_shtab_za_borba_s_chumata_iska_podkrepa/", "text": "Министърът на вътрешните работи Валентин Радев поиска изслушване в Народното събрание в петък, в което да оперативният щаб за борба с чумата по овцете и козите да получи подкрепа от депутатите за мерките за ограничаване на заразата. Той обвини БСП, че работи срещу националния интерес като подклажда безпокойството на хората и участва в протестите на животновъдите. \"Няма как да не получаваме доверието на всички политически сили. Корнелия Нинова ни разколеба и затова ще поискаме изслушване и подкрепа от всички политически сили. Това една част от обществото да се изправя срещу друга в такава ситуация е действие срещу националната сигурност\", каза Радев на извънредна пресконференция на оперативния щаб рано тази сутрин. Той припомни, че във вторник членовете на щаба се срещнаха в Народното събрание с представители на парламентарните групи. По думите му тогава всички политически сили са подкрепили мерките на изпълнителната власт за борба с чумата, но впоследствие лидерът на БСП на протеста е казала, че не е убедена в правилността им. Затова оперативният щаб иска изслушване в пленарната зала, за да получи препотвърждение за действията си, \"а ако не вярват, да го кажат и да предложат друго\". След вчерашните протести пред Министерския съвет щабът реши да отложи евтаназията на доказано заразени животни. Официално в две стада има положителна проба – едното е на станалата известна чрез телевизионните репортажи баба Дора в село Шарково и едно стадо в Болярово, съобщи тази сутрин Радев. Решено е да се сформира и местен координационен щаб в Болярово, поясни той. \"Трябваше се пристъпи към евтаназия, но тя ще сe отложи за кратко време. Дезинфекция на населеното място се извършва под усилен контрол. Резултатите от всички поби са качени на сайта на Българската агенция за безопасността на храните\", каза вътрешният министър с уточнението, че има още много проби, за които се чакат резултатите. Засилват се и мерките и охраната и действията за задържане на огнищата, но целта на забавянето на евтаназията е след като всички резултати бъдат получени полицията да знае как да расположи най-ефективно силите си, увери той.", "date": "2018.07.19", "title": "Оперативният щаб за борба с чумата иска подкрепа от Народното събрание"}
{"url": "https://www.dnevnik.bg/politika/2018/07/19/3284189_siderov_obvini_simeonov_che_raboti_v_interes_na_dps/", "text": "Лидерът на \"Атака\" и председател на парламентарната група на коалицията \"Обединени патриоти\" Волен Сидеров обвини вицепремиера и председател на Националния фронт за спасение на България (част от патриотичната коалиция) Валери Симеонов, че работи в полза на ДПС и отваря политическа територия за БСП. Пред БНТ той разкритикува коалиционния си партньор, че атакува непрестанно \"Атака\" и ВМРО. Като подчерта, че неговата партия е фундаментът на патриотичната коалиция, защото е влизала и преди в парламента самостоятелно, за разлика от ВМРО и НФСБ, Сидеров попита риторично: \"Да нападаш идейната база, да нападаш фундамента, на кого е изгодно това? На ДПС на първо място и на БСП, които искат да вземат тази ниша. Изгодно им е на тях.\" \"Той сече клона, на който седи, а за да го прави, човек трябва да има два варианта - или си самоубиец, или искаш да се прехвърлиш на друг клон. Това ли иска? Имам и такава информация\", допусна лидерът на \"Атака\". Помоли Симеонов да каже ясно дали иска да участва в евроизборите в рамките на Обединените патриоти или ще участва \"със СДС, с партията на Христо Иванов, с партията на (Иван) Костов\".  Сидеров коментира позицията на Валери Симеонов срещу промени в закона за приватизацията, подкрепяни и от ГЕРБ, с които със задна дата се намалява от 10 на 5 г. срокът, в който важат ангажиментите на купувача по приватизационни договори. Според Симеонов поправката е лобистка в полза на компания на братята Кирил и Георги Домусчиеви, които дължат по думите му 58 млн. лв. по неизпълнен приватизационен договор за Български морски флот. Сидеров застъпи тезата, че поправката е в полза на българския бизнес и ако не се приеме, това ще отвори територия за чуждия бизнес, пренебрегвайки факта, че чужди инвеститори също са участвали в приватизацията. \"Защо не атакува златната концесия и ЕРП-тата, а само българския бизнес? Това кого обслужва? Патриотичната визия означава икономически патриотизъм. Аз винаги съм предпочитал български бизнесмен - хубав, лош, но български. Тази война дали ще е с Домусчиев, Златев или Божков, не е добре за България\", каза лидерът на \"Атака\", като включи сред фамилиите на бизнесмени и шефа на българското поделение на \"Лукойл\". Едновременно с това се възмути, че Симеонов подкрепя протеста на дребните търговци на горива срещу големите в бранша, част от които са международни компании.", "date": "2018.07.19", "title": "Сидеров обвини Симеонов, че работи в интерес на ДПС"}
{"url": "https://www.dnevnik.bg/na_put/2018/07/19/3283974_prez_pet_planini_putevoditel_za_e4_v_bulgariia_otkus/", "text": "Описани са популярни маршрути - до Черни връх, Седемте рилски езера, Мальовица, Вихрен, Кончето и Тевно езеро, но също и по слабо познати, например до връх Капатник и между хижите \"Предел\" и \"Яворов\".  \"Дневник\" публикува откъс от книгата.  РИЛА Курортно селище Паничище  На 12 км от гр. Сапарева баня, 1400 м н.в. Условия за ски и сноуборд – писта, детска писта, влек, писта за дълго бягане. През лятото е изходна точка за преходи – до Рилските езера (4 часа), Скакавишкия водопад (3 часа) и др. Настаняване в хотели, вили и хижи. 5 км асфалтов път до лифта. Хижа \"Рилски езера\"  Местоположение: Северозападна Рила, м. Каменистото мостче, под източния ръб на Сухия рид, 2115 м н.в., GPS: 42.219706, 23.321775 (42°13‘10.9\"N 23°19‘18.4\"E). Повече информация за хижата ще намерите на стр. 60. Първата част от маршрута има два варианта – по Сухия рид (по-къс, с панорамни гледки) или по пътеката, минаваща пред долните езера – Рибното езеро, езерото Трилистника и езерото Близнака (по-продължително, но по-красиво). Двете алтернативи са ясно маркирани и се събират на ез. Бъбрека. Описаният маршрут е през Сухия рид, по който от х. \"Рилски езера\" по билна пътека за около 1 час се стига до поляната на ез. Бъбрека.    2729 м н.в. Върхът е 2729 м н.в. Северната отвесна стена е висока 124 метра и е символ в българския алпинизъм. Първото изкачване на северната стена на Мальовица е през 1938 г. Северно от върха са Мальовишки езера. Югоизточно от Мальовица са Еленските езера. След ез. Бъбрека има стръмно изкачване по каменна пътека със серпентини по лентова и стълбова маркировка до ез. Сълзата. Тук има изглед отгоре към пет от езерата (2 часа от началото). След ез. Сълзата, където е краят на масовия туризъм, пътеката става по-тясна и за около 30 мин. стига до местността Раздела. (2.30 часа от началото). На Раздела (2600 м н.в.) има стълб с камбана за мъгливо време и указателна табела. Важен пункт в етапа – отдолу идва пътеката от Седемте рилски езера, отдясно – тази от хижа \"Иван Вазов\", отляво – от УЦ (ЦПШ \"Мальовица\") и х. \"Вада\" по Зелени рид, а право напред продължава пътят, по който се изкачва вр. Мальовица. По ясно маркираната пътека на Е-4 за около 20 мин. се изкачва вр. Дамга (вляво има панорамни гледки към циркуса на Урди ните езера), следва спускане към седловината между върховете Дамга и Додов връх. Подсичат се върховете Малък Мермер и Голям Мермер. – След вр. Мальовица пътеката преминава по тесен скален ръб, изключително добре маркиран, защото вече се върви по популярното сред туристите трасе за изкачване на върха от страната на х. Мальовица. Започва спускането от върха. Хижа \"Мальовица\"  Северозападна Рила, в долината на р. Мальовица, 1976 м н.в. GPS: 42.188801, 23.374245 (42°11‘19.7\"N 23°22‘27.3\"E).  70 места, санитарни възли и бани, локално отопление, ресторант, бюфет, ски писта, влек. Съседни обекти: з. \"Страшното езеро\" – 2.20 ч., х. \"Мечит\" – 8 ч., \"Рилски манастир\" (през вр. Мальовица) – 5.30 ч., вр. Мальовица – 3 ч., х. \"Рибни езера\" – 9 ч., х. \"Иван Вазов\" – 6 ч., з. \"Кобилино бранище\" – 4 ч., 6 ч., х. \"Рилски езера\" (през вр. Мальовица) – 6.45 ч., х. \"Вада\" – 2.30 ч.. Стопанин: БТС – София. За контакти: Николай Марков 0885/ 232 325; Изходен пункт: УЦ \"Мальовица\" – 1 ч. пеша. До школата има път от Самоков. Учебен център \"Мальовица\"  Северозападна Рила, м. Меча поляна, на брега на р. Мальовица, 1704 м н.в. , GPS: 42.210507, 23.388520 (42°12‘37.8\"N 23°23‘18.7\"E)  86 места, санитарни възли и бани, локално отоп-ление, ресторант, ски писта и влек, паркинг, учебен полигон по видове туризъм. Съседни обекти: х. \"Мальовица\" – 0.05 ч., т.сп.\"Тръстиката\" – 0.05 ч., х. \"Мальовица\" – 1 ч., вр. Мальовица – 3.30 ч., з. \"Кобилино бранище\" (през Йончево езеро) – 5 ч., х. \"Рибни езера\" – 9.30 ч., х. \"Мечит\" – 4 ч., х. \"Вада\" – 1.30 ч., з. \"Страшното езеро\" – 3.10 ч. Стопанин: БТС – София. За контакти: 0725/ 2270, 0882/ 966 386, 0888/ 293 907, 0885/ 241 403. Изходни пунктове: гр. София – 84 км, гр. Самоков – 26 км по асфалтово шосе. До най-горното езеро от групата на Седемте рилски езера – изключително популярен и посещаван от туристи район. След последното езеро по билото – слабо посетен участък, но много добре маркиран. От вр. Мальовица до УЦ \"Мальовица\" – отново посещаван район. Добри източници на вода има над езерото Бъбрека и във втората част от слизането на връх Мальовица. На билото вода няма. В х. \"Рилски езера\" – бюфет и ресторант. В Паничище – ресторанти и бюфети в почивните станции. Наблизо обаче е Сапарева баня (12 км по автомобилен път) с всякакви възможности за хранене. На х. \"Мальовица\" – бюфет и туристическа столова. В УЦ \"Мальовица\" – ресторант и няколко заведения. Наблизо обаче е гр. Самоков (26 км по автомобилен път) с всякакви възможности. Има в х. \"Рилски езера\". На 12 км автомобилен път е к.с. Паничище (90 км от София, 1.20 ч. по първокласен автомобилен път от София, 12 км от Сапарева баня по автомобилен път) с почивни станции, но е препоръчително предварително обаждане. В х. \"Мальовица\", УЦ \"Мальовица\" също може да се нощува. Наблизо е и гр. Самоков (26 км по автомобилен път) с всякакви възможности. Като цяло мобилната връзка е стабилна, понякога се губи в района на Седемте рилски езера, но за кратко.  Двете планински лъвици тръгват за високото. Ани по лъвица, аз по-малко. Разговор на Околовръстното шосе на София: \"Крем срещу слънце?\" \"Ми, не, нали ти носиш?\", \"Щеки?\", \"Че имам, имам – два чифта, единият телескопичен, обаче са в мазето\". Аха, започваме на шест. \"Челник?\", \"Забравих, но сложих резервни батерии\" и т.н., и т.н. Няма още лепенки, дъждобран (Ани), очила за слънце (аз), нещо срещу комари, лисват и други неща, леле, колко сме загубени За сметка на това имаме локум. Три кутии: с вкус на рози – 2 бр., с вкус на карамел – 1 бр. (Миналия път нямахме нито един.) Само да напомня, че от двете по-русата съм аз. В Сапарева баня се впускаме в шопинг. При крайно ограничени възможности. Например \"Плод и зеленчук\"-ът работи, но не продават крем срещу слънце. Що така правят тия хора? Другото е затворено. Логично, събота вечер е. На главната откривам магазин за всякакви стоки – от тенджери до ядрени реактори. Лелята се кани да си ходи, но успявам. Има крем. Браво! Отпред пише \"фактор 30\", на гърба – \"фактор 50\". (Усреднено значи е \"фактор 40!\") Ще бъдем тотално слънцезащитени. Челници – не. Фенерче – да. Ръчно. Зарежда се в ел. контакт. Честно! За 2-та артикула давам 9 лв. и 50 ст. Общо. Обогатени с вещи, подкарваме към Паничище. Там ще спим. А утре? Утре – към езерата. Отсечката х. \"Рилски езера\" – х. \"Мальовица\" е 14 км. По пътеводител: трудност пет от пет, 6.30 часа, 14 км, обща денивелация 2850 м: +1350м/-1500 м Етап IV продължава и след х. \"Мальовица\" до заслон \"Страшното езеро\". Това са още 2 часа ходене. Днес няма да отидем докрай. Колата е долу на лифта и логистично връщането ще е по-сложно. Неделя. Рано сутринта. Тръгваме от хижа \"Рилски езера\" по Сухия рид нагоре. Сами сме. Няма вятър. Тихо е. Тук съм. Времето е забавено с няколко такта. Почти можеш да го докоснеш. Като утринна милувка от дланите на сънено дете. На първата панорамна площадка спираме. Има-няма сме ходили 40 мин. Ама ще поседнем. Защото двете за никъде не бързаме, нали. Пием разтворимо кафе, ядем кроасани от бензиностанцията. Живот! Планината бавно се разбужда. Това с Е-4 започва да ми се струва тъпо. Какъв е този зор да го минавам? Защо да не си останем тук? Хубаво е. Ани смята, че трябва да тръгваме. Направо й се чудя на акъла. Първо чувам музиката. Някъде свирят цигулки. Нежни, нереални звуци на 2500 м н.в. Връщам се обратно до скалния прозорец, който подминах. Долу на ръба на езерото Трилистника, в подножието на връх Харамията (2481 м н.в.), танцуват дъновистите. Под лъчите на изгряващото слънце. Облечени в бяло. Движат се в синхрон. С бавни, ритмични движения. Странни. Различни. Красиви. Много красиви.", "date": "2018.07.19", "title": "През пет планини. Пътеводител за Е4 в България (откъс)"}
{"url": "https://www.dnevnik.bg/evropa/2018/07/19/3284197_es_nalaga_vnosni_mita_vurhu_kitaiskite_elektricheski/", "text": "ЕС налага от днес вносни мита върху китайските електрически велосипеди в опит да ограничи евтиния внос, който според европейските производители наводнява пазара, съобщи \"Ройтерс\". Тези мита са последните от серия мерки на ЕС срещу китайските вносни стоки, които варират от соларни панели до стомана и вече предизвикаха остри реакции от Пекин. ЕС споделя безпокойството на САЩ за трансфера на технологии и държавни субсидии, но призовава страните да избягват търговска война. По-рано този месец САЩ и Китай  си наложиха взаимно вносни мита  за 34 милиарда долара. Европейската комисия, която води разследване от името на 28-те страни - членки на ЕС, реши, че мита между 21.8 и 83.6 процента ще бъдат наложени върху всички електрически велосипеди от Китай, съобщи Официалният вестник на ЕС. На тайванската компания \"Джайънт\" (Giant), един от най-големите производители на велосипеди в света с фабрики в Китай и Холандия, ще бъдат наложени мита от 27.5 процента. Разследването ще продължи до януари 2019 година, когато могат да бъдат обявени окончателни мита, които обикновено са за срок от пет години. Според еврокомисията вносът на китайски електрически велосипеди в ЕС е нараснал три пъти от 2014 година до 12-месечния период до септември 2017 година. Пазарният им дял се е увеличил до 35 процента, докато средните им цени са паднали с 11 процента. Асоциацията на европейските производители на велосипеди (АЕПВ - ЕВМА), която повдигна случая, приветства решението, като добави, че митата ще позволят на европейските производители на електрически велосипеди да възстановят загубените продажби. Сред производителите от ЕС са холандските компании \"Аксел\" (Accell) и \"Газел\" (Gazelle), румънската \"Юроспорт Ди Ейч Ес\" (Eurosport DHS) и германската \"Дерби сайкъл холдинг\" (Derby Cycle Holding). Еврокомисията наложи режим на регистрация за вноса на китайски електрически велосипеди от началото на май, което означава, че митата могат да бъдат приложени със задна дата към този момент. Води се също така паралелно разследване на ЕС дали вносителите на китайски електрически велосипеди са се възползвали от прекомерни държавни субсидии. /БТА", "date": "2018.07.19", "title": "ЕС налага вносни мита върху китайските електрически велосипеди"}
{"url": "https://www.dnevnik.bg/evropa/2018/07/19/3284199_stachka_v_raiuneur_shte_otmeni_600_poleta_v_evropa/", "text": "Нискотарифната ирландска компания \"Райънеър\" (Ryanair) обяви, че анулира 600 полета в Европа на 25 и 26 юли, предаде \"Франс прес\". Причината е стачката на кабинния персонал в Испания, Португалия и Белгия. Анулираните полети ще засегнат общо 100 000 души според компанията. \"До 200 всекидневни полета ще бъдат анулирани от и за Испания, 50 полета от и за Португалия и 50 полета от и за Белгия\", се посочва в комюнике на \"Райънеър\". \"Това прави 300 полета на ден и 600 полета за двата дни на стачката\", каза говорителят на компанията. От \"Райънеър\" съобщиха, че са предложили на засегнатите 100 000 пътници алтернативен полет 7 дни преди или след датите 25 и 26 юли. Клиентите биха могли също да получат пълното възстановяване на сумата за билетите, допълват от компанията. /БТА", "date": "2018.07.19", "title": "Стачка в \"Райънеър\" ще отмени 600 полета в Европа следващата седмица"}
{"url": "https://www.dnevnik.bg/politika/2018/07/19/3284206_gerb_vidia_dva_centura_na_falshivi_novini_-_cvetan/", "text": "Два центъра на фалшиви новини организират атака срещу правителството и това са бившият собственик на фалиралата Корпоративна търговска банка Цветан Василев и БСП. Това мнение изрази пред Би Ти Ви депутатът от ГЕРБ Тома Биков. \"Първият е Цветан Василев с мрежа от сайтове, медии, журналисти, които пускат новини за гръцки острови, къщи в Барселона и това е финансовият център. Вторият е \"Позитано\" 20, който е организационният център\", каза Биков като припомни и установената от ГЕРБ връзка между двата центъра,  обявена вчера , чрез общо дружество между Василев и Йончева. Вчера Йончева каза, че  разследва с европейски институции казуса  с къщата в Барселона , но ще съди ГЕРБ за клевета и набеждаване заради твърденията за съдружието й с бившия банкер.  Биков подчерта, че БСП атакува управлението с фалшиви новини - например, че Странджа ще бъде заселена с мигранти, и затова хората не вярват на институциите. По думите на депутата от ГЕРБ в странджанското село Шарково, което е едно от огнищата на чума по овцете и козите, идват хора специално с цел провокации, включително с луксозни коли, и това също е част от по-широката атака срещу правителството и националната сигурност. Той конкретно посочи лидера на БСП Корнелия Нинова, но и присъствали на вчерашния протест пред Министерския съвет \"хора с камуфлажи и обръснати глави\". \"На този заговор ще реагираме много остро и аз давам това интервю за да предупредя тези, които си правят криви сметки\", каза Биков.", "date": "2018.07.19", "title": "ГЕРБ видя два центъра на фалшиви новини - Цветан Василев и БСП"}
{"url": "https://www.dnevnik.bg/evropa/2018/07/19/3284207_turciia_otmeni_produljiloto_dve_godini_izvunredno/", "text": "Турското правителство сложи край на извънредното положение в страната, което бе наложено преди две години след проваления опит за преврат, предаде Би Би Си. По време на извънредното положение десетки хиляди души бяха арестувани или уволнени. Правителството обаче реши да не го удължава за пореден път след седем тримесечни подновявания. Решението идва няколко седмици след изборната победа  на президента Реджеп Тайип Ердоган . По време на предизборната кампания кандидатите на опозицията заявиха, че първото нещо, което биха направили, ако спечелят, би било да прекратят извънредното положение. Повече от 107 хил. души бяха отстранени от държавни служби с извънредни укази след началото му, а над 50 хил. бяха арестувани според официалната статистика и според неправителствени организации. Много от уволнените са смятани за поддръжници на на живеещия в САЩ проповедник Фетхуллах Гюлен. Турция обвинява него и последователите му, че са организирали преврата, но той отрича.", "date": "2018.07.19", "title": "Турция отмени продължилото две години извънредно положение"}
{"url": "https://www.dnevnik.bg/evropa/2018/07/19/3284211_otkazut_na_trump_ot_dumite_mu_za_rusiia_e_opit_da_se/", "text": "Германският министър на външните работи Хайко Маас заяви, че обясненията, че президентът на САЩ Доналд Тръмп е имал друго предвид, когато говорел дали Русия се е месила в изборите в САЩ през 2016 г., не звучат \"особено убедително\", предаде \"Асошиейтед прес\", цитирана от БТА. Маас каза това в публикувани вчера откъси от интервю за медийната група \"Редакционснецверк Дойчланд\". Сведенията на западните разузнавателни служби са \"внимателно подготвени и много важни за нашата работа\", заявява Маас. На въпрос как оценява  отказа на Тръмп от думите му , поставили под съмнение заключенията на американското разузнаване за руска намеса, той отговаря: \"Очевидно това е опит да се ограничат щетите. Не изглежда особено убедително\". \"За съжаление атаките (на американския лидер) срещу ЕС, който  Тръмп окачестви като неприятел , все още са факт. Като цяло европейската му обиколка показа, че поведението му е голямо предизвикателство за дипломацията\", допълва той. Германия ще положи усилия да получи постоянно място в Съвета за сигурност на ООН за ЕС, заявява Маас в интервюто, цитиран от ТАСС. \"Искаме да покажем, че се отнасяме сериозно към идеята за общо европейско място (в Съвета за сигурност на ООН). Това си остава цел\", каза министърът. \"Ако говорим за европейска сплотеност, не можем да имаме предвид само гласа на Германия.\" Сега постоянни членки на съвета са пет държави - Франция и Великобритания (и двете членки на ЕС), както и Русия, Китай и САЩ. През януари догодина Германия ще получи едно от 10-те непостоянни места в този орган на Обединените нации. По време на срещата на НАТО миналата седмица Тръмп отправи нападки към Германия като я  нарече \"заложник\"  на Русия заради енергийната й зависимост, а през юни заяви, че престъпността в Германия нараства заради миграцията,  въпреки че всъщност  нивото на престъпността в страната е най-ниското от четвърт век.", "date": "2018.07.19", "title": "Отказът на Тръмп от думите му за Русия е опит да се ограничат щетите, каза германски министър"}
{"url": "https://www.dnevnik.bg/evropa/2018/07/18/3283729_sporut_za_mitata_berlin_e_gotov_na_otstupki_parij_se/", "text": "Само седмица преди председателят на Европейската комисия да замине за Вашингтон, Франция и Германия са разделени за това какво може да предложи Жан-Клод Юнкер на президента на САЩ, за да сложи край на задълбочаващата се търговска война, казват европейски дипломати и официални лица, цитирани от \"Политико\". Но, добавят те, Германия има предимство. Берлин оформя дневния ред на Юнкер и предлага три неща, които той може да представи на Тръмп на 25 юли, за да се реши спора, твърдят запознати с плановете. Французите се безпокоят доколко е мъдър подобен отстъпчив подход и публично обвиняват Тръмп, че се опитва да раздели и отслаби ЕС, който президентът на САЩ  наскоро нарече неприятел . Въпреки резервите на Париж към това да се правят твърде големи отстъпки на все по-враждебния Тръмп, дипломати коментират, че властният генерален секретар на еврокомисията  Мартин Зелмайер  подкрепя германските опити за помирение, което прави по-вероятен варианта Юнкер да предложи някакъв вид търговско решение следващата седмица. Сделка с пистолет в главата \"Ясно е, че Юнкер не може да отиде във Вашингтон с празни ръце\", казва дипломат. По думите му предложенията на Юнкер ще бъдат политически сигнал към Вашингтон и няма да са официално начало на преговори, което трябва да бъде одобрено от всички държави - членки на ЕС. Европейските посланици ще се срещнат в сряда, за да обсъдят обхвата на предложението на Юнкер и дали изобщо трябва да се правят някакви предложения. Официалната позиция на Франция е, че Европа не трябва да сключва никаква сделка с пистолет, опрян в главата, и то със страна, излязла от Парижкото споразумение за климата, както направиха САЩ. Докато Берлин е ужасен от  перспективата за 20% мита за колите  и отчаяно иска примирие, Франция има подозрения, че времето за компромис е свършило и че Тръмп просто иска да разруши единството в ЕС. Париж се опасява, че следващата цел на Тръмп е свещеният за Франция селскостопански сектор, и поставя повече акцент върху необходимостта от единен политически фронт срещу Вашингтон. Според двама дипломати Берлин има голямо меню с предложения, които да бъдат отправени към Тръмп: двустранна сделка за намаляване на митата за промишлени стоки, многостранно споразумение за премахване на митата за колите в цял свят и по-голямо трансатлантическо търговско споразумение, включително регулаторно сътрудничество, което би довело до разговори за увеличаване на американския износ на говеждо месо в Европа. Подобни щедри предложения обаче биха били спорни предвид скорошните думи на Тръмп, че ЕС е неприятел заради това, което прави в търговията със САЩ. При обявяването на визитата на Юнкер Белият дом заяви, че председателят на еврокомисията и Тръмп \"ще се фокусират върху подобрението на трансатлантическата търговия и постигането на по-силно икономическо партньорство\". Да говориш с врага Дипломати отбелязват, че според водения от Франция лагер в Брюксел целите на Тръмп са стратегически и че той не се стреми към този тип сделка, който Германия предлага. \"Целта на Тръмп е да има два големи блока - САЩ и Китай. Многополюсен свят с Европа като силен играч не се вписва\", коментира френски правителствен служител. По-рано този месец френският министър на икономиката Брюно льо Мер също предупреди, че Тръмп се опитва да забие клин между Франция и Германия, ухажвайки Париж, докато в същото време атакува търговския излишък на Берлин със САЩ.", "date": "2018.07.19", "title": "Спорът за митата: Берлин е готов на отстъпки, Париж се страхува, че САЩ разделят ЕС"}
{"url": "https://www.dnevnik.bg/sport/2018/07/19/3284215_levski_shte_igrae_s_milan_na_11_avgust_v_chestvaneto/", "text": "Левски\" ще играе срещу \"Милан\" в двубоя, с който ще почете 75-ата годишнина от рождението на Георги Аспарухов-Гунди. Мачът ще се проведе от 19.43 ч. на 11 август на Националния стадион \"Васил Левски\". \"Росонерите\" заемат мястото на \"Бока хуниорс\", който трябваше да излезе срещу сините. Заради ангажименти в Копа Либертадорес аржентинците промениха плановете си. Новината идва в разгара на сътресенията в \"Левски\", предизвикани от  ранното отпадане от евротурнирите . Сините бяха отстранени от \"Вадуц\", а  това доведе до раздялата с Делио Роси . Седемкратният европейски клубен шампион \"Милан\" минава през труден период, като  беше изваден от евротурнирите заради нарушаване на финансовия феърплей . Организаторите съобщават, че хората, които са си купили билети за мача с \"Бока хуниорс\", ще могат да ги използват за двубоя с \"Милан\". Пропуските се продават в мрежата на Eventim, като струват между 9.57 и 194.30 лева. Има и семеен пакет за 19.14 лева, който включва два билета на цени от 9.57 лева и важи за сектор Г. В своята история \"Левски\" среща в три различни периода седемкратния европейски клубен шампион. През сезон 1967-68 отборите играят за Купата на носителите на купи, като двубоят в Милано завършва с категорична победа на \"росонерите\" с 5:1, а реваншът в София – 1:1. И в двата двубоя головете за \"Левски\" отбелязва Георги Аспарухов. \"Италианците остават силно впечатлени от таланта на легендарния футболист. Няма да забравят също и категоричния отказ на българския нападател да подпише с клуба, да напусне родината си и да остане да се състезава за тях въпреки баснословната сума, която му предлагат И днес те все още помнят големия Гунди и неговата незабравима игра на зеления терен\", посочват организаторите на мача. През 1978 г. следват нови срещи помежду им - в София футболистите на Иван Вуцов измъкват 1:1, а на реванша губят 0:3. Последните мачове между сините и \"Милан\" са в края на 80-те години – през сезон 1988-89. На стадион \"Георги Аспарухов\" пред 50 хиляди зрители \"Левски\" губи с 0:2 след попадения на Вирдис и Рууд Гулит, а в Милано срещата е още по-резултатна. \"Милан\" печели с 5:2 с четири гола на Марко Ван Бастен и един на Вирдис, а за \"Левски\" бележат Сашо Начев и Николай Илиев.", "date": "2018.07.19", "title": "\"Левски\" ще играе с \"Милан\" в честването за Георги Аспарухов-Гунди"}
{"url": "https://www.dnevnik.bg/evropa/2018/07/19/3284216_holandski_ministur_se_izvini_za_dumite_si_che_v/", "text": "Министърът на външните работи на Холандия Стеф Блок се извини за резките си изказвания за миграцията и положението в редица страни. В изявление, предадено снощи по холандската национална радиотелевизионна корпорация и цитирано от ТАСС, той каза: \"Неправилно подбрах думите си и съжалявам за това. Не трябваше да използвам тези изрази\". В редица медии се появи видеозапис от закрита среща на министъра с работещи в задгранични организации холандци, състояла се в Хага на 10 юли. Пред тях Блок казва, че не познава нито една страна, в която представители на различни националности да съжителстват мирно едни с други. \"Отбелязах, че в много страни съществува напрежение и това не е изненада за никого\", добавя той в дискусия за напреженията, пораждани от миграцията и интеграцията на пришълците, и какво следва да прави Холандия и международната общност в тази връзка. Във видеото министърът изразява мнение, че ЕС не трябва да настоява страните от Източна Европа да приемат бежанци, защото тъмнокожите хора нямат там шансове за нормален живот и могат да бъдат подложени на насилие. \"Не може да се каже, че това е правило, но редица страни наистина не искат да работят по въпроса за преместване на бежанците\", казва той. Като пример за такива междуетнически напрежения Стеф Блок посочва в беседата си Суринам - бившата холандска колония в Южна Америка, като го нарича \"несъстояла се държава\" заради разнообразния й етнически състав. А вчера той призна, че не е трябвало да използва тези думи. \"Политическите партии там наистина са сформирани по етнически признак, но терминът \"несъстояла се държава\" е твърде рязък в случая\", заяви той. Думите му обаче веднага предизвикаха гневна реакция сред политиците в Суринам. Местният депутат Андре Мисиекаба, който е потомък на избягали роби, обвини холандския външен министър, че не знае нищо за Суринам, предаде \"Ройтерс\". /БТА", "date": "2018.07.19", "title": "Холандски министър се извини за думите си, че в общества с мигранти има напрежение"}
{"url": "https://www.dnevnik.bg/biznes/2018/07/19/3284232_parlamentut_izbra_chlenove_na_komisiiata_za_nadzor_nad/", "text": "Парламентът избра четирима членове на Комисията за публичен надзор над регистрираните одитори. В състава на комисията влизат Ваня Донева (предложена от председателя на Комисията за финансов надзор), Ирена Михайлова (предложена от управителя на Българската народна банка), Радослав Йорданов (предложен от управителния съвет на Института на дипломираните експерт-счетоводители) и Стефан Белчев (предложен от министъра на финансите). Всички кандидати притежават необходимото образование, професионален опит и публична репутация да заемат длъжността член на Комисията за публичен надзор над регистрираните одитори, се посочва в доклада на Комисията по бюджет и финанси. Мандатът на членовете на комисията е четири години.", "date": "2018.07.19", "title": "Парламентът избра членове на комисията за надзор над одиторите"}
{"url": "https://www.dnevnik.bg/sviat/2018/07/19/3284213_gurciia_obvini_rusiia_v_neuvajenie_i_nerazbirane_na/", "text": "\"Днешното изявление на говорителката на руското Министерство на външните работи е типичен пример за неуважение към трета страна и липса на разбиране на днешния свят, в който държавите независимо от големината си са независими и могат да провеждат независима, разнопосочна и демократична външна политика.\" Тази  официална позиция идва  от Гърция - една от най-проруските държави в Европейския съюз, след като говорителката Мария Захарова каза на редовния си брифинг в Москва в сряда, че \"зад антируското решение на правителството на Гърция\" стоят САЩ и че \"прекрасно разбираме, че Гърция е била подложена на огромен натиск\". Става дума за изгонването на двама руски дипломати за намеса във вътрешните работи на страната и забрана на други двама да влизат в Гърция. За решението с ъобщи на 11 юли в.\"Катимерини\"  с уточнение, че особен интерес е имало към Атон и че за целта е използвана православна неправителствена организация, ръководена от бивш агент на КГБ. Реакцията на Атина е с необичайно остър тон за двустранните отношения. В нея се казва още: \"Нещо повече, подобен тип негативно мислене стои зад действията на четирима руски граждани, довели до експулсирането им или забраната за влизането им в Гърция. Доказателствата, на чиято основа Гърция действа, са представени в подходящото време на руските власти. При всички случаи руските власти много добре знаят какви ги вършат техните хора. Гърция се опитваше от самото начало да държи действията на тези хора отделно от официалната руска външна политика. Но с днешното изявление говорителката на руското външно министерство приветства и, изглежда, иска да легитимира тези незаконни действия. Непрекъснатото неуважение към Гърция трябва да бъде прекратено. Никой не може и никой няма право да се меси във вътрешните работи на Гърция. Накрая, неоснователните твърдения, че решението е взето под натиск на трета страна, дори не заслужават коментар и са индикатор за мисловната нагласа на хората, които не разбират принципите и ценностите на гръцката външна политика.\" Позицията на Мария Захарова не е инцидент - тя се съдържа в  официално съобщение от 13 юли  на външното министерство. В него се обявява, че е бил извикан гръцкият посланик в Москва и му е бил изразен \"решителен протест\" по повод решението за четиримата руснаци. В текста се казва, че \"дадената акция е абсолютно необоснована, не е потвърдена с факти от гръцката страна, противоречи на характера на двустранните ни отношения и е способна да им нанесе най-сериозни щети\". Веднага след това се обявява, че \"очевидно зад това антируско решение на правителството на Гърция, нагласено да съвпадне с началото на срещата на НАТО на върха, стои Вашингтон, открито подкрепил дадените действия с изявление на Държавния департамент\".", "date": "2018.07.19", "title": "Гърция обвини Русия в неуважение и неразбиране на съвременния свят"}
{"url": "https://www.dnevnik.bg/sviat/2018/07/19/3284235_izrael_prie_zakon_spored_koito_samo_evreite_imat_pravo/", "text": "Израелският парламент прие закон, в който се казва, че само евреите в страната имат право на самоопределение, предаде агенция \"Ройтерс\". Законът за \"националната държава\", подкрепен от дясното правителство на премиера Бенямин Нетаняху, бе прокаран с 62 гласа срещу 55 при двама въздържали се в 120-членния Кнесет след многомесечни остри политически спорове. Депутати от арабското малцинство го нарекоха \"расистки и граничещ с апартейда\". Някои от тях викаха в залата и късаха документи след вота. \"Това е определящ момент в историята на  ционизма  и на държавата Израел\", каза Нетаняху пред Кнесета след вота. Законът, който до голяма степен има символичен смисъл, бе приет малко след честването на 70-годишнината от създаването на еврейската държава. Той подчертава, че \"Израел е историческо отечество на еврейския народ и само те (евреите) имат изключителното право на национално самоопределение в него\". Законът отнема на арабския статута на официален език наред с иврит, като го заменя със \"специален статут\", който може да се използва в израелските институции. Арабите са 1.8 млн., или около 20% от 9-милионното население на страната. В последния момент след бурни дебати и след възражения от президента на страната Реувен Ривлин от текста отпаднаха някои още по-крайни формулировки, в които се предвиждаше създаването на общности с изключително еврейско население и се задължаваха съдилищата да действат според ритуалното еврейско право, когато няма съответни юридически прецеденти. Така в крайния вариант чисто еврейските селища се определят като национална ценност и се насърчава тяхното създаване и развитие. Дори и след тези промени критиците са убедени, че новият закон ще задълбочи чувството на алиенация сред арабското малцинство в страната, посочва агенция \"Ройтерс\". Юридическият център за правата на арабското малцинство в Израел определи закона като опит да се наложи \"етническо превъзходство чрез насърчаване на расистка политика\".", "date": "2018.07.19", "title": "Израел прие закон, според който само евреите имат право на самоопределение"}
{"url": "https://www.dnevnik.bg/sviat/2018/07/19/3284246_kongresmen_poiska_prevodachkata_na_trump_da/", "text": "Конгресмен от Демократическата партия в САЩ призова американската преводачка, присъствала на срещата на четири очи между президентите  Доналд Тръмп и Владимир Путин , да даде показания пред Конгреса за съдържанието на разговора между двамата лидери. Това съобщи американското политическо издание \"Хил\", специализирано в отразяването на новини от Конгреса и Белия дом. Конгресменът от Ню Джърси Бил Паскрел написа писмо до ръководителите на Комисията по надзор и правителствена реформа към Камарата на представителите на американския Конгрес с призив да чуят показания от преводачката Марина Грос, която е била единствената друга американка в стаята. \"Предвид публичните отстъпки, които  президентът Тръмп  направи пред  руския президент Владимир Путин , заемайки неговата страна срещу американската разузнавателна общност, правоохранителните служби и нашите военни представители по въпроса с атаката на Русия срещу нашата демокрация, Конгресът и американското общество заслужават да узнаят подробности за разговора им на четири очи\", написа Паскрел. Тръмп и Путин разговаряха в продължение на повече от два часа преди съвместната си пресконференция в понеделник. На нея Тръмп отрече да е имало руска намеса в изборите през 2016 г. и обвини разследването на специалния прокурор Робърт Мюлър, че е влошило руско-американските отношения. / БТА", "date": "2018.07.19", "title": "Конгресмен поиска преводачката на Тръмп да свидетелства за разговора с Путин"}
{"url": "https://www.dnevnik.bg/evropa/regioni/2018/07/19/3283884_evroparlamentut_niama_da_prieme_namaliavane_na/", "text": "Месец и половина след като бе обявен  новият законодателен пакет за кохезионната политика  за 2021-2027 г., преговарящите страни се готвят за начало на разговорите, за да постигнат окончателен консенсус преди новият Европейски парламент да встъпи в длъжност през 2019 г. В интервю за EurActiv Димитрис Пападимулис, зам.-председател на Европейския парламент, говори за регионалните неравенства в ЕС и връзката между кохезията и евроизборите през 2019 г. Пападимулис отбелязва, че предложението на еврокомисията за новата многогодишна финансова рамка в частта си за кохезионната политика предвижда съкращаване на средствата с 10%, с което той е напълно несъгласен. По думите му позицията на Европейския парламент е никакво съкращение на кохезионните политики, \"нито дори с едно евро\". Според него средствата по тази линия трябва вместо това да се увеличават, защото през последните 10 години неравенствата в ЕС са се увеличили, както социалните, така и регионалните. Той приветства предложението за  промяна в критериите  за разпределяне на кохезионни фондове чрез добавянето на социални индикатори към традиционните критерии, свързани с брутния вътрешен продукт. В допълнение към БВП са включени показатели като младежката безработица, климатичните промени и притока на бежанци. Това обяснява защо въпреки цялостното съкращаване на парите Гърция например би трябвало да получи с 8% повече, а други страни като Полша очакват 22% намаление. За България също е предвидено увеличение (повече четете  тук ). Пападимулис отбелязва като положителна стъпка предложенията, допринасящи за намаляване на бюрокрацията и повече гъвкавост. Според него един от негативните аспекти на плана на еврокомисията възможността кохезионните фондове да бъдат насочвани в посоки, които нямат никаква връзка с кохезията, например европейската отбрана. Освен това предложението въвежда промени в критериите, така че най-големият дял от фондовете да не отива в най-богатите страни, които най-малко се нуждаят от тях. Например според сегашната статистика 88% от средствата за изследвания и иновации отиват в държави от Централна и Северна Европа, 11% - в страните от Южна Европа, а едва 1% достига тези в Източна Европа. Това по думите му трябва да се промени, защото води до изтичане на мозъци и до неравенства. Пападимулис отбелязва, че Европейският парламент настоява за позитивни промени, еврокомисията е някъде по средата, а някои държави членки в Съвета – най-богатите на север – смятат, че трябва да има допълнителни съкращения.", "date": "2018.07.19", "title": "Европарламентът няма да приеме намаляване на кохезионните фондове \"нито дори с едно евро\""}
{"url": "https://www.dnevnik.bg/citat_na_deniia/2018/07/19/3284302_citat_na_denia_dali_voinata_shte_e_s_domuschiev_zlatev/", "text": "Това каза лидерът на \"Атака\" Волен Сидеров пред БНТ по повод възмущението на вицепремиера Валери Симеонов от приетите от парламента  промени в закона за приватизацията , които според Симеонов са в полза на братя Домусчиеви. Преди това вицепремиерът Симеонов се обяви срещу промени в закона за горивата, които смята, че са в полза на едрите производители и търговци,  между които \"Лукойл България\" , чийто шеф е Валентин Златев. Друга негова инициатива беше  забрана на непряката реклама на хазарта , която би засегнала дружества на Васил Божков.", "date": "2018.07.19", "title": "Цитат на деня: Дали войната ще е с Домусчиев, Златев или Божков, не е добре за България"}
{"url": "https://www.dnevnik.bg/biznes/2018/07/19/3284328_bulgariia_shte_tursi_sporazumenie_s_evropeiskata/", "text": "България ще търси споразумение с Европейската комисия  по делото  срещу \"Булгаргаз\", \"Булгартрансгаз\" и Българския енергиен холдинг (БЕХ) , въпреки че в края на миналата година  Народното събрание забрани извършването на подобни действия . Депутатите от ГЕРБ Делян Добрев, Валентин Николов и Александър Ненков са внесли в деловодството на парламента проект за решение, който възлага на министъра на енергетиката Теменужка Петкова да опита да намали определената санкция,  която може да е над 300 млн. евро . ЕК започна наказателна процедура  срещу България, след като през 2010 г. частната компания \"Овергаз\" подаде жалба, че държавните предприятия, които на практика имат монопол върху тръбите, са ограничили достъпа й до газовата инфраструктура и до пазара на газ. През 2015 г. проверката завърши с извод, че има нарушения, като на България беше предложено да представи план за прекратяването им под заплаха от санкции. Европейската комисия беше склонна да намали глобата значително, ако бъдат изпълнени определени мерки. Една от тях е признаването на вина, което би намалило санкцията до 70 млн. евро. Друга мярка бе държавата да приватизира мажоритарен дял в \"Булгартрансгаз\". Предложението на тримата депутати от ГЕРБ е решението на парламента от ноември 2017 г. да не бъде отменено, а само допълнено с мандат за Теменужка Петкова да работи за споразумение с Брюксел. Ако поставените цели не бъдат постигнати, ще бъде приложен старият вариант - да не се признава отговорността на енергийния холдинг. Проекторешението ще бъде обсъдено в парламентарната енергийната комисия още тази седмица.", "date": "2018.07.19", "title": "България ще търси споразумение с Европейската комисия по делото срещу енергийния холдинг"}
{"url": "https://www.dnevnik.bg/sviat/2018/07/19/3284309_trjudo_naznachi_ministur_za_nelegalnite_migranti/", "text": "Канадският премиер Джъстин Трюдо извърши промени в правителството, като една от най-съществените е назначаването на министър, който ще отговаря за влизащите в страната кандидати за убежище, чийто брой непрекъснато расте, предаде агенция \"Ройтерс\". Само за изминалата 2017 г. през сухопътната граница със САЩ  нелегално са влезли над 30 хиляди души  и правителството е остро критикувано, че не гледа сериозно на въпроса.  Министър на граничната сигурност и борбата с организираната престъпност става депутатът Бил Блеър, който е и бивш шеф на полицията в Торонто - най-големия град в страната. Той ще отговаря за т.нар. нерегламентирана миграция.  Канада и САЩ имат споразумение, според което  кандидати за убежище,  които пресичат границата през контролно-пропускателните пунктове, биват връщани и им се казва да кандидатстват в първата страна, в която са пристигнали. Хиляди мигранти обаче пресичат границата нелегално, заобикаляйки КПП-ата. След като влязат по този начин в Канада, те имат право да искат бежански статут.  Канада от месеци неуспешно вече се опитва да убеди САЩ това споразумение да бъде променено, за да важи за цялата граница и да ѝ позволи да връща хиляди нелегално влезли на нейна територия./ БТА", "date": "2018.07.19", "title": "Трюдо назначи министър за нелегалните мигранти"}
{"url": "https://www.dnevnik.bg/evropa/2018/07/19/3284310_trump_zaplashi_es_s_vuzmezdie_ako_ne_poluchi_otstupki/", "text": "Президентът на САЩ Доналд Тръмп заплаши ЕС с \"огромно възмездие\", свързано с автомобилните мита, ако съюзът не направи отстъпки в търговията, предаде ДПА. На правителствено заседание снощи Тръмп заяви, че е необходимо председателят на Европейската комисия Жан-Клод Юнкер да направи голямо търговско предложение за намаляване на бариерите в автомобилния сектор при посещението си  в САЩ следващата седмица , отбелязва сайтът \"Бизнес инсайдър\". В противен случай САЩ ще бъдат принудени да наложат на ЕС нови търговски ограничения, отбеляза Тръмп. Казахме, че ако не договорим нещо честно, тогава ще има огромно възмездие, до което не искаме да се стига, но имаме огромни сили. Включително колите, заяви Тръмп. Говорителят на Белия дом Сара Сандърс отбеляза, че САЩ все още разглеждат автомобилните мита, и допълни, че Вашингтон не е отхвърлил тази опция. Със сигурност това е опция на масата, която президентът обмисля, но ние сме в процес на обмисляне в момента, каза Сандърс. Тръмп  предложи мита за автомобилите , които могат да достигат 20 процента. Днес производители, доставчици, търговци на автомобили и чуждестранни дипломати ще се явят на изслушване във Вашингтон, за да се опитат да попречат на въвеждането на автомобилните мита. След изслушването министерството на търговията на САЩ ще реши дали да определи вносните коли и авточасти като заплаха за националната сигурност и дали да препоръча на президента да бъдат въведени мита, допълва \"Асошиейтед прес\". САЩ въведоха  мита върху стоманата и алуминия  от ЕС, а  съюзът отговори  с мита върху американски стоки. Вашингтон  изостри търговските си отношения  с Китай, Канада и Мексико. /БТА", "date": "2018.07.19", "title": "Тръмп заплаши ЕС с \"възмездие\", ако не получи отстъпки в търговията"}
{"url": "https://www.dnevnik.bg/biznes/2018/07/19/3284112_edoardo_mirolio_kupi_modnata_marka_dika/", "text": "Италианският бизнесмен Едоардо Миролио, който от години работи в България основно в текстилния и винарския бранш, съобщи, че е новият собственик на българската модна марка \"Дика\" (Dika). Цитиран от \"Капитал\", Миролио съобщи, че планира да отвори магазини във френските градове Сент Етиен, Монпелие, Гренобъл и Тулуза още тази година. Миролио е купил машини на \"Дика стил\", както и бранда DiKa, и е подновил договорите за наем на магазините, в които досега се продаваха дрехите. \"Част от активите придобих от гръцките собственици, а друга – от банки кредитори. Има и е една трета част, която е ипотекирана и която не съм купил\", уточни за \"Капитал\" бизнесменът без да посочва цената на сделката. За \"Дика\" ще продължи да работи екипът от български моделиери и дизайнери, създал и наложил марката. Дрехите обаче ще се изработват в двете сръбски фабрики – в Димитровград и Пирот, които Миролио купи през 2017 г. за 3 млн. евро. От доклада за дейността на \"Дика стил\" в Търговския регистър се вижда, че дружеството, основано през 1993 г. и собственост на Димитриос Кабурис и Михаил Илиадис, не работи от септември 2017 и отчита загуба от над 1 млн. лв. за годината при печалба от 44 хил. лева през 2016 г.", "date": "2018.07.19", "title": "Едоардо Миролио купи модната марка \"Дика\""}
{"url": "https://www.dnevnik.bg/bulgaria/2018/07/19/3284317_kitaicite_ne_podpisaha_za_koncesiiata_na_letishte/", "text": "Китайският конгломерат HNA Airport Group няма да подпише договора за концесията на пловдивското летище. Възможно е да се преговаря с втория кандидат - консорциум между ПИМК и индустриалната зона \"Тракия\", съобщава  \"Капитал\" . Новината е обявена официално от HNA Airport Group на техния представител Асен Василев. Той съобщи, че китайската компания няма да успее да приключи с вътрешните си одобрения на бъдещата сделка. Срокът за подписване на договора с българската държава изтичаше на 20 юли. Той беше удължаван с един месец по китайска молба с решение на Министерския съвет в средата на юни. На 3 юли по време на ваканция в Прованс в Югоизточна Франция при трагичен инцидент  загина съпредседателят и основател на китайския конгломерат Уанг Джен . Това беше предшествано от големи финансови проблеми и освобождаването от активи. Вторият претендент за летището беше \"Консорциум Летище Пловдив\", съставен от \"Тракия икономическа зона\" и автотранспортната ПИМК, които спечелиха концесията на интермодалния терминал край Града на тепетата.", "date": "2018.07.19", "title": "Китайският кандидат се отказа от концесията на летище Пловдив"}
{"url": "https://www.dnevnik.bg/sviat/2018/07/19/3284295_stena_ot_mulchanie_vuv_vlastta_ohulvane_v_medii_-_kak/", "text": "За мотивирани журналисти в България е лесно да открият, разследват и събират доказателства за корупция и злоупотреба с власт. Но в момента на публикуването на разкритията вместо аплодисменти на благодарност журналистите почти сигурно се сблъскват със стена от мълчание, власти с \"широко затворени очи\" или по-лошо - биват следени, тормозени и обезсърчавани чрез кампании за очернянето им и са наричани \"врагове на държавата\". Причините са класическите - корумпирани редактори и издатели, автоцензура, натиск от властите и собственост на медиите, концентрирана в ръцете на олигарси, които използват пресата като \"медийни бухалки\" за постигане на контрол и наказване на малцината противопоставящи се\". Това е описано в началото на  доклад на \"Репортери без граници\"  за състоянието на разследващата журналистика в България, разпространен в сряда. През април тя постави България в годишната си класация за свобода на медиите по света на 111-о място от 180 държави -  по-зле дори от държавите от Западните Балкани . В него се казва, че ситуацията е парадоксална, защото страната с най-слаба свобода на медиите в ЕС е - технически погледнато - добро място за разследваща журналистика. Причината е, че има действащи и евтини за достъп публични регистри, изискване от политици и висши служители да декларират имуществото и конфликтите си на интереси, обществените поръчки може да се проследяват онлайн и ако всичко това не е достатъчно, да се използва Законът за достъп до информация, определен като \"един от най-добрите закони за прозрачност в Европа\". \"В такъв труден контекст разследващата журналистика в България още не е мъртва. Тя дори демонстрира признаци, че е в добро състояние. Благодарение на интелигентното използване на технологиите разследващите репортери могат да продължат работата си и дори да заобикалят стената от мълчание, като разпространяват разкритията си сред обществото чрез социални мрежи и придобиване на популярност, която прави неразкритите проблеми неизбежни за водещите медии и за властите.\" В текста има препратка към доклад на \"Репортери без граници\" от 2016 г., в който подробно се разказва за ефекта от дейността на депутата Делян Пеевски и правителството на медийния пазар. В \"Медийните олигарси пазаруват\" името му се споменава 18 пъти и се разказва как използва изданията си като \"медийни бухалки\". Сегашният доклад припомня, че Пеевски е получил контрол над множество медии, които са напуснали Етичния кодекс и са създали собствени принципи, както и че \"кръгът на Пеевски\" е основал втори съюз на издателите. Наказателният кодекс на България позволява започване на разследване срещу журналист или издание само с подаване на жалба в прокуратурата за клевета, разясняват от \"Репортери без граници\". \"Процедури на гражданското и наказателното право често са използвани от държавни служители за оказване на натиск и финансово изтощаване на журналисти\", допълват от организацията. \"В допълнение специален член на Закона за кредитните институции наказва с тежки глоби медии, публикували некоректна информация за финансови институции и това в продължение на няколко години се използваше от Комисията за финансов надзор за изнудване на национални и регионални медии (\"Икономедиа\", \"Зов Нюз\"). Примерите в телевизи, вестници и интернет \"Репортери без граници\" посочва и примери за разследваща журналистика в България. Сред телевизиите организацията изброява \"Темата на Нова\", \"Хрътките\" на Би Ти Ви и \"Открито\" по БНТ. Но следва и важно уточнение: \"Мишените на тези телевизионни разследвания рядко, а даже и никога не засягат членове на висшите ешелони на властта.\" \"Няколкото печатни издания, които не принадлежат на депутата Делян Пеевски, продължават да публикуват добри разследвания и да разтърсват управляващите с много повече постоянство, отколкото техните колеги в телевизиите. Това важи особено за седмичника \"Капитал\" и всекидневника \"Сега\". Известните в миналото с качествени разследвания \"24 часа\" и \"168 часа\" се разделиха с класното си представяне, след като се смени собственикът им. Няколко онлайн медии като Mediapool, ClubZ, Offnews и E-vestnik също публикуват качествени разследващи репортажи. Но поради ограничения в бюджетите, те не заделят екипи от репортери, които да работят изключително за разследвания. Разследващи статии рядко се появяват в регионални медии. Появиха се няколко специално създадени екипа, финансирани с дарения за разследваща журналистика, и част от тях все още са активни. Сред тях са \"Съдебни репортажи\" и \"За истината\". Други като \"Журналисти срещу корупцията\" и Центърът за разследваща журналистика вече не действат вероятно защото не са успели да оцелеят без грантовете след изтичането на схемите за дарения.\" Откъде идват парите и как правителството създаде порочен кръг Моделът за финансиране на разследвания работи и осигурява ценни средства за малки екипи, работещи дистанционно, но не успява да генерира достатъчно финансиране за пълноценно медийно начинание, заключават от \"Репортери без граници\". Парите идват основно през частни инвестиции, разпределяни от правителството пари на данъкоплатците, дарения и някои опити за набиране на средства чрез обръщение към читателите да помогнат. Това не е много по-различно от картината в други страни от Централна и Източна Европа, в които медиите не могат да се издържат сами. Има ли живот след края на даренията \"Частните медии, съсредоточени върху разходи и приходи, общо взето, не са ентусиазирани от дългосрочни разследващи проекти с рисковани политически последици, а е известно, че разследващата журналистика е скъпо начинание. За съжаление и телевизиите, и радиостанциите с обществено финансиране в България не са място, където симпатизират на деликатни разследващи репортажи. Правителството е един от най-големите рекламодатели в медии, за което използва пари от бюджета, но и от фондовете на ЕС. Това създава порочен кръг - купуването на медии, издържани с публични средства, и превръщането на медиите в зависими от това разпределяне на публични финанси не стимулира провеждането на сериозни разследвания. Много печатни и онлайн медии са собственост - или се финансират - от издатели с друг бизнес. Някои от тях поддържат независима редакционна политика и произвеждат качествени разследвания по много важни за обществото проблеми, други се използват от собствениците за защита и разразстване на бизнеса или политическите им интереси. Професионалистите лесно разпознават историите, измамно представяни като журналистически разследвания, но всъщност имащи цел единствено да очернят конкуренцията или политически противник. За обществото това не е видимо, защото населението често не може да направи разликата. В този контекст различни дарителски схеми от чуждестранни донори като Фондация \"Отворено общество\", правителството на Норвегия, Фондация \"Америка за България\", Фондация \"Фридрих Науман\" и др. са подкрепяли и продължават да подкрепят екипи от независими журналисти в краткосрочни и средносрочни разследващи проекти . Въпросът е дали има живот след изтичането на грантовите схеми.\"", "date": "2018.07.19", "title": "Стена от мълчание във властта, охулване в медии - как се реагира в България на разследваща журналистика"}
{"url": "https://www.dnevnik.bg/bulgaria/2018/07/19/3284347_kratki_novini_zadurjani_sa_trima_nadzirateli_ot/", "text": "Кратки новини е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Сметище се запали край Благоевград Сигналът за инцидента е подаден малко след 18.30 тази вечер, съобщи БНТ. Жителите на квартал Изгрев, близо до който се намира сметището, казаха че най-вероятно огънят е тръгнал от нерегламентирано изхвърлени отпадъци-найлони и стиропор. Заради огъня гъсти облаци дим се извиха над Благоевград, но до градът не беше обгазен, защото огънят бързо е бил потушен. Причините за инцидента се изясняват. Откраднатият бюст от гроба на Стамболов ще бъде възстановен от охранителната фирма За ангажимента съобщи шефът на общинското предприятие \"Гробищни паркове\" Райно Божичкова пред Нова телевизия. Тя уточни, че вече е говорено с автора на бюста - скулптора Александър Хайтов, който е готов да изработи отново паметника. От МВР засега съобщават само, че разследват кражбата и допълват, че се правят прегледи на записите от видеокамерите в района. Оттам уточняват, че сигналът за кражбата е подаден в началото на тази седмица. Според  читателска снимка, изпратена до \"Дневник\" , обирът е станал доста по-рано. ВМРО нарече станалото \"дръзко, нагло и цинично\". В съобщение на сайта на партията се посочва и, че гробът на Тодор Каблешкови също е бил обект на посегателство. \"Директно заявявам, че случилото е недопустимо и имаме колосален провал на охранителна полиция към Второ районно (Централни гробища попадат в района му), както и на охранителната фирма\", коментира столичният общински съветник от ВМРО Карлос Контрера. С поредна серия промени депутатите разтовариха Върховния административен съд Чрез преходните и заключителни разпоредби на Административнопроцесуалния кодекс депутатите окончателно записаха нов текст в Закона за българското гражданство, според който непроизнасянето в срок на правосъдния министър по подадена молба за гражданство, както и прекратяването на процедурата се обжалват пред Административен съд - София област, а не пред Върховния административен съд. Решението освен това ще е окончателно. В Закона за държавния служители се въведе правилото, че споровете за служебни отношения и дисциплинарни наказания се обжалват пред административния съд по адрес на жалбоподателя. Решенията ще са окончателни. Административен съд - София-област ще гледа споровете по Закона за електронните съобщения, а столичния Административен съд - тези срещу актовете на KEBP. За следващата седмица бе отложено гласуването за спорните текстове - за промяна подсъдността по данъчните дела. Партия \"Възраждане\" събира подписи за референдум срещу еврото Партия \"Възраждане\" ще внесе в парламента подписи за референдум с въпрос: \"Против ли сте премахването на българския лев и въвеждането на еврото като официална валута в Република България?\". Към момента са събрание над 227 хил. подписа, но акцията продължава, тъй като има само 190 хил. подписа. По закон, за да разгледа парламентът предложението за референдум, са нужни поне 200 хил. подписа. Преди това обаче има проверка от страна на ГРАО. Разкрита е контрабанда на хормон на растежа в България  Ямболският окръжен съд задържа под стража турски гражданин, обвинен за контрабандно пренасяне на хормон на растежа. Определнието подлежи на обжалване. Мъжът с инициали Орхан Б. е обвинен за това, че на 13 юли 2018 г. от Турция за България на трасе за обработка на леки автомобили и автобуси, посредством микробус, е пренесъл през границата без знанието и разрешението на митниците, стоки за търговски цели в големи размери – 75 бр. опаковки с медикамент - хормон на растежа на обща стойност 36 400 лв. Замразяването на бонус на разследвани магистрати не противоречи на Конституцията  Съдебният съвет реши, че текстът в Закона за съдебната власт, според който при напускане на системата не се изплащат до 20 заплати на онези магистрати, срещу които има висящи наказателни и дисциплинарни производства, не противоречи на Конституцията. Становището е по конституционното дело, образувано по искане на Върховния касационен съд, който иска отмяната на разпоредбата, която спира временно изплащането на бонуса. Според съвета правото на труд не е абсолютно и може да бъде ограничено, ако има законова възможност и е спазен принципът за пропорционалност. Задържани са трима надзиратели от варненския затвор  Те са пускали в отпуск автокрадец, информира \"Нова телевизия\". По случая работи местната окръжна прокуратура. От държавното обвинение обясниха, че е проведена акция срещу корупционни практики в затвора.", "date": "2018.07.19", "title": "Кратки новини: Откраднатият бюст от гроба на Стамболов ще бъде възстановен за сметка на охранителната фирма"}
{"url": "https://www.dnevnik.bg/intervju/2018/07/19/3284331_an_shainberg_ekspert_po_reciklirane_dopusnete/", "text": "Съществуват успешни практики и подходи за интегриране на тези социално слаби хора да бъдат интегрирани в легалната система на отпадъците. \"Дневник\" разговаря по темата с д-р Ан Шайнберг – глобален експерт по рециклирането, а поводът е нейното участие във форума  \"Сътрудничество с неформални предприятия за рециклиране - европейски  . – През целия ми професионален път аз съм работила и работя за системи, които създават по-малко отпадъци и стимулират възможно най-много ресурс да се връща обратно в икономиката или ако е органичен - обратно в природата. В моите професионални дейности и усилия зад \"рециклиране\" стои дълга верига от етапи в един взаимосвързан процес. В Европа отнасят често понятието \"рециклиране\" до крайния етап в тази верига, когато материалите отиват обратно в завода и там се използват за направата на нови продукти.  Когато аз работя за рециклирането, имам предвид всичко - от извличането на материалите от природата, употребата им, през разделното им събиране като отпадъци още в домакинствата, като се минава през цялата верига, но важното е ресурсите да не стигат накрая до сметището, а да продължат да се използват. В началото на моята кариера през 80-те години на миналия век в САЩ и Канада аз работех именно за това. В началото на 90-те се преместих в Холандия, за да изуча начина, по който там реализират успешно тази верига. Започнах да работя в международен контекст за развитие и коопериране. През 1999 г. станах част от неправителствена организация \"Waste\" (\"Отпадък\"), силно ангажирана с устойчивото модернизиране на сектор \"отпадъци\" в много бедни държави като Танзания, Колумбия.  – Първият ми съвет е да осъзнаете като общество, че тези хора не са в бизнеса с отпадъци. Те са в бизнеса със стоките като суров материал (мед, хартия, пластмаса). Неформалните събирачи са в различен бизнес, от този, който засяга организациите, отговарящи за контейнерите, от които те взимат материал. Клошарите съхраняват и добавят стойност в материал, който не бива да бъде изхвърлян на първо място. Моят съвет е да включите тези хора в разделянето на тези материали в един по-ранен етап на този процес на рециклиране, още преди изхвърлянето им в контейнерите.  Възможен вариант е да се създадат групи или кооперативи, които разделят материалите, като им се осигури терен, където да извършват тази дейност. Трябва да се търсят по-добри начини за свързване на тези хора - събирачите от една страна и материалите, които те събират. Важно е тези начини да са легални, така че да не се налага на събирачите да намират сами терени, където да го правят, да се осигурят нормални и безопасни места на труд за тях.  Там те ще се чувстват в безопасност и комфортно, няма да се страхуват, че полицията ще дойде, за да ги глоби или да им иска процент от спечеленото.  – Някои от най-добрите примери са в Индия, но тя е много различна държава от България. По някакъв начин това, че Хърватия избра разделно събиране чрез депозитната система ( .) даде възможност на много от неформалните събирачи да започнат да събират само бутилки за тази депозитна система, което е легална дейност на събиране на отпадъци.  Има много събирачи, които се занимават основно с \"депозитни бутилки и кенове\" в места като Ню Йорк ( ) и Сан Франциско.  – Ако индустрията не желае въвеждането на тази депозитна система в страната, тогава има възможност да се договорят с неформалните събирачи за създаването на микросоциални предприятия, в които клошарите да разделят и събират материали, които имат стойност, легално и срещу заплащане. Допуснете неформалните събирачи вътре в системата за разделно събиране на отпадъците и рециклирането и им позволете да правят това, което умеят най-добре. А то е да получат стойност от материала, от ресурсите и да ги върнат във  веригата на стойността . Позволете и на индустрията, свързана с отпадъците, също да прави това, в което е добра, а именно – да събира отпадъка, който няма стойност и не може да се рециклира, като после го заравя или изгаря безопасно.", "date": "2018.07.19", "title": "Ан Шайнберг, eксперт по рециклиране: Допуснете клошарите в легалната система за разделно събиране"}
{"url": "https://www.dnevnik.bg/biznes/2018/07/19/3284346_toplofikaciia_sofiia_shte_se_izduljava_za_gaza_s/", "text": "Приходите на \"Топлофикация София\" от производството на ток ще постъпват директно в сметките на \"Булгаргаз\". Това съобщава Министерството на енергетиката, където е проведена среща заради високите задължения на столичната топлофикация към държавния газов доставчик. В срещата са участвали представители на Столичната община и Столичния общински съвет като собственик на топлофикационната компания. Министър Теменужка Петкова отбелязала, че както \"Булгаргаз\" като доставчик на природен газ, така и \"Топлофикация София\" имат специфични задължения към обществото. Софийската топлофикация е най-големият клиент на \"Булгаргаз\" – с около 35% от общата консумация на природен газ в страната. Финансовото състояния на \"Топлофикация София\" продължава да се влошава за поредна година. За 2017 г. дружеството отчита 34.8 млн. лв. загуба, с което натрупаният отрицателен финансов резултат достига почти 320 млн. Увеличават се и задълженията, като общият им размер вече е над 760 млн. лв. Най-много пари - 500 млн. лв., \"Топлофикация София\" дължи на Българския енергиен холдинг. Те обаче са разсрочени за 20 години. На \"Булгаргаз\" компанията дължи над 112 млн. лв. Преди дни изпълнителният директор на газовия доставчик Николай Павлов обяви, че просрочените задължения на \"Топлофикация София\" само от септември миналата година са се увеличили с 52 млн. лв. Тогава той обяви, че има опасност дружеството да си поиска парите от длъжника по съдебен ред. През миналата година топлофикацията е направила рекордни за последните пет години инвестиции в размер на над 34 млн. лв. А ТЕЦ \"София\" и ТЕЦ \"София-изток\" не са произвеждали електроенергия заради ремонти, което е довело до 13% по-малко продаден ток, пише \"Капитал\". Дългът на \"Топлофикация София\" ЕАД през годините се е движил в границите между 50-100 млн. лв. и размерът му в момента не е прецедент. Дружеството е предоставило на \"Булгаргаз\" още през април ясен график за погасяване на задълженията, който стриктно спазва. Това е заявила Десислава Билева, председател на СД на \"Топлофикация София\" ЕАД, пред Постоянната комисия по инженерна инфраструктура и енергийно планиране към СОС, съобщава пресцентърът на Столичния общински съвет. Според съобщението има няколко основни обективни причини, довели до натрупването на дълга. Сред тях се посочва решение на енергийния регулатор да изисква плащането на такса за капацитет и пренос на природен газ, която е над 9 млн.лв. допълнителни разходи. Това е в сила от есента на 2017 г. За първото полугодие на 2018 г. има двукратно увеличение на цената на природния газ, докато цената на топлинната енергия не е променена, посочва още Билева. \"Топлофикация София\" е платила през април 2018 г. над 18 млн. лв. за купуване квоти за въглеродни емисии, които се отнасят за изразходвани през 2017 г. горива.  Дружеството предплаща прогнозните количества газ на \"Булгаргаз\" ЕАД в две прогнозни фактури и при непогасяването им след пет дни се начисляват лихви за просрочие. Те възлизат на над 7 млн. лв. за 2017 г, се посочва още в съобщението. Освен това, единствено от всички топлофикационни дружества в страната, \"Топлофикация София\" не начислява лихви за просрочие върху месечните сметки на потребителите си, допълват от общинския съвет.", "date": "2018.07.19", "title": "\"Топлофикация София\" ще се издължава за газа с приходите от ток"}
{"url": "https://www.dnevnik.bg/sport/2018/07/19/3284349_video_dnes_shte_vlezem_v_pametta_na_frenskiia_narod/", "text": "Със страст, хъс и концентрация. Така Пол Погба се превърна в лидер на френския национален отбор по футбол по  пътя му към световната титла . В медиите се появиха кадри от речта, с която играчът на \"Манчестър юнайтед\" опитва да окуражи съотборниците си в съблекалнята преди финала с Хърватия. \"Всички знаем къде сме. Всички знаем какво искаме. Всички знаем колко далеч стигнахме. Искаме го със сърцата си, искаме го с очите си. Мога да го видя, момчета\", казва Погба пред съотборниците си. \"На 90 минути сме от възможността да направим история. Един мач. Не знам колко мачове сме изиграли в кариерата си, но това е един мач, който променя всичко. Който променя цялата история.\" \"Има два отбора и една купа. Знаем, че загубихме финал (на Евро 2016). Знаем го, усещаме го тук, в сърцата си. Днес няма да позволим на друг отбор да вземе това, което е наше. Искам тази вечер ние да сме тези, които ще влязат в паметта на всички французи, които ни гледат. На техните деца, на техните внуци и дори на техните правнуци. Искам да излезем на терена като воини, като лидери\", допълва Погба. Наскоро се появиха и кадри от речта му преди осминафинала срещу Аржентина. В нея полузащитникът казва, че не го интересува дали Лионел Меси е насреща. \"Тази вечер няма да си тръгнем. Оставаме в хотела и ще ям паста\", добавя той. Впоследствие Франция спечели с 4:3. Речта на Дидие Дешан на почивката на финала също се появи в социалните мрежи.", "date": "2018.07.19", "title": "Видео: Днес ще влезем в паметта на френския народ, или как Погба вдъхнови съотборниците си"}
{"url": "https://www.dnevnik.bg/politika/2018/07/19/3284239_na_kafe_pri_borisov_karakachanov_chul_che_simeonov/", "text": "Ден след като вицепремиерът и лидер на Националния фронт за спасение на България (НФСБ) Валери Симеонов заплаши да напусне коалицията заради приети законови поправки, които  според него били в полза на бизнесмените Кирил и Георги Домусчиеви , депутати от партията му не знаеха дали и кога ще бъде взето подобно решение. Вицепремиерът и лидер на ВМРО Красимир Каракачанов разказа пред журналисти в парламента, че на кафе в кабинета на премиера Бойко Борисов вчера са обсъждани няколко теми, в т.ч. и въпросните законови промени. На срещата е присъствал и Валери Симеонов. На въпрос на \"Дневник\" казал ли е Симеонов, че ще напуска коалицията, Каракачанов отвърна: \"Е, как ще напуска!? Няма да напуска. Аз поне така чух вчера.\" Каракачанов каза, че не е чувал Борисов да казва, че се страхува от братята Домусчиеви, както депутати от НФСБ твърдят, че Симеонов им е казал. И Каракачанов, и лидерът на \"Атака\" Волен Сидеров днес отрекоха да има лобизъм в приетите законовите поправки, с които се намалява на 5 години срокът за ангажименти на купувача при приватизация дори и при сключени договори. Пред БНТ вчера Валери Симеонов обяви, че това се прави в услуга на братята Домусчиеви заради техни проблеми с ангажиментите при покупката на Български морски флот. Наскоро те  загубиха дело от държавата , в резултат на което догодина ще трябва да платят 58 млн. лв. наказателна такса, защото не спазват изискването в договора за приватизация за поддържането на определен тонаж на наличните кораби. В парламента днес Сидеров дори каза, че е обявил награда от 5 хил. лева, ако се докаже, че има лобизъм за братята Домусчиеви. Депутатът от НФСБ Валентин Касабов обяви в парламента днес, че \"Атака\" и ВМРО се държат като деца. Той отново обвини ГЕРБ, че е продала държавата на братята Домусчиеви. Попитан на няколко пъти дали НФСБ ще напусне коалицията заради всичко това, той каза, че предстои да се решава, но не знае кога. От думите на Волен Сидеров се разбра, че не мисли, че НФСБ реално ще напусне \"Обединените патриоти\". Лидерът на \"Атака\" разказа как се срещали във вторник и Валери Симеонов на няколко пъти заявил, че не иска да се явяват заедно на предстоящите избори за евродепутати. Според Красимир Каракачанов обаче коалицията \"Обединени патриоти\" ще продължи да съществува и за следващите избори. Валери Симеонов не отговаря на мобилния си телефон.", "date": "2018.07.19", "title": "На кафе при Борисов Каракачанов чул, че Симеонов няма да напуска коалицията"}
{"url": "https://www.dnevnik.bg/biznes/2018/07/19/3284393_komisiiata_za_konkurenciia_zabrani_na_inerkom_da/", "text": "Комисията за защита на конкуренцията (КЗК) не разрешава на фирмата \"Инерком България\" ЕАД на Гинка Върбакова да придобие българските дружества на ЧЕЗ. Това се вижда от решение на регулатора от днес. Решението подлежи на обжалване пред Върховния административен съд в 14-дневен срок, който започва да тече от съобщаването на компанията. Защо е такова решението Документите за сделката, за която се разбра в края на миналата година, но предизвика горещи политически страсти през февруари 2018 г., бяха подадени до комисията през март, а тя се  зае да ги разглежда едва  в края на юни. По закон регулаторът има 25 работни дни, за да излезе с решение по сделката, като срокът може да се удължава при искане на допълнителни документи или по желание на самите компании. От публикуваното днес решение се разбира, че според комисията при евентуална такава сделка ще бъде налице концентрация, която ще окаже влияние на пазара на електроенергия. Причината за това заключение е произвежданата енергия от фотоволтаици от дружество от групата на \"Инерком\" в съчетание с дружества за експлоатация на фотоволтаици и търговия със \"зелен\" ток, собственост на ЧЕЗ а.с. Комисията за защита на конкуренцията приема, че концентрацията ще окаже въздействие върху пазара на производство и доставка на едро на електрическа енергия (фотоволтаици), на които е налице припокриване на дейността на участниците в концентрацията. \"При анализа на нотифицираната сделка КЗК установи, че е налице хоризонтално припокриване между дейностите на участниците в концентрацията на пазара на производство и доставка на едро на електрическа енергия от фотоволтаични централи. Също така концентрацията поражда и вертикални ефекти на пазарите, разположени надолу по веригата, а именно: пазарите на разпределение на електрическа енергия, на снабдяване/доставка на електрическа енергия и на търговията с електрическа енергия\", се казва в решението. Преференции за купувача В конкретния случай комисията приема, че с осъществяването на планираната сделка \"Инерком\" в качеството си на производител на електрическа енергия от фотоволтаици, ще има съществено предимство пред останалите производители на електрическа енергия. В решението на регулатора се посочват две дружества, контролирани от ЧЕЗ, (през нейна компания, регистрирана в Холандия) в сферата на фотоволтаиците. Едното е \"Фри енерджи проджект Орешец\" ЕАД (ФЕПО) за производство, изграждане, експлоатация и търговия, свързани с възобновяеми енергийни източници. Второто е \"Бара груп\" ЕООД (\"Бара\") - изграждане, поддръжка и експлоатация на енергийни обекти за производство на енергия от възобновяеми енергийни източници и алтернативни енергийни източници От своя страна Върбакова пряко контролира \"Солар грийн енерджи\" АД, което е собственик на още 7 дружества, чиито предмет на дейност не се посочва. Регулаторът се позовава на промените в Закона за енергетиката от последната година, според които централите с мощност над 4 мегавата ще трябва да продават енергията си на енергийната борса след изтичането на договорите им за продажба на преференциални цени. Посочва се, че това няма да важи за малките централи. \"Предвид ниската себестойност на произведената от фотоволтаични електроцентрали електрическа енергия, същата се очаква да бъде реализирана и при по-изгодни търговски условия. Допълнително, обединената група ще засили своето пазарно присъствие и предвид намаления инвеститорски интерес, свързан с отпадането на задължението за изкупуване на електрическа енергия от възобновяеми източници по преференциални цени, считано от 1 януари 2016 г.\", мотивира решението си тя. Търговците на ЧЕЗ с едни гърди напред Антимонополната комисия смята, че след приключване на договорите за изкупуване на ток на преференциални цени на участниците в концентрацията същите количества биха се изкупували от търговците на ЧЕЗ и поради това те биха имали предимство пред останалите търговци, използвайки достъпа до мрежата на ЧЕЗ да доставят ток на клиентите в София, София-област, Благоевград, Перник, Кюстендил, Видин, Враца, Монтана, Ловеч и Плевен. Така комисията стига до извода, че с поисканата концентрация, ще се стигне до установяване или засилване на господстващото положение на обединената група. Освен това тази концентрация е от стратегическо значение за страната, като потенциалните ефекти от нея биха имали пряко отражения на националната сигурност. \"Наличието на съществени вертикални ефекти ще доведе до значително предимство на участниците в концентрацията пред техните конкуренти, което от своя би възпрепятствало ефективната конкуренция на анализираните пазари\", заключава регулаторът. Обектът на желанието Обект на сделката, за която Върбакова има подписан предварителен договор на 23 февруари и срок да плати седем месеца, са \"ЧЕЗ Разпределение България\" АД (67%), съответно в дъщерното му дружество \"ЧЕЗ ИКТ\" ЕАД (100%), \"ЧЕЗ Електро България\" АД (67%), \"ЧЕЗ България\" ЕАД (100%), \"ЧЕЗ Трейд България\" ЕАД (100%), \"ФЕПО\" ЕАД (100 %) и \"Бара груп\" ООД (100%). В края на февруари 2018 г. компанията ЧЕЗ реши да продаде българските си активи на неизвестната допреди два месеца фирма \"Инерком България\" и така предизвика сериозен политически трус в страната. Една от причините е, че в ключовия отрасъл \"Енергетика\" се задава най-голямата сделка от 2011 г. насам - на прогнозна стойност 320 млн. евро. Второ, обект на продажба е компанията, която осигурява електроснабдяването на цяла Западна България, има бизнес за близо 2 млрд. лв. и почти 3 млн. клиенти. Става дума чувствителен за политиката сектор, проблемите в който веднъж вече доведоха до сваляне на правителство на премиера Бойко Борисов. Не без значение е и фактът, че продавачът води от юли 2016 г. арбитражно дело срещу България с иск за няколко стотици милиони лева заради интервенции на българските институции, които вредят на дейността му. Сделката роди скандал, от една страна, защото фирма с капитал от 50 хил. лв. се оказа на финалната права да придобие бизнес, оценяван на 2 млрд.лв., и от друга заради разнопосочни, на моменти нелогични, реакции: от поисканата, но неприета оставка на енергийния министър Теменужка Петкова, през първоначалното решение на държавата да влезе в сделката, последвано от отричане изобщо да е ставало дума за държавно участие, до подозренията на премиера Бойко Борисов, че крайната цел е свалянето му от власт и до обтягане на отношенията му с президента Румен Радев. След като БСП направи всичко възможно да вдигне голям шум около сделката правителството покани на разговор Върбакова, след който бе обявено, че държавата ще участва с дял в сделката, като имаше различни хипотези за това. По-късно темата сякаш от себе си отшумя. Продажбата на най-голямото електроразпределително дружество в България стана повод за създаването и на анкетна комисия в Народното събрание, чиято работа завърши без отговор на съществените въпроси, а председателят й се оплака, че институции не съдействат - основно банки. Междувременно Народното събрание прие промени в Закона за енергетиката, които дават право на енергийния регулатор да се намесва в подобни сделки. По-късно през деня КЗК забрани и сделката за  Нова телевизия.  Коментара на кандидат - купувача \"Инерком\" четете  тук. Коментарите на политиците четете  тук. Всичко по темата четете  тук . ", "date": "2018.07.19", "title": "Комисията за конкуренция забрани на \"Инерком\" да придобие бизнеса на ЧЕЗ в България (допълнена)"}
{"url": "https://www.dnevnik.bg/bulgaria/2018/07/19/3284371_edinodushno_sudebniiat_suvet_zakri_11_prokuraturi_tri/", "text": "Единодушно и без дебати Висшият съдебен съвет (ВСС) реши да закрие 11 районни прокуратури, а на тяхно място да бъдат открити териториални отделения. По време на заседанието днес се разбра, че три общини - Ардино, Чепеларе и Мадан, са изразили притеснение от закриването на прокуратури. От началото на следващата година ще бъдат закрити районните прокуратури в Белоградчик, Кула, Дряново, Трявна, Тервел, Ардино, Брезник, Трън, Мадан, Чепеларе и Тополовград. Възможност за закриване на прокуратури даде  Конституционният съд , който след сезиране от главния прокурор Сотир Цацаров позволи промяна на съдебната карта на прокуратурите в страната. В началото на октомври 2016 г. той поиска от съда тълкуване дали следва да има толкова прокуратури, колкото и съдилища, т.е. на всеки съд да отговаря съответна прокуратура, със седалище в населеното място, в което е съдът. Според конституционните съдии не е необходимо структурно съответствие, важното е да има функционално. Повече четете  тук .  Цацаров докладва днес предложението на прокурорската колегия за закриване на 11 прокуратури, като уточни, че някои общини - Ардино, Чепеларе и Мадан, са изразили възражения и опасения от това решение. Главният прокурор обаче заяви, че закриването не означава, че няма да има прокурорско присъствие в тези 11 населени места. \"Остават териториални отделения, които ще са със същите правомощия. Кадровият състав няма да бъде същият\", каза той. \"Ако решението днес бъде прието от вас, ще последват наши действия, които ще бъдат свързани с трансформация на администрацията, преназначаване на прокурори, организационни действия, свързани с имущество и сграден фонд и т.н. Закриването на тези 11 районни прокуратури е начален етап, който няма да продължи много дълго и който ще покаже всички проблеми в процеса на превръщане на районни прокуратури в териториални отделения. Затова предлагаме това да се случи от 1 януари 2019 г. В този срок можем да подготвим всичко, което е необходимо, за безпроблемно осъществяване на началния етап на реформата\", обясни Цацаров, цитиран от news.lex.bg. Следващият по-голям етап е окрупняване на всички останали районни прокуратури, извън областните градове. Ще останат само 28 в областните центрове.", "date": "2018.07.19", "title": "Единодушно съдебният съвет закри 11 прокуратури, три общини са възразили"}
{"url": "https://www.dnevnik.bg/politika/2018/07/19/3284397_ninova_otreche_da_e_podkrepiala_merkite_na/", "text": "Лидерът на БСП Корнелия Нинова обяви днес, че на председателския съвет в парламента във вторник не е подкрепяла мерките на правителството срещу чумата по животните. Това стана, след като вътрешният министър Валентин Радев обяви, че всички политически сили са подкрепили мерките на изпълнителната власт за борба с чумата, но впоследствие лидерът на БСП на протеста е казала, че не е убедена в правилността им. Затова оперативният щаб иска изслушване в пленарната зала, за да получи препотвърждение за действията си, \"а ако не вярват, да го кажат и да предложат друго\". Очаква се то да бъде утре. От думите на Нинова се разбра, че БСП няма да даде предварителна политическа подкрепа на правителството за мерките срещу чумата. Тя каза, че е поискала стенограмата от разговорите във вторник. Според БСП правителството е закъсняло с мерки като дезинфектация. Трябвало да се даде и отговор откъде идва чумата. ", "date": "2018.07.19", "title": "Нинова отрече да е подкрепяла мерките на правителството срещу чумата"}
{"url": "https://www.dnevnik.bg/sport/2018/07/19/3284415_duzpa_za_igra_s_glava_kak_bulgarski_sudiia_sutvori/", "text": "Българският съдия Стефан Апостолов сътвори истински футболен цирк по време на двубой от първия квалификационен кръг на Шампионската лига. 30-годишният рефер ръководи реванша между норвежкия \"Розенборг\" и исландския \"Валур\", който се игра в сряда вечерта в Тронхайм. Домакините спечелиха с 3:1 и се класираха за следващия кръг с общ резултат 3:2. Три от головете паднаха след три абсурдни дузпи, отсъдени от Апостолов през второто полувреме. В 54-ата минута българският съдия посочи бялата точка след далечен удар от воле, който се отби в прилепената до тялото ръка на защитник на \"Валур\". Никлас Бенднтнер изпълни точно наказателния удар и откри резултата. Седем минути преди края на редовното време, когато \"Розенборг\" вече водеше с 2:0, се стигна до най-шокиращия момент в мача. След центриране от корнер Бендтнер опита да върне топката от аутлинията към центъра на вратарското поле. Топката се отби в главата на Свейн Йоханесон, но Апостолов отсъди нова дузпа за игра с ръка. Кристин Сигурдсон беше точен от бялата точка за 1:2 - резултат, който класираше исландците за втория квалификационен кръг. Това обаче не беше всичко. Във втората минута на добавеното време Амар Геирсон от \"Валур\" скочи в борба за висока топка в наказателното поле. Той беше натисна от играч на \"Розенборг\", не успя да избие с глава и топката се докосна леко до ръката му. Въпреки това Апостолов отсъди трета дузпа, а Бенднтер отново не сбърка, за да прати норвежкия шампион в следващия кръг. Мачът породи доста съмнения както заради решенията на българския съдия, така и заради факта, че при трите дузпи нямаше почти никакви протести от играчите на двата отбора. Апостолов е депутат от ГЕРБ в 44-ото народно събрание. Той е син на кмета на Симитли Апостол Апостолов и заместник-председател на парламентарната комисия по въпросите на младежта и спорта. Стефан Апостолов дебютира в А група още през 2010 г., когато беше едва на 22 години. Той стана международен съдия през есента на 2016 г. В неделя депутатът от ГЕРБ ще ръководи двубоя от първия кръг на Първа лига между ЦСКА и \"Локомотив\" (Пловдив).", "date": "2018.07.19", "title": "Дузпа за игра с глава: Как български съдия сътвори футболен цирк в Европа (видео)"}
{"url": "https://www.dnevnik.bg/bulgaria/2018/07/19/3284429_otkrito_e_vtorichno_ognishte_na_chuma_v_boliarovo/", "text": "Българската агенция за безопасност на храните (БАБХ) е установила вторично огнище на чума по животните в град Болярово, област Ямбол. То е възникнало в стадо, чийто собственик има роднинска връзка с фермер от село Крайново, където преди това беше открита зараза, съобщават от институцията. По заповед на директора на БАБХ д-р Дамян Илиев  ще се извърши п ринудително убиване  по хуманен начин и обезвреждане на всички дребни преживни животни от засегнатия животновъд, както и контактните му с животновъдни обекти. Обявена е три километра предпазна зона, около огнището, в която влиза цялата територия на град Болярово. Като допълнителна мярка се въвежда 10-километрова наблюдавана зона, която включва 12 села (Вълчи извор; с. Ружица; с. Малко Шарково; с. Воден; с. Шарково; с. Мамарчево; с. Ситово; c. Лалково; с. Славейково; с. Златиница; с. Дъбово; с. Попово; с. Стефан Караджово; с. Голямо Крушево). В нея ще има ежеседмични клинични прегледи за чума, както и преброяване и актуализация на данните за дребните преживни животни. По-рано през деня от  оперативният щаб за борба с чумата съобщиха, че ще се формира  местна координационнна структура   в Болярово. Министърът на вътрешните работи Валентин Радев поиска изслушване в Народното събрание в петък, в което да оперативният щаб за борба с чумата по овцете и козите да получи подкрепа от депутатите за мерките за ограничаване на заразата. Той обвини БСП, че работи срещу националния интерес, като подклажда безпокойството на хората и участва в протестите на животновъдите.", "date": "2018.07.19", "title": "Открито е вторично огнище на чума в Болярово"}
{"url": "https://www.dnevnik.bg/evropa/2018/07/19/3284431_brjuksel_shte_sudi_ungariia_zaradi_zakona_stop_soros/", "text": "Европейската комисия реши днес да предяви иск срещу Унгария в Съда на ЕС заради несъответствие на законодателството й за убежището и връщането с европейското право, предадоха пресслужбата на институцията и \"Ройтерс\". Брюксел отбелязва, че това е последната стъпка в започнатата в края на 2015 г. наказателна процедура. След като е анализирала отговора на унгарските власти, Комисията е преценила, че повечето повдигнати въпроси все още не са били решени и затова е решила да предаде Унгария на Съда на ЕС. Посочва се, че Унгария разрешава подаването на молби за закрила само в определени центрове, където служителите са малко и се чака дълго. Допълва се, че решенията за обратното връщане на мигранти от Унгария не се постановяват самостоятелно за всеки отделен случай. В резултат на това има риск мигрантите да бъдат връщане без необходимите защити. Ако Съдът на ЕС подкрепи основанията на еврокомисията, Унгария може да бъде осъдена на глоба, която ще плаща, докато съобрази законодателството си с европейските изисквания. Няма срок за произнасянето на съда. През юни унгарският парламент  прие закон , който предвижда до една година затвор за служители и активисти, които \"подпомагат незаконната миграция\". Той е част от пакета законодателни промени, наречени \"Стоп Сорос\". Европейската комисия е изпратила днес официално уведомително писмо на Унгария за новото законодателство. В съобщението се обяснява, че \"Стоп Сорос\" криминализира всяка подкрепа, предлагана от името на национални, международни и неправителствени организации на хора, които искат да кандидатстват за убежище или за разрешително за престой в Унгария. Законите включват също мерки, които ограничават индивидуалните свободи като забраняват на всеки, който е обект на наказателно производство по силата на тези закони, да доближава транзитните зони по унгарските граници, където биват държави търсещите убежище. Санкциите варират от временно задържане до затвор до една година и експулсиране от страната. Освен това новият закон и конституционна поправка въвеждат основания за обявяването на молба за убежище за недопустима, което ограничава правото на убежище само до хората, пристигащи в Унгария директно от мястото, където животът или свободата им са в риск, казва още еврокомисията. Официалното уведомително писмо е първата стъпка в наказателната процедура за нарушение на европейското законодателство. Унгарските власти разполагат с два месеца, за да отговорят на опасенията на еврокомисията. Унгарският премиер Виктор Орбан се превърна във водещата фигура на антимигрантската политика в Европа след 2015-2016 година, когато в Европа влязоха повече от един милион мигранти. Оттогава Унгария засили граничния контрол и прие редица закони срещу мигрантите и организациите, които им помагат.", "date": "2018.07.19", "title": "Еврокомисията ще съди Унгария заради законите срещу мигрантите"}
{"url": "https://www.dnevnik.bg/sport/2018/07/19/3284459_shampionskata_liga_popadna_spodeleno_v_kanalite_na_bi/", "text": "Мачовете от Шампионската лига през новия сезон ще се излъчват по каналите на \"Би Ти Ви медиа груп\" и А1. Всички срещи от програмата във вторник ще са в ефира на каналите от платения пакет \"Макс спорт\". Мачовете, които са в сряда, ще се излъчват по \"Би Ти Ви екшън\" и \"Ринг\". Двете компании получават и финала, който през сезон 2018-2019 ще се играе на \"Уанда метрополитано\" в Мадрид. Новият сезон на Шампионската лига включва промени в графика. Вместо досегашния начален час от 21.45 ч. мачовете вече ще са разпределени в два начални часа – 19.55 и 22.00 ч. \"Радваме се, че за малко повече от година нашите спортни канали се превърнаха в разпознаваема марка сред феновете в България. Качеството на нашата програма се подобрява постоянно и това е най-логичното нещо, защото искаме да предложим на зрителите всичко най-интересно от световния спорт и да им помогнем да гледат на живо любимите си отбори и спортисти\", заяви Симеон Донев, старши директор \"Маркетинг\" в А1 България. Компанията  взе правата за мачовете от Серия А , където от този сезон ще се състезава голямата звезда Кристиано Роналдо. Интересът към Шампионска лига у нас през годините е безспорен, доказан и от отличното му представяне в каналите на \"Би Ти Ви медиа груп\". Финалът на турнира за сезон 2017-2018 г. между \"Реал\" (Мадрид) и \"Ливърпул\", излъчен на 26 май по \"Би Ти Ви екшън\", привлече 38.2% от зрителите на възраст 18-49, с 12% повече спрямо миналогодишния финал, посочиха от компанията.", "date": "2018.07.19", "title": "Шампионската лига попадна споделено в каналите на \"Би Ти Ви медиа груп\" и А1"}
{"url": "https://www.dnevnik.bg/sviat/2018/07/19/3284460_sud_v_sasht_naredi_zapodozrianata_ruska_agentka_mariia/", "text": "Федералният окръжен съд във Вашингтон нареди обвинената за руска агентка Мария Бутина да остане в ареста, след като федералната прокуратура предупреди, че тя е свързана с руското разузнаване и може да избяга от САЩ, предаде агенция \"Ройтерс\". На заседание на съда в американската столица прокурорите показаха снимка, на която според тях Бутина се среща с агент на руското разузнаване във вашингтонски ресторант. Те добавиха, че тя държала и координати за връзка с няколко  руски агенти.  Беше показано и копие от саморъчно написана бележка, открита от ФБР в  апартамента на Бутина , в която тя питала как да отговори на предложение за работа на руска разузнавателна агенция, както и нейна снимка пред сградата на Капитолия в деня, когато Доналд Тръмп положи клетва като президент. Един от двамата неназовани американски граждани, с които тя според обвинението е поддържала връзка, е подсъдим по дело за измама в щата Южна Дакота, съобщи водещият прокурор по делото Майкъл Кенърсън по време на заседанието. 29-годишната бивша студентка от Американския университет във Вашингтон бе доведена в съдебната зала, облечена в оранжев затворнически костюм, и не показа никаква реакция, когато адвокатът й каза от нейно име, че не се признава за виновна. След съдебното заседание нейният адвокат Робърт Дрискол, цитиран от ТАСС, повтори пред журналисти, че тя не е виновна в предявените ѝ обвинения, и изрази увереност, че тя ще спечели делото. \"Ние решително не сме съгласни с това, че липсват основания невинната студентка да бъде освободена до началото на процеса. Тя от няколко месеца знаеше, че срещу нея в САЩ се води криминално разследване, но не предприе опити да избяга. И (американското правителство), което през това време я следеше, не твърди, че тя се е опитвала да избяга\", отбеляза адвокатът. Бутина е в ареста на един от следствените изолатори във Вашингтон. /БТА", "date": "2018.07.19", "title": "Съд в САЩ нареди заподозряната руска агентка Мария Бутина да остане в ареста"}
{"url": "https://www.dnevnik.bg/analizi/2018/07/19/3284440_poruganiiat_grob_na_stambolov/", "text": "Вестта, че пак са посегнали на гроба на Стефан Стамболов на Централните гробища в София и че случилото се съвпада с годишнината от неговото убийство – 18 юли 1895 г. – няма как да не навежда на размисли. Вероятно мотивът е битов – открадването на бронзовия му бюст – което не прави случилото се по-малко прискърбно или по-малко отвратително. Почитта към покойниците и поддържането на тези \"места на паметта\", каквито са гробищните паркове, е белег за цивилизоваността на едно общество. У нас пък поругаването на гробове и тяхната занемара е честа практика. И в това има нещо травматично, което предполага анализ. Сякаш по формулата на Хегел за трагичното ние дотолкова не искаме \"да съвпаднем със събитието\" – с   или   – че отчаяно искаме   ,  . Ала историята не засяга единствено другите, тя е наследство, неизбежно лягащо на плещите ни. И тъкмо неразбирането на този факт се разразява (пак по Хегел) като трагедия. Ала да се върнем към поругания гроб на Стамболов. Има нещо кобно в съдбата на този български държавник, превръщащо го в маркер на най-новата ни история. Той, сподвижникът на Левски и Ботев, е сред най-младите хъшове и умира немислимо млад, само на 41 години. Обикновено биографите пишат размисли за човека и неговото време. Стефан Стамболов е самото свое време. При него тази дистанция не съществува. Сякаш у него се набелязва ускорението на българската съдба. Той се откроява на фона на онова преломно време и категорично се намесва в него. Съдбата му е повече от особена. Историческият ни пантеон е така конструиран, че в него най-ярко се открояват мъчениците и предателите. Първите загиват   нова България и са осияни от саможертвата си, вторите са сред \"юдите\" на несвободата, боящи се и опарили се от нея. Стефан Стамболов е изключение. Той релефно се откроява, сам по себе си, винаги в черно или бяло. Едни го въздигат до небесата, други правят всичко възможно изцяло да го очернят. Ако бе загинал през 1875-1876 г., той щеше да е безспорен сред първите, сред мъчениците и борците за национално освобождение. Той обаче оцелява. Живее още две десетилетия, а в последните десет години от живота си (1885-1895) сам – и то еднолично – държи юздите на България. Не му го прощават. Обявяват го за \"тиранин\" и \"диктатор\". Някои от обвиненията са основателни. Трябва да признаем, че той управлява самоволно, не само с позволени, но и с доста непозволени средства. Разгонва опозиционната преса, прогонва опонентите си, държи страната под контрол с шайки от сопаджии; безмилостен е към русофилите, към политическите си противници и довчерашни свои приятели, чиито смъртни присъди подписва като регент. Ала и времето е такова, крайно и доста отвратително, ще възразят горещите му защитници. Вярно е, но едното не изключва другото. Показателни са дори сънищата му. В дневника си разказва как все сънува, че се обръща с файтона и виси над пропаст, на косъм от бездната. И все се пита – защо голяма Русия иска да затрие малка България. Кроят как да го убият, разминава се на косъм при убийството на Христо Белчев, в отговор той развихря вълна от насилие. Парадоксалното е, че удържа на натиска на руския император Александър III, а бива свален от княз Фердинанд, когото сам е довел. Делото по убийството му, по чудо намерено през 1993 г., казва ясно кои са физическите му убийци – Боне Георгиев, Халю (Михаил) Ставрев, Талю (Атанас) Цветанов, Наум Тюфекчиев. Но не казва кои са поръчителите зад гърба им. За отсечените му ръце и посечената му с ятаган глава се знае. Видно е и по скулптурата му в центъра на София, в градинката на \"Кристал\". Може би по-малко се знае защо е бил посечен така – по главата и по ръцете. Убийците са имали информация, че носи метална ризница под дрехите си. По-малко известни са обстоятелствата по кончината и погребението му. А те са доста нелицеприятни и в светлината на последното поругаване на гроба му си струва да бъдат разказани. Знаем подробностите от кореспонденциите на журналиста Рихард фон Мах, кореспондент на \"Кьолнише цайтунг\", негов личен приятел. Ето свидетелството му: Отвън се събират хора, разказва фон Мах, тълпата шуми. Оказва се, че винтовете на колелата на погребалната колесница са били развити. По заповед на военния министър Рачо Петров на офицерите от българската армия е забранено да участват в погребалното шествие. Само трима полковници идват да се простят със Стамболов и сетне си тръгват. Носи се слух, че се подготвя посмъртна разправа с тленните му останки. Зад ковчега се осмеляват да застанат малцина. Отпред е близкият му приятел Димитър Петков, зад него са г-жа Стамболова и г-жа Муткурова, сестрата на Стамболов. След тях върви дипломатическото тяло с изключение на белгийския представител. Зад дипломатическите представители са охранителите им с револвери на пояса. Австро-унгарските гавази даже носят карабини. На улица \"Раковски\" (на мястото на днешния НАТФИЗ), там, където е бил съсечен Стамболов, шествието спира. Чуват се викове. Хвърлена е бяла кутия, разнасят се възгласи \"Динамит!\". Хората се втурват да бягат. Мъже и жени падат едни връз други, изкъртени са оградите на съседни къщи. Мнозина от сподвижниците на Стамболов са с револвери в ръце. Дипломатите са разпръснати. От съседна улица излиза жандармерийски ескадрон и оттук насетне той конвоира шествието. Сякаш става дума не за погребение, а за опит за държавен преврат. Обяснението на фон Мах: . Ала най-отвратителното предстои. Процесията наближава катедралния храм, но вместо камбанен звън се носи чалга (дрезгава музика според хроникьора). Млади шайкаджии надуват всевъзможни инструменти. Въжетата на камбаните са изрязани, въоръжени лица са попречили да се заменят с нови. Полицията присъства, но бездейства. Както често става в България. На Централните гробища шествието се натъква на ново брожение. Служат се панихиди на гробовете на екзекутираните от Стамболов съзаклятници – на капитан Коста Паница, Светослав Миларов и останалите. И в смъртта се търси противопоставяне. Оттам се разнасят хули към Стамболов, вдовицата и близките му. Гледката е ужасяваща. Хвърлят камъни по децата му, пратени са хлапета да ругаят вдовицата му. Пийнали зяпачи си подават от отсрещния парцел шишета с ракия и публично говорят как ще осквернят тялото му. Фон Мах свидетелства: . И това пак не е всичко. От горния край на Централните гробища се задава друга тълпа, носеща дървета и въжета. Обсъждат как да изровят тялото му и да го обесят посмъртно. Сякаш смъртта не заличава нищо. Омразата продължава. Австро-унгарският консул слиза от файтона си и се връща на гробището. Той заявява на началника на жандармерийския ескадрон, че ще го държи лично отговорен за това варварство, за което утре ще изпрати нота в двореца. По това време Фердинанд е избрал да не бъде в страната, заминал е на лечение в чужбина. Поставят денонощна охрана на гроба на Стамболов, но след известно време, разбира се, я снемат. Година по-късно издигнатата от вдовицата гробница е взривена. Гробът на Стамболов многократно е оскверняван. Двамата му синове – Коста и Стефан – кретат едвам-едвам в годините на комунизма и си отиват в края на 60-те години. Не оставят преки потомци. Спомням си как в началото на 80-те години се заговори, че гробното място на Стамболов е изцяло буренясало, дори оригиналният кръст бил изчезнал. Сяка, за да стане ясно колко малко дели съществуващото от забравата. А историята е тъкмо възпоминание. Дори и да изчезне кръстът на гроба, остава кръстът на гробищната църква. Дори да се заличи гробът, остава паметта за човека. Някой помни. Странното обаче е, когато омразата се съвместява с немарата. Което не отменя питането: как помним? Или защо забравяме.", "date": "2018.07.19", "title": "Поруганият гроб на Стамболов"}
{"url": "https://www.dnevnik.bg/biznes/2018/07/19/3284481_kzk_otkaza_na_nai-bogatiia_cheh_da_kupi_nova_televiziia/", "text": "Комисията за защита на конкуренцията (КЗК) забрани придобиването на контрол от страна на ППФ ТМТ Бидко 2 Б.В., Нидерландия върху дейността на \"Нова Броудкастинг Груп\" АД, и непряко върху нейните дъщерни дружества \"Нет Инфо\" АД и \"Агенция Ева\" ООД, се казва в съобщение на антимонополния регулатор. Кандидат купувач на медиите е  най-богатия бизнесмен в Чехия – Петр Келнер . От ППФ коментират пред \"Капитал\", че все още не са запознати с решението на регулатора. Решението може да бъде обжалвано в 14-дневен срок от получаването му от кандидата. При анализа си комисията е отчела водещите позиции на придобиваното предприятие в областта на медийните услуги, което повдига у нея опасения за ефекта от сделката върху конкурентната среда на този пазар, както и за хоризонтално припокриване на дейностите на участниците в концентрацията на пазара на онлайн търговия.", "date": "2018.07.19", "title": "КЗК отказа на най-богатия чех да купи \"Нова телевизия\" (допълнена)"}
{"url": "https://www.dnevnik.bg/sport/2018/07/19/3284330_mok_vkljuchi_sedem_novi_disciplini_v_zimnite_igri_v/", "text": "Седем нови дисциплини бяха включени в състезателната програма на зимните олимпийски игри в Пекин през 2022 г. По този начин ще има по-голямо женско присъствие и ще се намали половото неравенство в спорта, заяви Международният олимпийски комитет (МОК). Новите дисциплини, които изпълнителният комитет на МОК одобри, са единичен бобслей за жени, смесена щафета по шорттрек, смесено отборно състезание по ски скокове, смесено състезание по бордъркрос, смесено състезание по ски акробатика и ски свободен стил в дисциплината биг еър за мъже и за жени. \"Добавянето на тези нови дисциплини отразява нашето желание и стремеж да направим направим олимпийските игри по младежко ориентирани и полово балансирани\", заяви спортният директор на МОК Кит Маконъл. Зимните игрите в Пекин ще включват рекордните 109 дисциплини, от които 51 ще са за мъже, 46 - за жени, а 12 ще са смесени. Броят на спортистите е намален на 2892. Участниците в игрите в Пьонгчанг през февруари бяха с 41 повече. \"Много съм доволен от увеличаването на участничките при жените, особено в толкова вълнуващи и иновативни дисциплини\", каза още Маконъл. Изпълнителният комитет на МОК съобщи, че е отхвърлил възможността за включването на северна комбинация при жените и шест дисциплини в спускането с шейни. Неодобрение са получили още предложенията за отборен паралелен слалом в алпийския сноуборд, синхронно каране на ски, бобслей по двойки и смесените двойки в биатлона. Според Макконъл северната комбинация при жените все още няма място в програмата, защото дисциплината е в процес на развитие. Той добави, че единичният бобслей при жените е избран пред четириместния бобслей заради по-малкото разноски по организацията. Т.нар. монобоб беше част от младежките олимпийски игри в Лилехамер през 2016 г., като ще бъде включен и в тези през 2020 г. в Лозана. \"Той има по-добро поле за развитие и повече възможности за инвестиции\", каза Макконъл. Женските отбори в бобслея се увеличават с 12 в опита на МОК да постигне равенство между половете. Предвидени са включването на два нови отбора в смесените двойки в кърлинга и в хокея на лед при жените.", "date": "2018.07.19", "title": "Седем нови дисциплини ще направят зимните олимпйски игри \"полово балансирани\""}
{"url": "https://www.dnevnik.bg/bulgaria/2018/07/19/3284392_prokuraturata_otnovo_vnese_obvinitelniia_akt_sreshtu/", "text": "Специализираната прокуратура внесе отново в Специализирания наказателен съд обвинителния акт срещу уволнената съдия Румяна Ченалова, която придоби известност след разпространените записи на разговорите с Владимира Янева и адвоката Момчил Мондешки. Обвинението е за престъплението по служба бе за това, че от юни 2014 до януари 2015 г. като длъжностно лице - е нарушила служебните си задължения по търговско дело между фирма \"ОЕТ - Обединени Енергийни търговци\" ООД и НЕК, с цел да набави облага за търговското дружество в ущърб на държавната компания. Ченалова бе дадена на съд още на 2 декември 2016 от Софийската градска прокуратура, но обвинителният акт бе върнат от съда, а междувременно делото бе прехвърлено към Специализираната прокуратура по силата на промените в НПК. През февруари т.г. първата инстанция - Специализираният наказателен съд, също върна делото с мотив, че обвинението страда от съществени пропуски. През март  Апелативният специализиран съд  потвърди връщането, като отбеляза, че не са изпълнени задължителните указания на съда и обвинителният акт на практика не е бил поправен от прокуратурата, а са нанесени незначителни допълнения. \"В кратки срокове Специализираната прокуратура изпълни всички указания на съда, изложени в разпореждането за връщане на делото, и изготви обвинителен акт със същите обвинения\", се казва в съобщението на Специализираната прокуратура. Според обвинението съдия Ченалова е допуснала разглеждането на исковата молба на дружеството \"ОЕТ - Обединени енергийни търговци\" срещу Националната електрическа компания за сумата от 6 459 922 лв. въпреки че не е била внесена дължимата държавна такса в размер на 258 396 лв. Освен това съдия Ченалова е уважила исканото от дружеството обезпечение на претенцията, в резултат на което били запорирани сметките на НЕК В хода на разследването било установено, според обвинението, и това, че съдия Ченалова съставила документ с невярно съдържание, като поправила и допълнила протокол от проведено открито съдебно заседание по същото търговско дело. Ченалова влезе в полезрението на прокуратурата през 2015 г. и дори беше арестувана, след като потвърди автентичността на разговорите от разпространените записи \"Яневагейт\", от които изплуваха обвързаности на високите етажи на съдебната и изпълнителната власт. Предстои насрочване на разпоредително заседание по делото на Специализирания съд.", "date": "2018.07.19", "title": "Прокуратурата отново внесе обвинителния акт срещу Ченалова"}
{"url": "https://www.dnevnik.bg/sport/2018/07/19/3284461_hamiltun_prepodpisa_s_mercedes_do_2020_g/", "text": "Световният шампион във Формула 1 Люис Хамилтън подписа нов договор с \"Мецедес\". Британският пилот удължи контракта си с две години. Така той ще остане със \"сребърните стрели\" поне до края на сезон 2020. \"Сигурен съм, че \"Мерцедес\" е точното място, на което да бъда през следващите години. Въпреки че постигнахме толкова много от 2013 г. насам, отборът е по-гладен за успехи от всякога\", заяви Хамилтън след подписването на договора. Четирикратният световен шампион можеше да стане свободен агент след края на настоящия сезон, но очаквано реши да остане в \"Мерцедес\". Според \"Скай спортс\" с новия договор той ще получава годишна заплата от 40 милиона паунда. 33-годишният пилот ще продължи да бъде най-скъпоплатеният британски спортист. \"На практика удължаването на договора беше формалност, откакто с Тото (Волф) седнахме (на масата за преговори) през зимата. Хубаво е, че всичко вече е факт на хартия, обявено е и сега можем спокойно да продължим с обичайната си работа\", каза още Хамилтън. Британецът е продукт на академията за пилоти на \"Мерцедес\". Той дебютира във Формула 1 през 2007 г. като пилот на \"Макларън\", а от 2013 г. се състезава за настоящия си тим. Кариерата му до момента включва 65 победи и 124 подиума в 218 състезания. \"От 20 години съм част от семейството на \"Мерцедес\". Никога през живота си не съм бил толкова щастлив да бъда част от даден отбор, колкото съм в момента\", завърши Хамилтън.", "date": "2018.07.19", "title": "Хамилтън преподписа с \"Мерцедес\" срещу 40 млн. паунда на година"}
{"url": "https://www.dnevnik.bg/bulgaria/2018/07/19/3284487_v_noviia_proektozakon_za_lichnite_danni_otpadnaha/", "text": "Окончателният вариант на проекта за изменения в Закона за защита на личните данни (ЗЗЛД) е публикуван днес на сайта на Народното събрание. След множеството критики в него има редица въведени изменения, направени преди  Министерският съвет  да го внесе в парламента, информира news.lex.bg Без изискване за назначаване на длъжностно лице по защита на данните при обработване на личните данни на 10 000 души, без изрично разписване на размери на санкциите за нарушения на Общия еврорегламент за защита на данните (GDPR), въвеждане на възможност за отказ за достъп до информация, ако с нея се погазва професионална тайна, са част от промените. Внасянето на проекта идва почти два месеца след влизането в сила на еврорегламента и в края на парламентарната сесия, което означава, че депутатите ще го обсъдят  най-рано през септември . През лятото ще могат да се пращат становища по законопроекта. Без долен праг за глобите Една от най-критикуваните разпоредби в първоначалния вариант на проекта за недопустим долен праг на санкциите за нарушения на GDPR е променена. Българският закон няма да преписва санкциите, а само ще препраща към уредбата в регламента. Законопроектът предвижда само, че размерите на предвидените в европейския документ глоби и имуществени санкции се определят съобразно посочените в него критерии и се налагат в тяхната левова равностойност. Длъжностните лица за защита на личните данни няма да се регистрират След критиките, че в разрез с регламента в България се въвежда регистрационен режим за длъжностните лица по защита на данните, е направена друга промяна в окончателния проектозакон. Той предвижда, че Комисията за защита на личните данни води регистър на администраторите и обработващите лични данни, които са определили длъжностни лица по защита на данните, т.е. не и на самите длъжностни лица по защита на личните данни. В проекта е уредено задължение за администраторите да съобщят на комисията кого са назначили, както и данните му за контакт. От проекта е отпаднало и изискването да се назначават длъжностни лица по защита на личните данни при обработване на данни на над 10 хил. души, което не съществува в регламента. В този си вид проектът не ограничава бизнеса дали ще наеме физическо лице или фирма за защита на личните данни, нито под каква форма. Защита на професионалната, търговска и адвокатска тайна  Първоначалният проект реално изключваше адвокатската, търговската или друга професионална тайна и разпореждаше, че те не са основание администраторът да откаже съдействие на Комисията за защита на личните данни. Сега в чл. 12а е записано, че: \"Наличието на търговска, производствена или друга защитена от закона тайна не може да е основание за отказ от съдействие от страна на администратора и/или обработващия при осъществяване на задачите и правомощията на комисията. Когато при упражняването на правомощията на комисията по чл. 58, параграф 1, букви \"д\" и \"е\" от Регламент (ЕС) 2016/679 може да се наруши задължение на администратора или обработващия за опазване на професионална тайна или друго равностойно задължение за опазване на тайна, произтичащо от закон, или до нейното разкриване в нарушение на разпоредба на закон, администраторът или обработващият отказва предоставяне и/или достъп само до информацията, защитена като тайна\". Освен това проектът вече предвижда възможност за администраторите на лични данни да откажат на субектите на данни да упражнят част от правата си по GDPR, ако с това би се създал риск за националната сигурност, независимостта на съдебната власт и съдебните производства, както и за \"други важни цели от широк обществен интерес и по-специално важен икономически или финансов интерес, включително паричните, бюджетните и данъчните въпроси, общественото здраве и социалната сигурност\" и др. Журналистите и фотографите няма да искат съгласие при обработване на данни След опасенията на медиите, че приемането на проекта за изменения в ЗЗЛД в първоначалния му вид може да възпрепятства работата им да информират обществото и да засегне свободата на словото, в текстовете са направени важни промени. Сега изрично е записано, че при обработване на лични данни за журналистически цели, както и за академичното, художественото или литературното изразяване не се прилагат някои текстове от регламента. Т.е. няма да е необходимо журналистът да иска съгласие, когато събира лични данни. Регламентирано е и че фоторепортерите и операторите няма да искат съгласие, когато снимат някого. Освен това медиите могат да откажат на човек, чиито данни са събрали, да ги изтрият, както и да упражни други свои права по GDPR. Освен това е въведена разпоредба, която предвижда, че проверките на КЗЛД в медиите и правомощията, които комисията има в тази връзка, не може да станат причина за разкриване на тайната на източника на информация. Всички тези правила важат, когато обработването на лични данни за журналистически цели е законосъобразно, т.е. \"когато се извършва за осъществяване на свободата на изразяване и правото на информация при зачитане на неприкосновеността на личния живот\".", "date": "2018.07.19", "title": "В новия проектозакон за личните данни отпаднаха ограниченията за медиите"}
{"url": "https://www.dnevnik.bg/evropa/2018/07/19/3284526_brjuksel_dade_na_bulgariia_dva_meseca_da_otgovori_na/", "text": "Европейската комисията даде на България срок от два месеца, за да отговори на опасенията за системни пропуски на страната при прилагането на законодателството на ЕС за опазване на природата, предаде пресслужбата на институцията. Еврокомисията е изпратила допълнително официално уведомително писмо на България по този въпрос. В съобщението се отбелязва, че с две европейски директиви - за птиците и за местообитанията - се установява мрежа на равнище ЕС от защитени зони \"Натура 2000\". В зоните по \"Натура 2000\" могат да се извършват икономически дейности, при условие че няма неблагоприятно въздействие върху целостта им. Според еврокомисията в България въздействието от съществуващите и одобрените планове и проекти върху зоните по \"Натура 2000\" систематично не е било вземано предвид и извършването на много промени, представляващи сериозна заплаха за постигането на природозащитните цели, е билo разрешено независимо от наличието на такава заплаха. Проблемът е бил установен за първи път преди десет години и въпреки че оттогава България е предприела някои мерки за решаването му, той продължава да съществува и Комисията редовно получава оплаквания за планове и проекти, разрешени въз основа на недостатъчни оценки или дори при липсата на подходящи оценки. Затова еврокомисията е решила да изпрати допълнително официално уведомително писмо на България, като даде на страната срок от два месеца за отговор. В противен случай Брюксел може да реши да изпрати мотивирано становище. Някои от примерите са в необявената от МОСВ защитена зона Рила буфер, където има редица построени ВЕЦ-ве без разрешение, а общия устройствен план на община Сапарева баня е без екологична оценка за влиянието му върху Рила буфер. Сигналите за тези нарушения са подадени от български природозащитни организации. Предупреждение за резервационните данни на пътниците Еврокомисията е изпратила официални уведомителни писма на България и още 13 държави членки за това, че не са съобщили за приемането на национално законодателство за транспониране на Директивата за резервационните данни на пътниците. Страните трябваше да транспонират директивата в националното си законодателство до 25 май 2018 г. Резервационните данни на пътниците се отнасят до информацията, предоставяна от пътниците на въздушните превозвачи при резервирането и регистрирането за полети. Тези данни може да включват информация, като например име на пътника, дати и маршрути на пътуването, номер на мястото, багаж, данни за връзка и платежни средства. Директивата изисква държавите членки да създадат национална система за събирането, анализа и обмена на резервационни данни на пътниците за целите на правоприлагането при пълно спазване на гаранциите във връзка със защитата на данните. Съответните държави членки разполагат с два месеца, за да отговорят на официалното уведомително писмо, като след изтичането на този срок Комисията може да обмисли възможността за изпращане на мотивирани становища. Инфраструктура за алтернативни горива Комисията призова България и Полша да транспонират изцяло европейските правила за инфраструктурата за алтернативни горива. Тези правила, включващи хармонизираните стандарти за инфраструктурата за алтернативни горива и основните разпоредби, които дават възможност за електрическа мобилност, играят важна роля за функционирането на вътрешния пазар на ЕС, се отбелязва в съобщението. Те имат също така за цел да се намали зависимостта на транспорта от нефта и да се смекчи въздействието на транспорта върху околната среда. Двете държави членки трябваше да са транспонирали тази директива най-късно до 18 ноември 2016 г., но според службите на Комисията не са транспонирали някои от оперативните разпоредби преди посочената дата. Те разполагат със срок от два месеца за отговор. Ако не направят това, Комисията може да реши да предяви иск пред Съда на ЕС срещу тях. Киберсигурност Комисията реши да изпрати официални уведомителни писма до България и още 16 държави членки за осигуряване на пълното транспониране в националното право на първия законодателен акт на равнище ЕС в областта на киберсигурността. Целта на Директивата за мрежова и информационна сигурност е да се постигне еднакво високо равнище на сигурност на мрежите и информационните системи в целия ЕС, като се развият националните способности в областта на киберсигурността, увеличи се сътрудничеството на равнище ЕС и се въведат задължения за докладване на инциденти за операторите на основни услуги и доставчиците на цифрови услуги. Държавите членки трябваше да транспонират директивата до 9 май 2018 г., след като тя влезе в сила през август 2016 г. Неизпълнилите това изискване разполагат със срок от два месеца, за да отговорят на официалните уведомителни писма, изпратени от Комисията. В противен случай тя може да реши да изпрати мотивирано становище.", "date": "2018.07.19", "title": "Брюксел даде на България два месеца да отговори на опасенията за \"Натура 2000\""}
{"url": "https://www.dnevnik.bg/biznes/2018/07/19/3284566_v_inerkom_sa_iznenadani_ot_otkaza_da_pridobiiat/", "text": "Кандидатът за купувач на българския бизнес на ЧЕЗ - \"Инерком България\"ЕАД, е изненадан от решението на Комисията за защита на конкуренцията да забрани концентрацията между \"Инерком България\" ЕАД и дружествата от групата на ЧЕЗ в България. Комисията обяви решението си по-рано днес. Всичко за него четете  тук . \"Инерком България\" ЕАД внимателно ще анализира мотивите за решението на регулатора и в следващите дни ще обяви както становището си във връзка със забраната, така и последващите действия, които компанията ще предприеме. Това се казва в позиция на компанията, изпратена до медиите. Решението на регулатора е с незабавно действие, но подлежи на обжалване в 15-дневен срок от получаването му от заявителя - \"Инерком\". Компанията, контролирана от бизнес дамата от Пазарджик Гинка Върбакова, подписа предварителен договор за покупката в края на февруари, като има срок да плати цената, която не е публично известна, до седем месеца.", "date": "2018.07.19", "title": "В \"Инерком\" са изненадани от отказа да придобият бизнеса на ЧЕЗ"}
{"url": "https://www.dnevnik.bg/politika/2018/07/19/3284574_deputati_sa_ubedeni_che_komisiiata_za_konkurenciiata_e/", "text": "Малко след като се разбра, че  Комисията за защита на конкуренцията (КЗК) не разрешава на фирмата \"Инерком България\" ЕАД на Гинка Върбакова да придобие българските дружества на ЧЕЗ , енергийният министър Теменужка Петрова и депутатът от ГЕРБ Делян Добрев отказаха коментар по темата с мотива, че става въпрос за решение на независим орган. \"Има компетентен орган. Това е КЗК. Цялото производство е разписано в закон. Ние сме правова държава. Всеки трябва да работи в рамките на своята компетентност\", обяви Теменужка Петкова, която бе декларирала, че ще подаде оставка заради познанство с Гинка Върбакова. \"Енергийната сигурност никога не е била застрашена. Държавата е на място. Енергийната сигурност е гарантирана\", каза още Петкова. Според БСП решението на КЗК е потвърждение на съмненията, че сделката не отговаря на законите. Зам.-председателят на парламентарната група на левицата Крум Зарков призова правителството ясно да заяви, че има интерес да участва в закупуването на акции от ЧЕЗ. За Искрен Веселинов от \"Обединените патриоти\" решението на КЗК доказва, че в държавата има независими органи. Той обяви, че са готови част от правилата, на база на които енергийният регулатор да се меси в такъв тип сделки. Сред стъпките били искане на информация от МВР и ДАНС. Председателят на Комисията по енергийно и водно регулиране (КЕВР) Иван Иванов обяви, че няма никакви притеснения. Той каза, че още не е прочел решението на КЗК.", "date": "2018.07.19", "title": "Депутати са убедени, че комисията за конкуренцията е действала независимо за сделката за ЧЕЗ"}
{"url": "https://www.dnevnik.bg/evropa/2018/07/19/3284575_brjuksel_prizova_durjavite_da_uskoriat_podgotovkata_za/", "text": "Европейската комисия призова държавите членки да ускорят подготовката за всички възможни последици от преговорите за Брекзит, предаде пресслужбата на институцията. Брюксел отбелязва, че на 30 март 2019 г. Обединеното кралство ще напусне ЕС и ще се превърне в трета държава. Това ще има отрицателни последици за хората, бизнеса и администрациите както във Великобритания, така и в ЕС. Такива последици са въвеждането на нови проверки на външната граница на ЕС с Обединеното кралство, промяна във валидността на издаваните отЛондон лицензи, сертификати и разрешения, както и различни правила за прехвърлянето на данни. \"С приетия днес текст се призовават държавите членки и частните субекти да ускорят подготовката. Текстът е съставен в отговор на отправеното миналия месец искане от страна на Европейския съвет (член 50) да се засили готовността на всички равнища и за всички последици\", се посочва в съобщението на еврокомисията. Според него, въпреки че ЕС работи денонощно за постигането на споразумение, гарантиращо организираното оттегляне на Великобритания, то несъмнено ще причини смущения, например в търговските вериги на доставки, независимо от това дали ще бъде постигнато такова споразумение. Тъй като все още не е сигурно дали на тази дата ще има ратифицирано споразумение за оттегляне и какво то ще включва, в момента се провеждат действия в опит да се гарантира, че институциите на ЕС, държавите членки и частните субекти са подготвени за оттеглянето на Обединеното кралство, отбелязва Комисията. При всички случаи, дори ако бъде постигнато споразумение, след оттеглянето си Обединеното кралство вече няма да бъде държава членка и затова вече няма да се ползва от същите предимства като държавите членки. Ето защо подготовката за превръщането на Обединеното кралство в трета държава е от първостепенно значение дори и в случай че бъде постигнато споразумение. Еврокомисията подчертава, че подготовката за Брекзит е отговорност не само на институциите на ЕС, а е съвместно усилие на европейско, национално и регионално равнище и включва по-специално икономическите оператори и другите частни субекти. \"Сега всички трябва да ускорят подготовката, като вземат предвид всички възможни сценарии, и да поемат отговорност за своята конкретна ситуация.\"", "date": "2018.07.19", "title": "Брюксел призова държавите да ускорят подготовката за всички последици от Брекзит"}
{"url": "https://www.dnevnik.bg/bulgaria/2018/07/19/3284252_politici_i_biznesmeni_poiskaha_ot_prezidenta_veto_na/", "text": "С различни мотиви бизнес съюз и извънпарламентарното политическо обединение \"Демократичма България\" поискаха от президента Румен Радев да наложи вето върху  Закона за административното регулиране на икономически дейности , свързани с нефт и продукти от нефтен произход. Аргументите на Асоциацията на индустриалния капитал в България са, че новите текстове ограничават пазара на горива само до големите търговци и предоставят явни възможности за осъществяване на репресивни мерки спрямо останалите. Според тях се създават \"ненужни и убиващи конкуренцията регулации\". Като такива се изброяват изискванията за минимален уставен капитал, \"определени без законова, икономическа или каквато и да било друга логика и аргументация\". Асоциацията смята, че това ограничава достъпа до пазара на икономически субекти и особено на новосъздадени такива и се създава неравнопоставеност. Другото изискване, срещу което протестира бизнес съюзът, е това за минимален капацитет на складовите стопанства, защото не е обусловено от \"никакви законови и логически изисквания или търговски практики\". От асоциацията критикуват и предвидените нерационално големи санкции – конфискация на имущество без значение чия собственост е, което е грубо нарушение на член от конституцията, според който частната собственост е неприкосновена. Друг текст, с който в асоциацията не са съгласни, е, че при нарушение на новоприетия закон от страна на наемател ще се конфискува имуществото на наемодателя му, без последният да има някаква вина. От асоциацията напомнят, че за регистрация в новосъздадения от закона регистър е необходимо предоставянето на банкова гаранция за обезпечаване на бъдещи нарушения от субекта. Едновременно с това по сходен текст в закона за ДДС срещу България вече има започнала наказателна процедура. Освен това изискванията за минимален уставен капитал и минимален складов обем противоречат и на Закона за защита на конкуренцията, тъй като ограничават свободната конкуренция, смята асоциацията. Бизнес организацията, която е една от четирите национално представителни, подчертава, че текстовете са приети без обществено обсъждане, и напомня, че държавата и понастоящем разполага с достатъчно механизми за контролиране на участниците в пазара на горива. От друга страна, \"Демократична България\" поиска държавният глава да наложи вето върху картелния закон за горивата, както и разследване на основните вносители за конфликт на интереси. Те смятат, че има нарушаване на законоустановените правила за приемане на един нормативен акт. От формацията имат подозрения за наличие на конфликт на интереси у вносителя, \"който си внася законопроект, отказва да назове авторството му, разглежда го в собствената си комисия и явно лобира за приемането му, са основания за налагане на президентско вето, разследване от компетентните органи и намеса на ЕК\".", "date": "2018.07.19", "title": "Политици и бизнесмени поискаха от президента вето на закона за горивата"}
{"url": "https://www.dnevnik.bg/evropa/2018/07/19/3284584_es_e_raztrvojen_ot_zakona_spored_koito_samo_evreite/", "text": "Европейският съюз изрази опасения за новия израелски закон, според който само евреите в страната имат право на самоопределение, и заяви, че той ще усложни основаното на две държави решение на израелско-палестинския конфликт, предаде \"Ройтерс\". Израел  прие закона за \"националната държава\"  по-рано в четвъртък след месеци политически спорове. Той бе остро критикуван от арабското малцинство в страната, което го определя като расистки и граничещ с апартейда. \"Ние сме обезпокоени, изразихме това безпокойство и ще продължим да разговаряме с израелските власти в този контекст\", каза говорител на върховния представител на ЕС за външната политика и политиката за сигурност Федерика Могерини. \"Бяхме много ясни, що се отнася до решението, основано на създаването на две държави, смятаме, че това е единственият път напред и всяка стъпка, която би усложнила или попречила на това решение да стане реалност, трябва да се избягва\", допълни говорителят. Според закона \"Израел е историческо отечество на еврейския народ и само те (евреите) имат изключителното право на национално самоопределение в него\". Законът освен това отнема на арабския статута на официален език наред с иврит, като го заменя със \"специален статут\", който може да се използва в израелските институции. Арабите са 1.8 млн., или около 20% от 9-милионното население на страната.", "date": "2018.07.19", "title": "ЕС е разтревожен от закона, според който само евреите имат право на самоопределение"}
{"url": "https://www.dnevnik.bg/bulgaria/2018/07/19/3284624_za_chlenstvoto_ni_v_evrozonata_sa_neobhodimi_merki/", "text": "За членството на България в еврозоната са необходими мерки отвътре, а не лобиране отвън. Това коментира президентът Румен Радев по време на посещение в авиобаза \"Граф Игнатиево\". \"Крайно време е правителството да разбере, че лобирането навън за членство в Шенген и еврозоната няма да има никакъв успех, ако не се вземат крути мерки тук, вътре, за справяне с корупция, престъпност и бедност\", каза държавният глава, цитиран от БТА. Според него за разлика от предишните мониторингови доклади в момента Европейската комисия е отговорила откровено, че за членството в еврозоната има нужда от реални реформи. \"Жалкото е, че натискът за реални реформи идва като принуда отвън, а не по вътрешно убеждение и усещане за дълг на българското правителство\", посочи Румен Радев. Според него обявената акция срещу контрабандата \"Пречупване\" не може да има успех, ако правителството не си пречупи собствените виждания за това що е то правова държава и върховенство на закона, що е то корупция и как се развъжда тя, що е то престъпност и как трябва да се борим с нея. Президентът се възпротиви на твърдения, че именно по времето на служебното правителство, назначено от него, сивият сектор бил придобил голяма сила. \"Служебното правителство събра 600 милиона, нека кажат къде са\", каза той. По думите му именно служебното правителство е събрало просрочени вземания от много години, особено в енергетиката. Според Радев там нарочно не са търсени тези вземания от определени компании.", "date": "2018.07.19", "title": "За присъединяването към еврозоната са необходими мерки отвътре, обяви президентът"}
{"url": "https://www.dnevnik.bg/sport/2018/07/19/3284662_mourinyo_e_pritesnen_ot_mnogo_loshata_podgotovka_na/", "text": "Мениджърът на \"Манчестър юнайтед\" Жозе Моуриньо е притеснен заради отсъствието на част от основните футболисти в състава му за началото на подготовката. По думите му това е \"много лошо\" преди сезона във Висшата лига. \"Манчестър юнайтед\" е в САЩ без някои от футболистите, играли на световното първенство - като французина Пол Погба, белгийците Ромелу Лукаку и Маруан Фелайни, английските национали Джеси Лингард и Маркъс Рашфорд. Чилийският нападател Алексис Санчес отсъства заради визови проблеми. \"Предсезонната подготовка е много лоша. Положителното е само за младите момчета, които имат фантастичната възможност да тренират с нас\", посочи Моуриньо. \"Притеснен съм, защото не тренирам (с всички) и след това се насочвам към Висшата лига с много играчи. Но това е положението и ние трябва да опитаме да извлечем най-доброто с футболистите, които имаме. Не ме притеснява да играем с \"Ливърпул\", с \"Реал\" (Мадрид) или с \"Милан\" тук. Не се притеснявам, дори да паднем лошо.\" В САЩ \"Манчестър юнайтед\" ще играе с \"Клуб Америка\" в петък. Следващата седмица започва Интернешънъл чемпиънс къп, в който отборът ще срещне финалистите в Шампионската лига \"Ливърпул\" и \"Реал\", както и \"Милан\". Пет дни преди началото на сезона - на 5 август, е предвиден мач с \"Байерн\". \"Юнайтед\" стартира срещу \"Лестър\" новия сезон.", "date": "2018.07.19", "title": "Моуриньо е притеснен от \"много лошата\" подготовка на \"Юнайтед\""}
{"url": "https://www.dnevnik.bg/politika/2018/07/19/3284603_gerb_izburza_da_obvini_prezidenta_vuv_falshiva_novina/", "text": "Енергийният министър Теменужка Петкова дойде в парламента днес, за да изрази учудването си, че президентът Румен Радев е коментирал, че по време на служебното правителство \"Герджиков\" са събрани просрочени вземания в размер на 1.6 млрд. лв. основно в сферата на енергетиката. \"Това не е само силно преувеличено. Това е лъжа\", обяви Петкова. Тя допълни, че за 2017 г. са заведени 16 искови молби, чиято стойност е 3.254 млн. лв. От тях по бюджета на министерството са постъпили 6036 лв. \"Сами виждате, че няма как 1.6 млрд. лв. да бъдат събрани от служебното правителство, основната част от които са в енергетиката\", каза още Петкова. Министърът призова президентът да докаже думите си с документи в срок от три дни. Според нея фалшивите новини в България са силно разпространени. След нея думата взе депутатът от ГЕРБ Делян Добрев, който изрази предположение, че изказването на Румен Радев е вследствие на изследване, според което при правителствата на ГЕРБ делът на сивата икономика намалява, а при управление на БСП - расте. Накрая колегата му Тома Биков обяви, че ако президентът не предостави доказателства за думите си, ГЕРБ ще счита, че освен \"Г-жа Лъжа\" има и \"Г-н Лъжа\" (ГЕРБ често нарича Корнелия Нинова \"Г-жа Лъжа\" - бел. авт.). В отговор на въпрос на журналисти по-рано днес  президентът Румен Радев обяви : \"Първо, служебното правителство остави 1.6 мрлд. лв. Нека кажат къде са\". При отчета си преди да сдаде поста м.г., служебният премиер Огнян Герджиков обяви, че оставя 1.6 млрд. лв. излишък в бюджета. \"Второ, служебното правителство събра просрочени вземания от много години, то ги събра особено в сферата на енергетиката. Това ме навява на мисълта, че там нарочно от определени компании не са търсени тези вземания\", каза още Радев днес. Той обаче не уточнява размера на просрочените задължения.", "date": "2018.07.19", "title": "ГЕРБ избърза да обвини президента във фалшива новина"}
{"url": "https://www.dnevnik.bg/evropa/2018/07/19/3284395_bulgariia_e_vzela_pravilnite_merki_sreshtu_chumata_po/", "text": "Еврокомисарят по здравеопазване и безопасност на храните Витянис Андрюкайтис поздрави днес българските власти за действията по предотвратяването  на разпространението на чума  по животните. Искам да изразя искрената си подкрепа за българското правителство, българските ветеринарни власти и българите, които разбират обстановката на място, заяви той пред български кореспонденти в Брюксел. \"От наша гледна точка на място са предприети много ефективни и необходими мерки. Те са напълно в съответствие с нашите препоръки и правила\", добави той. Трябва отново ясно да се каже, че тази болест се предава в пряк контакт между животните. Разпространението на болестта не става чрез посредници, отбеляза еврокомисарят. Той призова да се обърне внимание на човешките действия и на хората да бъде припомнена забраната за незаконна търговия с животни и месо. \"Хората имат задължението да следват правилата. Няма съмнение, че за хората това са болезнени картини. Много е трудно на хората да го приемат. Важното е, че необходимите мерки са предприети\", коментира Андрюкайтис по повод избиването на болните животни. Той отбеляза, че стопаните получават много високи обезщетения - над 250 лева, над пазарната цена. \"Еврокомисията изцяло подкрепя в това отношение българските власти. Европейски ветеринари вече са на място и работят със своите български колеги. Добре е, че обезщетенията бяха бързо изплатени\", добави еврокомисарят. По неговите думи заразяването на животните няма нищо общо с биотероризъм. \"Хората трябва да разберат, че много болести се дължат на изменението в околната среда, в природата. През 2011 г. имаше подобни случаи в България, българските власти се справиха много добре\", коментира той. \"Прилагането на строги мерки е необходимост, тя трябва да бъде възприета. Рано е да се говори за следващата стъпка, за ваксинациите, защото те биха променили статута на България като износител на овче и козе месо. Това е много чувствителен въпрос, който трябва да бъде решен от българските власти и учените. Еврокомисията е насреща, за да помогне\", заяви Андрюкайтис. \"Знам, че някои политици си играят с чувствата на хората. Важно е обществото да бъде информирано, за да разбира какво се случва. Всички се сблъскваме с фалшиви новини и пропаганда, често чувствата имат важна роля, някои си играят с тях - навсякъде по света. Възможностите за злоупотреба с чувствата на хората се разширяват все повече. Важно е да подаваме правилните послания навреме, да бъдем открити. В случая става дума за прехраната на засегнатите хора, за българския износ на месо. Можете ли да си представите последиците за икономиката и хората, ако страната бъде затворена за износ на животинско месо\", попита еврокомисарят. \"Въпросите са много сложни, а опростяването е основното предизвикателство. Опростенчеството се разпространява много бързо, \"Фейсбук\" е пълен със специалисти по всички въпроси. Става дума за чувства, но няма нищо общо с действителността и науката. Трябва да използваме научен подход. Съветвам хората да взимат основани на науката решения\", допълни еврокомисарят. /БТА", "date": "2018.07.19", "title": "България е взела правилните мерки срещу чумата по животните, заяви еврокомисията"}
{"url": "https://www.dnevnik.bg/sport/2018/07/19/3284808_serafim_burzakov_napuska_nacionalniia_otbor_po_borba/", "text": "Българската федерация по борба създава академия, кръстена на двукратния световен и четирикратен европейски шампион Серафим Бързаков. Tой ще бъде не само лице, но и треньор на децата в школата, която ще се помещава на базата \"Диана\" в София. Заради новото си занимание сребърният медалист от олимпийските игри в Сидни през 2000 г. ще освободи поста селекционер на мъжкия национален отбор по свободна борба. Той все пак ще продължи да работи персонално с някои от състезателите. Постът на Бързаков ще бъде зает от Валентин Ангелов, който е дългогодишен помощник-треньор в националния тим и бивши наставник на юношеските национали. В щаба като асистент влиза европейският шампион от 2010 г. Михаил Ганев. От федерацията обявиха, че в момента върви подмладяване на националния отбор в свободния стил. Промяна ще има и в националния тим по класическа борба. В екипа на старши треньора Армен Назарян влиза носителят на златния пояс \"Никола Петров\" за 2012 г. Илиян Георгиев. Той ще бъде ангажиран главно с работата на тепиха. Междувременно федерацията по борба обяви, че започва \"активна работа за привличането на подрастващи\". С тази задача ще бъде ангажиран досегашният помощник на Бързаков - Иван Цонов. Сребърният медалист от игрите в Сеул през 1988 г. поема и още един пост - старши треньор на кадетите в свободния стил.  Най-успешният български спорт се представя разочароващо в последните години, въпреки че продължава да е с най-голямото държавно финансиране. За тази година федерацията получи 2.5 милиона лева, което е с половин милион по-малко от 2017 г. Миналата година българската борба записа най-слабото си представяне на световното първенство от 56 години. Въпреки че участваше с цели 20 състезатели - шест при жените и 14 при мъжете, отборът не успя да спечели нито един медал. След шампионата Париж  Кралев лично разпореди проверка на федерацията по борба  с цел \"да се установи изпълняват ли се заложените в проекта за финансово подпомагане дейности\". В края на годината той похвали работата на федерацията и  оправда слабите резултати с контузии на основни състезатели . Тази пролет се проведе европейско първенство, на което резултатите отново бяха много разочароващи. България за пръв път не взе нито един медал в свободната борба, а единственото отличие в класическия стил беше бронз. По традиция от последните години жените отново спасиха положението с два златни и един сребърен медал.", "date": "2018.07.19", "title": "Серафим Бързаков напуска националния отбор по борба, за да ръководи академия за деца"}
{"url": "https://www.dnevnik.bg/politika/2018/07/19/3284818_sled_misiiata_na_pes_u_nas_poziciiata_na_bsp_sreshtu/", "text": "След мисията на Партията на европейските социалисти (ПЕС) в България, която целеше да продължи диалога с БСП за ратификацията на Истанбулската конвенция, позицията на \"Позитано\" 20 срещу документа остава непроменена. В изявление пред медиите днес лидерът на БСП Корнелия Нинова обяви, че двете партии продължават да работят приятелски по всички социални теми, както и срещу насилието над жени и деца, но и ще уважават различията си по отношение на Истанбулската конвенция. Тя каза, че има решение на органите на БСП и то е срещу ратификацията на документа. Генералният секретар на ПЕС Ахим Пост обяви, че диалогът с българските социалисти продължава. Той каза още, че в различните държави има различно отношение към конвенцията. Преди време негови колеги определиха като трагична грешка отказа на БСП да ратифицира конвенцията.  Двамата отказаха да отговарят на въпроси с мотива, че правят изявления. Попитан дали БСП пречи на Сергей Станишев за нов мандат начело на ПЕС, той все пак каза, че Станишев е силен лидер.", "date": "2018.07.19", "title": "След мисията на ПЕС у нас позицията на БСП срещу Истанбулската конвенция остава непроменена"}
{"url": "https://www.dnevnik.bg/sport/2018/07/19/3284820_gerant_tomas_zatvurdi_predninata_si_v_tur_dyo_frans/", "text": "Герант Томас от \"Скай\" спечели втора етапна в Обиколката на Франция и увеличи преднината си в генералното класирне. Уелсецът затвърди лидерската си позиция в надпреварата и в тима на \"Скай\", след като беше най-бърз в кралския етап – 175.5 км между Бурж Сен Морис и Алп д'Юез. Ден след като спечели първата си голяма победа в планински етап, Томас успя да изненада съперниците си и в спринта на митичното изкачване, което беше финал на етап в Тура за 30-и път. Уелсецът измина дистанцията за 5:18.37 часа със средна скорост 33.05 км/ч. Томас е едва третият британец, който печели два поредни етапа в \"Тур дьо Франс\" след Бари Хобан и Марк Кавендиш. Втори след него завърши Том Дюмулен с пасив от две секунди, Ромен Барде (AG2R) пристигна с още секунда по-късно. В топ 10 влязоха още Крис Фрум, Микел Ланда, Примож Роглич, Винченцо Нибали, Якоб Фулсанг, Найро Кинтана и Стивън Краусвайк. Томас вече води с 1.39 минути пред съотборника си Крис Фрум и 1.50 минути пред Том Дюмулен. В генералното класиране първите петима са събрани в по-малко от три минути. Етапът предложи три изкачвания от висша категория и едно от втора, както и обща денивелация от над 5000 метра. Много от отборите опитаха да направят етапа тежък за двете звезди на \"Скай\", но британският състав пак се справи. \"Нямам думи, не знам какво да ви кажа повече. Просто не си представях, че днес мога да спечеля етапа. Следвах Дюмулен и Барде, докато Фрум атакуваше. Сега дори не знам какво следва, но съм много щастлив с това, което правим\", каза 32-годишният уелсец. Томас реагира умерено и предпочете да не прави прогнози за крайна победа в състезанието. \"Фрум все още е нашият капитан. Трудно е да го нарека легенда, защото той се състезава, но е най-добрият и го е доказал. Не е обаче за вярване, че аз спечелих на Алп д'Юез\", каза още Томас. Уелсецът, който за пръв път в своята кариера се бори и за генерално класиране, е първият британец, който покорява митичната височина с 21 серпентини. Рано в етапа \"Мовистар\" изпрати няколко колоездачи, които да направят състезанието много агресивно от началото и да разбият по някакъв начин доминацията на \"Скай\". Трима от челните 15 в генералното класиране успяха да се откъснат – Илнур Закарин, Алехандро Валверде и Стивън Краусвайк. С тях бяха и колоездачи, които искаха да печелят точки в класирането за катерачи. След първото изкачване от висша категория Кол де ла Мадлен, групата водена от \"Скай\" изоставаше с около две минути. След това обаче британският отбор караше много консервативно с цел да остане с максимален брой колоезадачи до края на етапа. В един момент бегълците натрупаха преднина от над шест минути и Стивън Краусвайк се откъсна, борейки се за етапна победа. В подножието на последната височина обаче отборът на \"Скай\" се подреди в челото и наложи здраво темпо. Джонатан Кастровиехо и Михал Квятковски вкараха съотборниците си в изкачването, където започна да работи младият Еган Бернал. Колумбиецът водеше половината от височината, където авансът на Краусвайк започна да се стопява. Останалите от \"Мовистар\" Найро Кинтана и Микел Ланда, както и Ромен Барде опитаха атаки, но само французинът се откъсна. В последните четири километра останаха единствено Фрум, Томас, Том Дюмулен, Барде и застигнатия Краусвайк. Точно тогава обаче един от полицейските мотори падна заради ниска видимост и свали със себе си Нибали. В края италианецът се върна в групата, но при финалния спринт нямаше шансове. Томас се оказа най-силен и победи останалите. Уелсецът се изкачи по Алп д'Юез за 41.17 минути. Времето му обаче остана далеч от най-добрите постижения на височината в Алпите. Етапът до митичната височина обаче погреба амбициите на голяма част от спринтьорите. Марк Кавендиш и Марсел Кител дори не стартираха, защото ден по-рано не хванаха контролното време. По време на 12-ия етап пък Андре Грайпел и Фернандо Гавирия слязоха от велосипедите. В петък предстои 13-ият етап – 169.5 км от Бурж д'Осен до Валанс. Той е с равнинен профил, със само две изкачвания и дава възможност на спринтьорите, които останаха в надпреварата, да се изявят.", "date": "2018.07.19", "title": "Герант Томас затвърди преднината си в \"Тур дьо Франс\" след победа в кралския етап"}
{"url": "https://www.dnevnik.bg/evropa/2018/07/19/3284303_tuk_nishto_ne_mi_lipsva_germanec_razkazva_za_jivota_si/", "text": "С Нико се срещаме на Женския пазар в София, където той си купува \"пет бройки томати\", както той се изразява. Пред репортерите на обществената телевизия ZDF германецът признава, че българският език не е никак лесен. Но има и друго - той е трябвало да усвои също и езика на жестовете и мимиките: \"Българите кимат наопаки - когато са съгласни, поклащат глава наляво и надясно, а с обратното движение нагоре и надолу изразяват своето несъгласие\", разказва той. Германецът живее в София от 13 години. През 2005 приел атрактивно предложение за работа като специалист по маркетинг. \"По онова време градът ми напомняше на Берлин малко след падането на стената: хаотично, недовършено, неспокойно. Но беше вълнуващо\", разказва германецът пред телевизионната камера. София днес е друга Оттогава София се е променила много, се казва по-нататък в репортажа. През последните години българската икономика бележи значителен растеж, което се отразява пряко и на столицата. \"Нивото на ресторантите и баровете се вдига. Работи се по нови концепции. Интересно е да се наблюдава това развитие\", казва германецът. Днес Нико Ян работи в международна пиар агенция. Екипът му се състои най-вече от млади българи. \"Много младежи заминават за чужбина. Но напоследък се наблюдава и обратната тенденция - много хора са връщат обратно, след като са се изучили и натрупали малко опит навън\", разказва Нико. Като цяло България привлича все повече чуждестранни фирми и инвеститори, което се отразява и на безработицата, която е спаднала до 6.3 процента. Германската телевизия ни среща и с годеницата на Нико – софиянката Албена Мирчева. Нейното мнение за ЕС съвпада с това на повечето млади българи: \"Хубаво е, че сме страна членка. Искаме да учим и работим в добри условия и да живеем в приятна атмосфера. София се доближава все повече до това\", казва още тя. Но България все още не е част от Шенген заради високите нива на корупцията, се уточнява в репортажа. \"Човек се сблъсква с нея в ежедневието - например когато те спре някой полицай\", казва Нико. Цените на имотите растат Той и съпругата му Албена притежават апартамент в модерна кооперация в южната част на София. Около 80 процента от българите живеят в собствени жилища, се казва още в репортажа. Според германската телевизия това се дължи на цените на недвижимите имоти, които все още са значително по-ниски, отколкото \"в някои други страни от ЕС. \"Когато купихме жилището си, цената за квадратен метър в добрите квартали на София вървеше около 800 евро. Сега тя е скочила до 1000-1200 евро за квадрат.\" За сравнение: в големите германски градове жилищната площ е до пет пъти по-скъпа. Нико и Албена имат 6-годишна дъщеричка - София, на която се опитват да предадат най-доброто от двете култури. Затова момичето ходи на немско училище, където освен немски изучава още български и английски. \"Любимият ми език е българският\", признава София. Германецът и семейството му често посещават роднини и приятели в Берлин и не изключват възможността някой ден да се преместят да живеят в германската столица. Но едва ли ще е скоро, защото, както признава самият Нико, в момента \"тук нищо не ми липсва\".", "date": "2018.07.19", "title": "\"Тук нищо не ми липсва\": германец разказва за живота си в София"}
{"url": "https://www.dnevnik.bg/video/2018/07/19/3284801_video_drugite_novini/", "text": "Другите новини е рубрика за уеб новини на БНТ. Акцентите в емисията днес: Кой изяжда планетите", "date": "2018.07.19", "title": "Видео: Другите новини"}
{"url": "https://www.dnevnik.bg/sviat/2018/07/19/3284691_kakvo_beshe_skritoto_poslanie_na_kralica_elizabet_kum/", "text": "Изпрати ли кралица Елизабет Втора дискретно послание към американския президент Доналд Тръмп с бижутата си? От двореца Кенсингтън никога няма да отговорят на този въпрос, но за кралицата е известно, че използва бижутата и аксесоарите си да изрази мнение, което не би могла да си позволи да каже на глас заради  ангажимента ѝ да не се меси в политиката . За трите дни, в които  Тръмп беше във Великобритания  миналата седмица, той успя да критикува подхода на премиера  Тереза Мей към Брекзит , да обясни подробно как конкурентът ѝ Борис Джонсън би бил чудесен избор за министър-председател, да обвини  британските медии в лъжи  и да накара кралицата да го заобикаля и върви зад него по време на  общия им публичен ангажимент . В тези три дни кралица Елизабет избра за публичните си появи бижута, които... може и да имат специално значение. Блогът From Her Majesty’s Jewel Vault разказва историята на брошките ѝ, без да претендира да тълкува значението им. Но в първия ден кралицата носи подарък oт семейство Обама; във втория, когато пи чай със семейство Тръмп – брошка, носена от майка ѝ на погребението на баща ѝ; в третия – бижу, подарено ѝ от Канада, с която Тръмп прогресивно влошава отношенията си. Кралицата носи украшението от Барак и Мишел Обама през 2011 г., на срещата си с Великия имам на Ал-Азхар – една от най-високопоставените фигури в сунитския ислям, на която е присъствал и архиепископът на Кентърбъри Джъстин Уелби. Брошката според \"Политико\" и блога е купена от семейство Обама от бижутерията Tiny Jewel Box и е американска изработка от 1950 г., създадена от 14-каратово злато, диаманти и ахат. Не е известно кралицата да я е носила по друг повод. На срещата си със семейство Тръмп кралицата носи брошка във формата на палмово листо, принадлежала на покойната ѝ майка. Кралицата-майка я е носила през целия си живот, но тя присъства на историческата снимка \"Три кралици в траур\" от погребението на покойния крал Джордж Шести, бащата на Елизабет Втора. (На снимката от ляво на дясно: кралица Елизабет Втора, баба ѝ кралица консорт Мери и кралицата-майка Елизабет.) В събота при посещението на краля и кралицата на Белгия кралицата носеше брошка, подарена ѝ от Канада по повод 65-тата годишнина от управлението ѝ, която бе навършена в 2017 г. Бижуто е дело на Hillberg & Berk. Откакто влезе в Белия дом,  Тръмп руши връзката между САЩ и Канада , а търговският му съветник Питър Наваро си позволи да нарече  премиера Трюдо \"предател\"  и да каже, че за него има \"специално място в Ада\".", "date": "2018.07.19", "title": "Какво беше скритото послание на кралица Елизабет към Тръмп"}
{"url": "https://www.dnevnik.bg/bulgaria/2018/07/19/3284821_vtora_proba_shte_se_vzeme_ot_stadoto_v_boliarovo/", "text": "Втора проба ще се вземе от стадото в град Болярово, където по-рано днес Българската агенция по безопасност на храните (БАБХ)  обяви вторично огнище на чума  по дребните преживни животни. Решението на областния координационен щаб в Болярово обяви министърът на земеделието Румен Порожанов, цитиран от пресцентъра на министерството. Причината е, че фермата е отдалечена от другите и животните са на оборен режим и не са имали физически контакт с други стада. Ще се прави стриктна дезинфекция и контрол. Заповедта на директора на БАБХ за мерките в Болярово остава в сила, но изпълнението се спира до излизане на резултатите от лабораторните изследвания. Решението е консултирано с Крис де Клерк, експерт на ЕС, част от ветеринарния екип за спешни ситуации на ЕС (CVET), се уточнява в съобщението.", "date": "2018.07.19", "title": "Втора проба за чума ще се вземе от стадото в Болярово"}
{"url": "https://www.dnevnik.bg/bulgaria/2018/07/19/3284825_general_shivikov_e_opravdan_po_vtoro_delo/", "text": "Бившият командир на 61-ва Стрямска механизирана бригада генерал Димитър Шивиков беше признат за невинен от Военния съд в Пловдив по делото за злоупотреба с власт и служебно положение, съобщи БНР. Шивиков беше обвинен, че като командир на бригадата е предоставял полево оборудване на общините Карлово, Клисура, Калофер, както и на местното ловно дружество, а посочените имуществени вреди са за над 43 хиляди лева. Оправдателната присъда може да бъде обжалвана пред Военно-апелативния съд в София, а от прокуратурата заявиха, че ще направят това в законоустановения срок от 15 дни.", "date": "2018.07.19", "title": "Генерал Шивиков е оправдан по второ дело"}
{"url": "https://www.dnevnik.bg/sport/2018/07/19/3284828_slaviia_nadvi_finlandci_i_stigna_vtoriia_krug_v_liga/", "text": "Славия\" постигна втора победа над \"Илвес\" (Тампере) и се класира за втория предварителен кръг в Лига Европа. Белите надвиха финландския си съперник с 2:1, след като  преди седмица спечелиха и като гост с 1:0 . И двете попадения бяха дело на Галин Иванов, който беше най-добър в редиците на \"Славия\". Между тях \"Илвес\" върна един гол благодарение на Нубиси. В следващия кръг белите ще срещнат \"Хайдук\" (Сплит), който завърши трети през миналия сезон в хърватското първенство. Тимът се включва директно от втория кръг на надпреварата. Едва за пръв път в историята си \"Славия\"постига две поредни победи в европейските турнири. Белите остават с отрицателен баланс в Европа след 19 успеха в 53 двубоя. Треньорът на \"Славия\" Златомир Загорчич направи няколко промени в състава си, който преди седмица спечели с 1:0 като гост. Ветеранът Георги Петков остана извън групата, като на вратата беше Антонис Стергиакис. Георги Йомов, който се включи добре в първата среща, също беше сред стартовите 11. Въпреки промените \"Славия\" беше по-активният отбор, който се опита от началото да държи инициативата. Белите разчитаха на многоходови атаки, а в началото добра възможност се откри пред Милчо Ангелов, който обаче стреля неточно. В самия край на първото полувреме българският отбор успя да открие резултата след точно изпълнение на лидера си Галин Иванов. Нападателят получи пас от Ангелов, като беше непокрит на около 12 метра от вратата и успя да се разпише. След почивката \"Славия\" започна да действа по-спокойно, играейки на ниски обороти и сякаш прекалено рано се успокои. Това помогна на гостите от Финландия да се разпишат още в 55-ата минута. След бърза контраатака и извеждащо подаване на Ала-Милмаки към Нубиси последният успя да преодолее Стергиакис с диагонален удар. Радостта на \"Илвес\" обаче не продължи много дълго и минута по-късно \"Славия\" отново се върна напред в резултата. Галин Иванов вкара второто си попадение в срещата с ново красиво изпълнение. Последваха още по-силни минути за тима на Златомир Загорчич, но играчите в бяло пропуснаха отлични възможности да направят победата си още по-изразителна. Георги Йомов не сполучи при изстрел с глава, а след това Милчо Ангелов не се разписа на празна врата. До края на двубоя и Галин Иванов можеше да оформи своя хеттрик, само че стреля неточно.", "date": "2018.07.19", "title": "\"Славия\" надви финландци и стигна втория кръг в Лига Европа"}
{"url": "https://www.dnevnik.bg/bulgaria/2018/07/19/3284830_granichari_se_opravdali_s_putnicite_ot_neprovereniia/", "text": "Служителите на Гранична полиция са опитали да се измъкнат от случая с  непроверения частен самолет  на габровския бизнесмен Мирослав Хинков миналия петък. Те са дали становище, че пътниците са извършили престъпление - незаконно преминаване на държавната граница. Това е било записано в докладна записка от извършената проверка по случая, съобщи говорителят на главния прокурор Румяна Арнаудова. След като се разбра за инцидента, ръководството на МВР пък прехвърли вината от гранична полиция на служителите на летището. По думите на Арнаудова обаче в случая не става въпрос за незаконно преминаване на границата от пътниците, а за неизпълнение на служебни задължения от някого по веригата. Инспекцията на държавното обвинение ще е в няколко насоки - в какво се състоят служебните задължения на наземните оператори; какъв е обичайният режим за частни самолети и др., обясни говорителят на главния прокурор. Втората линия на проверката ще е все пак има ли незаконно преминаване на границата. Това престъпление обаче е умишлено и ще трябва да се установи умисъл у всеки пътник. По думите на Арнаудова в случая по-скоро няма да се стигне до тази хипотеза. Трябва да се разбере дали гранична полиция или служителите на летището са виновни, коментира още говорителят. Тя отново обясни, че само капитанът на полета е бил проверен. Пътниците са били отведени в нарочно помещение на летището за проверки. Там са престояли 70 минути. Без да бъдат проверени обаче, дошъл наземен оператор, който ги е отвел до самолета, който междувременно е получил разрешение за излитане. Арнаудова обясни, че ще бъде проверено дали и кога са заплатени летищни такси и защо не е направена митническа проверка на самолета, въпреки че е летял между България и Гърция, които са членки на ЕС. \"Всички обстоятелства в съвкупност ще дадат отговорите как се е стигнало до даване на разрешение за излитане без гранична проверка\", допълни говорителят.", "date": "2018.07.19", "title": "Граничари се оправдали с пътниците от непроверения частен самолет"}
{"url": "https://www.dnevnik.bg/sport/2018/07/19/3284832_cska_produljava_v_evropa_sled_dramatichen_uspeh_s/", "text": "ЦСКА се нуждаеше от 120 минути и дузпи, за да се класира драматично за втория квалификационен кръг в Лига Европа. Изпълнения на наказателни удари решиха съдбата на червените, които се справиха с латвийския \"Рига\" с 5:3. Българският тим загуби гостуването си на \"Рига\" с 0:1 и заради равенство в общия резултат играха продължения и дузпи, но се оказаха с по-здрави нерви. Кристиян Малинов, Бодуров, Жеферсон, Едвин Джеси и Кирил Десподов бяха точни от 11-те метра, докато Дарко Лемаич изпълни пръв за \"Рига\" и стреля над вратата. \"Рига\" поведе в края на първото полувреме след грешка на вратаря Витаутас Черниаускас, а след почивката ЦСКА остана с човек по-малко заради червен картон на Тиаго Родригес. В края Кирил Десподов пропусна и дузпа, а двубоят влезе в продължения. В следващия кръг ЦСКА ще срещне \"Адмира Вакер\". Подобно и на първия двубой в София треньорът на ЦСКА Нестор Ел Маестро избра стартов състав без типичен централен нападател. Този път обаче червените започнаха с Кирил Десподов, който беше излекуван от контузия. Той беше на мястото на Рафаел Енрике, а атаката поведе Тиаго Родригес. В началните минути \"Рига\" опита да осъществи домакински натиск, но така и не застраши сериозно Черниаускас. Латвийците разчитаха на центрирания и пробиви по фланга, но нямаха голям успех. ЦСКА опита да действа на контраатака, имайки гол предимство от първата среща. Футболистите на Ел Маестро залагаха на извеждащи подавания към Кирил Десподов и два пъти младият нападател се освободи, но не успя да отправи навреме завършващ удар. Малко преди почивката ЦСКА допусна гол, без реално да бъде застрашен през първите 45 минути. Куракинс центрира от корнер, а в наказателното поле Черномордийс се оказа непокрит и засече топката с глава. Вратарят на червените Черниаускас не се намеси убедително и позволи на топката да влезе в мрежата му. През второто полувреме и двата отбора действаха доста по-грубо, като качеството на играта намаля, а за сметка на това зачестиха нарушенията. Футоболистите на Нестор Ел Маестро действаха прибързано и след 70-ата минута играта им по-скоро беше хаотична. Треньорът на ЦСКА опита да промени нещата с пускането на Рафаел Енрике и Едвин Джеси. Ситуацията за червените обаче стана още по-тежка, след като четвърт час преди края на редовното време Тиаго Родригес получи втори жълт картон. Той спря атака на \"Рига\" и беше изгонен. Въпреки това в последната минута ЦСКА можеше да стигне до гол и да се класира напред, получавайки дузпа. Десподов спечели 11-метров наказателен удар, след като защитата на \"Рига\" го изпусна, а вратарят, който излезе да го пресрещне, извърши нарушение. Потърпевшият застана зад топката, но ударът му в долния ляв ъгъл на Озолс беше избит от вратаря. Двубоят влезе в продължения, в които обаче футболът беше малко. Въпреки че бяха с човек повече, латвийците действаха много премерено и не се впускаха в излишни рискове. След грубо влизане пък контузия получи Рафаел Енрике. Бразилецът, който влезе като резерва, не успя да продължи и на неговото място се появи новото попълнение Бикел. В началото на второто продължение той беше фаулиран в средата на терена, заради което Стефан Панич от \"Рига\" получи червен картон. До края червените натиснаха, но вратарят на \"Рига\" Роберт Озолс се справи с два опасни удара. При дузпите ЦСКА започна добре с точни изпълнения, докато още при първото \"Рига\" сгреши.", "date": "2018.07.19", "title": "ЦСКА продължава в Европа след драматичен успех с дузпи над \"Рига\""}
{"url": "https://www.dnevnik.bg/photos/2018/07/19/3284600_fotogaleriia_svetovnite_snimki_na_denia_-_19_juli_2018/", "text": "Горски пожар в Швеция.", "date": "2018.07.19", "title": "Фотогалерия: Световните снимки на деня - 19 юли 2018 г."}
