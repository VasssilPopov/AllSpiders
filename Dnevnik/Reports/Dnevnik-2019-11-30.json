{"url": "https://www.dnevnik.bg/photos/2019/11/30/3999276_snimka_na_denia_da_sedish_vurhu_1_milion_dolara/", "text": "Стъклен трон, пълен с 1 милион долара, бе представен в руската столица Москва. Необичайното \"кресло\" е проект на художника Алексей Сергиенко и руския милиардер Игор Рибаков.", "date": "2019.11.30", "title": "Снимка на деня: Да седиш върху 1 милион долара"}
{"url": "https://www.dnevnik.bg/sport/2019/11/30/3999299_livurpul_potreperi_no_izmukna_nova_pobeda_vuv_visshata/", "text": "Ливърпул\" направи важна стъпка в похода си към титлата във Висшата лига. С човек по-малко в заключителните минути мърсисайдци удържаха победата с 2:1 при домакинството си на \"Брайтън\". Важна роля за успеха на червените имаше Върджил ван Дайк с двата си гола през първата част. В 76-ата минута необмислена игра с ръка извън наказателното поле на вратаря Алисон му коства изгонване, като \"Брайтън\" върна един гол чрез Люис Дънк и донесе напрежение в края. Тимът на Юрген Клоп устоя и с успеха си събра 40 точки. \"Ливърпул\" е водач в класирането, като увеличи преднината си на 11 точки пред шампиона \"Манчестър сити\", който допусна грешка по-рано през деня. \"Лестър\" също е с 29 точки, но и с мач по-малко. Положенията пред вратата на \"Брайтън\" заваляха още от началото. \"Ливърпул\" организира бърза атака, преминала с няколко докосвания през Алисон, Анди Робъртсън и Садио Мане. Топката стигна до Роберто Фирмино, чийто удар беше спасен акробатично от Мат Райън.      В 18-ата минута червените откриха резултата, когато Ван Дайк засече с глава центриране от фаул на Трент Александър-Арнолд. Малко по-късно Мане пропусна да удвои с удар отблизо, който Райън спаси. Голът падна шест минути по-късно отново след статично положение. Ван Дайк вкара второто си положение по идентичен начин на първото, след като засече на първа греда с глава центриране на Александър-Арнолд. \"Брайтън\" погледна по-смело в атака и в края на първата част можеше да се върне в мача. Защитата на \"Ливърпул\" подцени центриране отляво, при което Дънк беше оставен сам срещу вратаря, но защитникът стреля встрани. През втората част добра атака отдясно намери Аарън Конъли в наказателното поле, който се завъртя и стреля, но Алисон се намеси стабилно. В ответната атака Алекс Окслейд-Чембърлейн пропусна да убие интригата в мача.      Залогът се върна в 76-ата минута, когато Алисон получи червен картон за преднамерена игра с ръка извън наказателното поле. Вратарят на \"Ливърпул\" беше излязъл рисковано, за да пресече дълго подаване. Неговото място зае Адриан, който докато оправяше стената за свободния удар, Дънк се възползва и вкара топката в опразнената врата. В ситуацията грешката беше на стража на червените, тъй като съдията вече беше дал сигнал за изпълнение. В края имаше напрежение, като Адриан изпусна топката и си създаде неприятности при един от ударите към вратата. Все пак \"Ливърпул\" устоя и грабна трите точки.", "date": "2019.11.30", "title": "\"Ливърпул\" потрепери, но измъкна нова победа във Висшата лига"}
{"url": "https://www.dnevnik.bg/bulgaria/2019/11/30/3999305_jalba_sled_mestniia_vot_feisbuk_ne_spazva_bulgarskoto/", "text": "Сигнал срещу дружеството \"Фейсбук\" е постъпил в Централната избирателна комисия заради неспазване на изисквания на Изборния кодекс по време на местните избори тази есен. Той е подаден от медийната и онлайн компания \"Нет инфо\", се вижда в  регистъра на комисията . В сигнала се посочва, че дружеството е публикувало договорите си с възложителите на политическа реклама, но не е изпратило тарифите си до Сметната палата и избирателната комисия, както изисква българското законодателство. В Изборния кодекс наистина има такова изискване, но само за медии, а в него \"Фейсбук\" не се определя като такава. Според \"Нет инфо\" обаче става въпрос за сериозно нарушение на изборните правила, от което дружеството \"Фейсбук\" е извлякло недобросъвестно конкурентно предимство и по този начин е било в състояние да повлияе на изборните резултати. Посочено е още, че подобно нарушение би довело до искане за касиране на изборите. Компанията \"Нет инфо\" посочва, че социалната мрежа е реализирала приход за 2019 г. от българска политическа изборна реклама в размер на 834 247 лв. В същото време приходите на \"Нет инфо\" от местния вот са около 75 хил. лв. В жалбата се посочва, че също като \"Фейсбук\" чрез платформата Vbox7 българското дружество също предоставя възможност за видеосподеляне - на клипове между различни потребители.  От \"Нет инфо\" настояват \"Фейсбук\" да се счита за доставчик на медийна услуга и да спазва изборното законодателство. В Централната избирателна комисия са взели решение, че нарушение не е установено, тъй като социалните мрежи не са медии.", "date": "2019.11.30", "title": "Жалба след местния вот: \"Фейсбук\" не спазва българското изборно законодателство"}
{"url": "https://www.dnevnik.bg/sport/2019/11/30/3999300_beroe_i_levski_se_prepunaha_vzaimno_kamburov_otnovo/", "text": "Берое\" и \"Левски\" не излъчиха победител в едно от дербитата за кръга в първенството. Двата отбора завършиха 1:1 в Стара Загора в мач, в който преобладаваше битката на терена. В центъра на вниманието беше Мартин Камбуров. С гола си в края на първата част нападателят на \"Берое\" вече има 21 попадения срещу \"Левски\". За сините се разписа Наджъл Робърта в началото на второто полувреме. Равенството е във вреда и на двата тима. След 18 кръга \"Левски\" има 39 точки, като изостава с шест от водача \"Лудогорец\", който в неделя гостува на ЦСКА. \"Берое\" изпадна от първата шестица след днешните двубои и отборът от Стара Загора е осми с 25 точки. Хали Тиам нанесе първия точен удар с изпълнение извън наказателното поле. След положението полузащитникът на \"Левски\" се сблъска с Ибрахима Конте, което създаде напрежение около тъчлинията. \"Берое\" опита да застраши вратата на сините, като насити наказателното поле с играчи при статичните положения. В средата на първата част Иван Бандаловски засече центриране отдясно, като ударът му мина встрани. Минута преди края на полувремето Камбуров вкара дежурния си гол срещу \"Левски\". Нападателят засече с глава центриране отляво. \"Берое\" влезе силно и във втората част, когато удар на Рубен Бригито затрудни Милан Миятович. \"Левски\" се върна в мача в 53-ата минута след грешка в защитата на домакините. Бандалонски не се ориентира добре, Дени Алар стреля, а Робърта беше най-съобразителен и направи добавка. До края най-доброто положение беше удар от фаул на капитана на \"Левски\" Живко Миланов, но бранителят не намери целта.", "date": "2019.11.30", "title": "\"Берое\" и \"Левски\" се препънаха взаимно, Камбуров отново вкара"}
{"url": "https://www.dnevnik.bg/sport/2019/11/30/3999320_germaniia_i_franciia_se_subraha_v_grupata_na_evro_2020/", "text": "Последните два световни шампиона Франция и Германия се събраха в една група за европейското първенство по футбол догодина. Жребият отреди към тях да се присъедини и европейският шампион Португалия. Ако България премине успешно плейофите, страната ще има трудната задача да играе с трите отбора. Мюнхен и Будапеща ще приемат двубоите от група F. В плейофите  националите ще приемат Унгария  на 26 март на стадион \"Васил Левски\". Българите ще бъдат домакини и във финала на 29 март, ако се класират за него, където съперник ще е Исландия или Румъния. Шампионатът ще открият Италия и Турция, които ще играят в Рим на 12 юни.", "date": "2019.11.30", "title": "Германия и Франция се събраха в групата на Евро 2020, в която може да е и България"}
{"url": "https://www.dnevnik.bg/sviat/2019/11/30/3999325_zadurjan_e_zapodozrian_za_atakata_v_haga/", "text": "Мъж на 35 години е задържан за вчерашната атака в Хага, съобщи Ройтерс, като се позова на холадската полиция. Полицията описва нападателя като бездомник, без постоянен адрес. Той е бил отведен в полицейското управление за разпит. Снощи при нападение с нож  на търговска улица в центъра на града бяха наръгани трима младежи - момче на 13 години и две 15-годишни момичета. Те не са получили сериозни наранявания и вече са изписани от болница. Местни медии вчера цитира източник, според който жертвите са били подбрани напълно произволно. ", "date": "2019.11.30", "title": "Задържан е заподозрян за атаката в Хага"}
{"url": "https://www.dnevnik.bg/bulgaria/2019/11/30/3999330_nai-chetenoto_v_dnevnik_stefan_danailov_i_obvinenata_v/", "text": "1.  Отиде си големият актьор Стефан Данаилов  - 32 483 прочитания 2.  Служителка на банка е обвинена за присвояване на близо 1 млн. лв. от клиенти  - 21 075 прочитания 3.  Бойко Борисов пристигна в САЩ  - 20 905 прочитания 4.  Тези думи издават решението на \"Фолксваген\"  - 20 101 прочитания 5.  Посланикът на САЩ: Готови сме да санкционираме корумпирани от властта в България  - 18 151 прочитания 6.  Вече само три болници ще приемат спешно деца в София  - 17 826 прочитания 7.  Предозиране: Пет месеца Кошлуков не разбрал, че заплатата му е увеличена с 40%  - 17 553 прочитания 8.  Германски кмет: Част от българите имат друга представа за образование и възпитание  - 17 418 прочитания 9.  Еврокомисията: Българското здравеопазване е скъпо, с грешна структура и спорна ефективност  - 16 852 прочитания 10.  Президентът подписа указа за Иван Гешев и се обяви за промени в Конституцията (обновена)  - 16 850 прочитания", "date": "2019.11.30", "title": "Най-четеното в \"Дневник\": Стефан Данаилов и обвинената в кражба служителка в банка"}
{"url": "https://www.dnevnik.bg/kultura/2019/11/30/3999342_otkriti_sa_neizvestni_stihotvoreniia_na_nikola_vapcarov/", "text": "Неизвестни досега стихотворения на Никола Вапцаров са били открити при почистване в сградата на бившата дирекция на полицията в София, съобщи племенницата на поета Мая Вапцарова пред БНР. Човек, почиствал мазето е открил папка, в която имало три стихотворения и есе, посветено на литературата. Стихотворенията са написани с мастило и засега е разчетено само едното. След разчитането и на останалите предстои те да бъдат публикувани.", "date": "2019.11.30", "title": "Открити са неизвестни стихотворения на Никола Вапцаров"}
{"url": "https://www.dnevnik.bg/sport/2019/11/30/3999336_kralev_osven_rusiia_triabva_da_razsledvame_i/", "text": "Министърът на младежта и спорта Красен Кралев заяви, че работи в името на чистите спортисти. В положението си на член на управителния съвет към Световната антидопингова агенция (WADA) той настоя за разследване на всички случаи с употреба на допинг, включително и на \"астматиците\" от Норвегия. \"България ще настоява правата на чистите спортисти да не бъдат накърнени. Тоест, ако държавата понесе санкцията, руските атлети, които са доказано чисти, да могат да участват на всички състезания, включително на олимпийски игри под неутрален флаг. Аз ще настоявам, когато се наказват държави, да се мери с еднакъв аршин. Както разследваме Русия, така да разследваме и Норвегия, където всички ски бегачи и биатлонисти са \"астматици\". Това е не по-малко скандален случай\", каза Кралев пред \"Дарик\". Думите му идват във връзка с предстоящата среща на Изпълнителния комитет на WADA на 9 декември в Париж, когато ще бъде решено дали Русия да бъде наказана.  Страната е заплашена да пропусне летните игри в Токио догодина  и да й бъдат отнети домакинства на големи спортни форуми в следващите четири години заради продължаващите допинг скандали. В началото на 2018 г.  Кралев обвини норвежките спортисти в нарушаване на феърплея . Според министъра те симулират дихателни проблеми, за да използват забранени препарати с разрешение, които са им помогнали за силните резултати по време на зимните игри в Пьонгчанг. Кралев отново повдигна въпроса с амбицията на страната да приеме зимни младежки олимпийски игри през 2024 г. Според него България се е справила отлично при домакинстването на големи първенства и турнири през 2019 г., като световното първенство по шорттрек е било \"добра репетиция\". \"Този шампионат ни даде възможност да проверим можем ли да се справим със зимните спортове в зали, а прекрасната организация на това първенство в \"Арена Армеец\" показва, че в рамките на нашите възможности е да имаме едно успешно домакинство на младежки игри\", каза Кралев. Той изрази притеснението си, че 44 от общо 105 спорти федерации все още не са подали документи за пререгистриране в министерството. Сред тях е Българският футболен съюз, като срокът за прелицензиране е до 18 януари.", "date": "2019.11.30", "title": "Кралев: Освен Русия, трябва да разследваме и \"астматиците\" в Норвегия"}
{"url": "https://www.dnevnik.bg/analizi/2019/11/30/3999351_pod_igoto_nai-nova_i_nai-adaptirana_versiia/", "text": "                         Дедикът Марко си пада малко нещо чичко паричко, бос някакъв, защото е гъчкан с пари и дечурлига – дава им да се наливат с пиячка, защото тогава не е имало социални служби и норвежци да ги крадат. И тъкмо си прави той купон и всичко е супер куул, чува се шумотевица, все е едно забиват Ей Си Ди Си, обаче не са Ей Си Ди Си, а некъв Джони избягал от пандиза, ама той е готин, щото пандизът е турски, воденица - място, където се мели жито. жито - жълтата трева, дето расте покрай магистралата, не става за напушване, прави се хляб от нея мели - стриване на ситно стриване на ситно - разбиване на малки късове Във воденицата ( ) едни турчоля, ама те са и мутри, искат да изплющят Марийка, която е дъщеря на воденичаря ( ), обаче Джони ги прави да умират всичките, защото е супер як и ги размазва, после се покрива в един манастир, ама един Мунчо го е скивал и много му се кефи, макар че е абсолютен фрийк, не Джони, а Мунчо е фрийк. защото му го е дал един негов браточка – Соколов, джипи или нещо подобно, а пък в сакото имало брошури и реклами против турчулята, които са на власт и са гадняри, защото е имало турско робство. Те искат да опандизят Соколов, ама чичкото паричкото Марко, дето е и бос, крие брошурите, а после се появява един Бойчо Огнянов, който не е Бойчо Огнянов, а никнейм на Джони, който е всъщност под прикритие. Тоест Иванчо е под прикритие на Джони или обратното, ама както и да е, уотевър. После Бойчо и Джони, който е Иванчо под прикритие, или уотевър стават френдове, ама не защото са обратни или джендъри нещо, а защато така, а пък по Бойчо си пада едно маце, викат й Рада, малко нещо смотана като гърла, ама иначе вървежна, макар и даскалица. и една тъпа лузърка не може да отговори, но Бойчо Огнянов й подсказва и вече ноу проблем, всички се събират да си правят хепънинг и да четат прокламации срещу властта, и пърформънси също правят, защото не е имало плазми, а само турско робство, и представят една \"многострадална Геновева\", която е като турски сериал, но не е турски, макар че е имало турско робство, и накрая пеят бунтовни парчета, а турският началник, който е ин чардж, въобще не се чатка кво става, щото е балък, и всичко щеше да си мине по тънката лайсна, ама тогава идва един Стефчов – гаден хейтър и есхол, иска да гепи кифлата на Бойчо, но като надушва, че това е само никнейм на пандизчия, порти го на полицията и точно в тоя момент общественото мнение го залавя с една Милка, която е тъпа селска пръчка и бута на всеки. Женитбата се спихва, но турчолята мачкат Соколов в една църква. Там обаче един Колчо в неравностойно положение го спасява, защото е сляп. Бойчо Огнянов пък, който е никнейм, се крие от властите по селата и там среща един супер як пич на име Боримечката. и той по една време гепва една гърла Севда, което на турски значи лов, понеже е имало турско робство, и май че я рути, но не се разбира дали наистина я рути, защото всички тръгват да отмъщават на турчолята, които поради турското робство, което го е имало, правят кал на нашите, като ги бият, убиват, изнасилват и подценяват, и накрая те вдигат въстание, ама не турците вдигат въстанието, а българите, защото е имало турско робство. По-нататък цялата стори започва много да се проточва, с разни колчовци, молчовци, мунчовци, пунчовци, предатели, врагове, хейтъри и всякакви такива и затова накрая всички умират геройски, а също и защото турчолята са много повече от нашите и набиват главите им на кол, ама не нашите на турчолята, а турчолята на нашите и съвсем накрая върху тях се изплюва оня фрийк Мунчо, а пък те го обесват, защото е имало турско робство, въпреки майцепродавците, които твърдят, че го е нямало, и тоя луд беше единственият, който се осмели да протестира.", "date": "2019.11.30", "title": "\"Под игото\" – най-нова и най-адаптирана версия"}
{"url": "https://www.dnevnik.bg/sport/2019/11/30/3999364_godina_sled_kontuziiata_germanec_iznenada_favoritite_v/", "text": "Германецът Томас Дресен триумфира в първото за сезона спускане от Световната купа по ски алпийски дисциплини. 26-годишният германец спечели състезанието в Лейк Луис при завръщането си на пистата, след като преди година скъса кръстни връзки в дясното коляно и извади рамото си по време на  супер-Г в Бийвър Крийк. Дресен завърши с време 1:46,81 мин., като беше най-бърз в заключителната част от трасето. Германецът измъкна драматична победа с преднина от едва 0,02 сек. пред италианеца Доминик Парис. Трети с еднакво време и изоставане от 26 стотни завършиха швейцарците Карл Янка и Беат Фойц. Това е трета победа и пети подиум за Дресен в стартове от Световната купа. Той спечели още спусканията в Кицбюел и Квитфиел в началото на 2018 г. В неделя в Лейк Луис ще се проведе супергигантския слалом при мъжете.      При жените Марта Басино записа първата си победа в Световната купа. 23-годишната италианка триумфира в гигантския слалом в Килингтън с време 1:38,17 мин. Втора остана сънародничката й Федерика Бриньоне (+0,26 сек.), а трета се нареди носителката на Големия кристален глобус Микаела Шефрин (+0,29).", "date": "2019.11.30", "title": "Година след контузията германец изненада фаворитите в първото спускане"}
{"url": "https://www.dnevnik.bg/bulgaria/2019/11/30/3997008_dnes_e_andreevden/", "text": " Православната църква почита днес паметта на св. апостол Андрей Първозвани - първият от апостолите, повикан да тръгне след Христа. Празникът е известен в България като Андреевден и във фолклора е свързан с прехода от есен към зима. Според Евангелието на Йоан Андрей, който от ранните си години жадувал за божествената истина, бил сред учениците на Йоан Кръстител в Юдея и зърнал Исус за първи път край река Йордан:   (Евангелие на Йоан 35:40). Според евангелския разказ след това Андрей отишъл да намери брат си Симон (Петър), съобщил му радостната вест: \"Намерихме Месия!\", и го отвел при Христа. Двамата братя продължили да живеят както преди и да се занимават с риболов, докато един ден Спасителят ги видял на Галилейското море и им казал: \"Вървете след Мене и аз ще ви направя ловци на човеци\" (Евангелие на Матей 4:19). Оттогава двамата следвали навсякъде Христос и били свидетели на неговите чудеса, смърт и Възкресение. След Възнесение Господне, когато апостолите се разпръснали, за да проповядват словото Божие, Андрей се отправил към Гърция, Мала Азия и земите около Черно море, като посветил живота си на проповед и търпеливо понасял гоненията от езичниците. Загинал мъченически на кръста, разпнат заради вярата си. Във фолклора: повелител на мечките В българските народни вярвания св. Андрей е представян като покровител на мечките. Според популярното предание светецът впрегнал вол и започнал да оре нивата, но от гората се появила мечка и изяла вола. Тогава св. Андрей победил мечката, впрегнал я в ралото и изорал земята. Затова в някои български райони денят се нарича Мечкин ден. Фолклорът свързва деня с началото на нарастването на деня, а поговорката по този повод гласи, че на Андреевден денят започва да наедрява с едно просено зърно. Заради това по традиция на този ден на празничната трапеза се слагат варива - жито, боб, леща, грах, просо или ечемик. Имен ден празнуват: Андрей, Андриян, Андрея, Андреа, Андро, Храбър", "date": "2019.11.30", "title": "Днес е Андреевден"}
{"url": "https://www.dnevnik.bg/analizi/2019/11/30/3999174_zashto_samo_bulgariia_niama_muzei_na_komunizma/", "text": "                         Фактът, че само ние сред всички бивши соцстрани си нямаме музей на комунизма, показва колко спешно се нуждаем от такъв. Когато бяха на власт, сините направиха две големи грешки, провеждайки символното освобождаване от комунизма. Първата е, че не демонтираха Паметника на Съветската армия. А втората - че взривиха мавзолея. Ако съветският войник с шмайзер в ръка беше изчезнал от небето над София, това щеше да бъде категоричен знак за край на руското влияние и на зависимостта от комунизма, който бе внесен в страната и превърнат в държавна идеология именно под това влияние. Фактът, че паметникът си стои и до днес, е знак за обратното: че влиянието продължава. Защото работата на паметниците е не само да пазят паметта на нацията, но и да символизират ценностната ѝ ориентация. Мавзолеят на Георги Димитров можеше да загуби ролята си на комунистически монумент и без да бъде разрушаван. Достатъчно щеше да е да бъде прекръстен на Музей на комунизма. Още повече, че щеше да получи наготово първия си уникален експонат - системата за поддържане на мумията (каквато имаха още само Русия и Северна Корея). Към нея можеше да се прибавят други емблематични образци на бившия режим. Включително можеше на трибуната отвън да се поставят восъчни или пластмасови фигури на членовете на Политбюро на ЦК на БКП начело с Тодор Живков, които оттам посрещаха задължителните тогава манифестации на \"работниците, селяните и интелигенцията\". Позицията към тоталитарното наследство се изразява по-убедително със символната му трансформация, отколкото с физическото му унищожаване. Защото в първия случай тя е подложена на съвременна интерпретация, а във втория е сведена до еднократен заличаващ жест, след който не остава \"текст\", адресиран към идващите поколения. Не напразно е толкова непреклонна реакцията на руските власти и на местните им адепти срещу всеки опит за влагането на нова символика в Паметника на Съветската армия с изрисуването на графити в подножието му. И не напразно това се прави от млади хора, които дори само с летящите си скейтбордовете пародират революционния патос на камъка и бронза. Проблемът обаче е, че в неговата цялост (почти 50 метра височина) този паметник едва ли може да бъде подложен на интерпретация, която да го лиши от заложеното му послание - на подчинение пред Големия брат. И това пролича добре в намерението на арх. Игнатов до го скрие в гигантска могила, което щеше да замени идеологическата агресия в центъра на София с естетическа. Другояче стояха нещата с мавзолея - пространственият му образ и мащаб позволяваха да се изпълни със съдържание, което да опровергае първоначалния му замисъл. С почти комичната си препратка към мумиите и пирамидите той сякаш сам се беше превърнал в музей на комунизма, в музей на тоталитарната власт с нейната претенция за вечност. Фактът, че сините не осъзнаха поднесената им \"на тепсия\" възможност, а се отдадоха на несръчно бомбаджийство (едва разрушиха сградата през 1999), като че ли ни обрече никога да нямаме Музей на комунизма. На червените ли да разчитаме да подредят собствената си история в експозиция, която да разкрива репресивните им практики? През 2010 година по предложение на инициативна група, в която имах привилегията да участвам, първият кабинет на Борисов гласува решение сградата на Музея на МВР (зад Съдебната палата) \"да се отдаде за целите на Музей на комунизма\". Но нищо не последва. Божидар Димитров, тогава министър без портфейл, ми каза приблизително следното: Вие, антикомунистите, като толкова искате Музей на комунизма, съберете пари и си го направете. Та се наложи да го попитам: Почитателите на траките ли събират пари, за да им направят музей? Резултатът: в сградата зад Съдебната палата продължава да се помещава Музеят на МВР. А България продължава да е единствената държава от бившия съветски блок, която си няма Музей на комунизма (и в Албания вече има - в центъра на Тирана, в един от хилядите бункери, построени от Енвер Ходжа). Впрочем, отговор на въпроса защо си нямаме Музей на комунизма се съдържа в експозиция на Музея на МВР. От пресцентъра на ведомството съобщават, че \"посетителите могат да видят документи и фотоси, които отразяват важни събития от дейността на министерството от неговото основаване до наши дни\". Това се нарича исторически континуитет - няма цезура между преди и след 10 ноември, за три десетилетия успяхме да изградим хибридно общество, което безконфликтно съчетава елементи на комунизъм и демокрация. За него Музеят на комунизма е неканен гост, защото се противопоставя на любимата му мантра: Не прокарвай разделителни линии! А музеят не само ги прокарва, но и ти напомня, че ако не ги виждаш, де факто си съучастник в престъпление. Не позволява на забравата да замаже разделителната линия между виновни и жертви през комунизма. Не позволява да се стигне до онова състояние, при което всичко е приемливо - и да си бил доносник вчера, и да откраднеш милиони днес, и да биеш жена си и вчера, и днес. Нашият музей, ако все пак някой ден се роди, трябва да бъде строг, сърдит дори. И в никакъв случай не бива да прилича на Музея на ГДР в Берлин, в който главен герой е трабантът. За разлика от нас, източногерманците могат да си го позволят - защото се вляха в една стара демокрация и заживяха според нейните правила. Нашият музей не бива да е и като Дома на терора в Будапеща, който представя равнопоставено фашизма и комунизма. А между тях има съществена разлика. Само за няколко години фашизмът отне живота на милиони и набързо разкри чудовищното си лице, докато комунизмът се точи с десетилетия в мирно време, през което хората се опитваха да живеят нормално в един ненормален свят - и така нормализираха злото. Домът на терора върши работа на унгарския национализъм, олицетворяван политически от Орбан, който има за цел да представи унгарската нация като невинен потърпевш на чужди окупации. Смисълът на този вид музеи обаче е точно обратният - да дават уроци по разпознаване и поемане на вини, да бъдат институции на символното възмездие. Що се отнася до България, Божидар Димитров може да спи спокойно вечния си сън - няма да имаме Музей на комунизма, защото колкото повече свикваме с хибридното си общество, толкова по-малко усещаме уродливостта му. Както беше и с комунизма.", "date": "2019.11.30", "title": "Защо само България няма музей на комунизма"}
{"url": "https://www.dnevnik.bg/analizi/2019/11/30/3999045_kpkonpi_veroiatno_shte_produlji_da_bude_banka_za/", "text": "                         Концепцията на кандидата за председател на антикорупционната комисия (КПКОНПИ) и действащ главен прокурор се заявява като \"практически ориентирани и реално изпълними мерки, като съзнателно в нея отсъства теоретизиране на проблемите на корупцията и на общата методология за предотвратяването ѝ\". След цялостния прочит това уводно изречение ни казва – начело на КПКОНПИ ще укрепвам институционално самата комисия, друго не чакайте от мен. Именно това е застъпено обстойно и изчерпателно в управленските мерки на кандидата. И това е разбираемо – ГЕРБ искат да вкарат някой, който да поошета къщичката, да тури ред в нравите на домашните чиновници в КПКОНПИ, да свърши всичко това, което така успешно и бодро те твърдяха, че е вече факт, а именно - налично работещо институционално средство за борба с корупцията. Ама явно не е. И затова, че е неясно какво е КПКОНПИ, вече е изписано доста ( виж статия на Г. Атанасов ). Но отвъд това, явно предшественикът не е успял да превърне в хомогенна администрация предишната комисия за конфликт на интереси, старата КОНПИ и звената от Сметната палата и ДАНС. Сега се явява подходящият началник \"Личен състав\" и ще успее да вплете в неделимо цяло концептуално неясното нещо. Учудващо е как един визионер по дух, който 7 години управлява прокуратурата и стана реален лидер на две мнозинства в два поредни състава на ВСС, не се мотивира да представи нещо по-задълбочено. (съставянето на концепция) като свършена. Но отвъд изпълнението на задачата, на практика, липсвацялостна визия за ролята на органа в борбата със зависимостите, лобизмаи корупцията в страната, от която да става ясно каква е заложената цел, какви са преследваните резултати и по какви критерии постигането им ще бъде измерено. Вместо това виждаме фокус върху мерки, чийто краен резултат изглежда да е подобряване организацията на работата на органа, вътрешно преструктуриране и управление на човешкия ресурс. Макар повишаването на квалификацията на служителите, приемането на нови и актуализирането на стари методологии да представляват полезни стъпки към изграждането капацитета на Комисията, сами по себе си те са средства, а не цели. А същината на това да бъдат изведени на преден план недостатъците на модела КПКОНПИ, да бъдат анализирани и решени, дори с цената на обстойно прекрояване на статута и функциите няма да видим. Това става ясно и от дадената от главния прокурор \"обективна оценка\" на \"извършеното до настоящия момент\". Той оценява като успешно и положително не случаи и размери на т.нар. отнемане на незаконно придобито имущество, случаи на разкрити конфликти на интереси, постигната превенция на корупцията и др., а \"формирането на единна структура на комисията\", приети \"подзаконови и вътрешни актове\", създаването и функционирането на териториалните дирекции и т.н.Отново – оценява средствата за постигане на целта, но не става ясно каква е тя. Не става ясно защо окрупняването на толкова тромава и концептуално сбъркана откъм правомощия и процедури структура следва да се оценява като успех? В този смисъл най-важното, което липсва в концепцията, е какво генерално мисли Цацаров за нехарактерния за българската правна система институционален и функционален миш-маш, в какъвто комисията е превърната. Смята ли, че съотношението между ресурсите, които органът поглъща, за да функционира, и неговата ефективност оправдава съществуването му? – Как като ръководител на орган с ниско ниво на обществено доверие, какъвто е прокуратурата, ще спомогне за повишаването на особено ниското ниво на доверие към друг орган, чийто авторитет е сринат след \"Апартаментгейт\" – Ще спомогнат ли тези мерки за ефективна борба с корупцията и усещането у гражданите, че резултати в тази посока реално ще има или ще продължи възприятието им, че е налице  липса \"на забележим за обществото ефект в превенцията и противодействието на корупцията у нас за последната една година\" – Кой пази пазачите (особено основателен въпрос след отстраняването на предходния председател на комисията, който обаче нямаше натрупания от Цацаров ресурс (например дела на трупчета) за седем години като главен прокурор). Написаното от кандидата за председател на КПКОНПИ оставя убеждението, че иска да създаде апарат, в който да стегне редиците на служителите, чиято лоялност ще бъде възнаградена или поне няма да бъдат подложени на гонения. Това личи от предложението за \"създаване на нова процедура за проверка на интегритета\" в самата комисия, а проверките за почтеност в нея да се възложат на инспектората в самата комисия. Това би могло да се отчете и като положително, ако не познавахме седемте му години като главен прокурор. Вместо ефективен инструмент за превенция и разкритие на корупция КПКОНПИ вероятно ще продължи да бъде банка за услуги на властта, просто по-стройно организирана, а оттам - и по-добре поразяваща. И в момента комисията се използва като инструмент за гонене на дребни рибки и предимно зарепресия на инакомислещи, но рискът от властови произвол се увеличава. Предвид склонността на Народното събрание да се съобразява с желанията на главния прокурор за законодателни изменения, е възможно в бъдеще, вече като шеф на КПКОНПИ, кандидатът да инициира такава промяна в структурата и правомощията на органа, че капацитетът му за безконтролен институционален тормоз и репресии да се увеличи. А предвид факта, че познава миналото на настоящата политическа прослойка много трудно някой политик би могъл да се противопостави на волята и желанията му. Така на практика властовият център се измества към фигурата на бъдещия председател на КПКОНПИ. Концепцията никак не е лишена от някои по-смели управленски подходи: – Предложението да бъде създаден регистър на препоръчаните антикорупционни мерки, които КПКОНПИ предлага на властта, ще постави администрацията в положение да не може да оправдае бездействието си. Или, ако иска оправдание, това да става само след благословията на председателя на КПКОНПИ; – Медиен мониторинг и следене на публикации, съдържащи данни за корупция. Досега кандидатът ясно е показал по данни на кои медии се сезира. Но утре същите тези медии могат да \"произвеждат\" данни за днешните управляващи, а това предполага интересен живот по коридорите на КПКОНПИ; – Ще бъде довършена инструкцията, по силата на която КПКОНПИ работи с прокуратурата, ДАНС, МВР. Остава тогава въпросът по силата на какви правила са работили досега, вероятно случаят \"Иванчева\" красноречиво доказва по какви и как; – Обещани са ясни напътствия кое имущество как да бъде декларирано, така щото да не се окаже, както стана с терасата на Пламен Георгиев,че има изрични указания тераси да не се декларират, въпреки че са имущество, подлежащо на деклариране; – Улесняване на роцеса по подаване на сигнали – съвсем немаловажен въпрос. Засега това е обещаното, остава да видим постигнатото. Кандидатът знае как, но дали ще поиска.", "date": "2019.11.30", "title": "КПКОНПИ вероятно ще продължи да бъде банка за услуги на властта"}
{"url": "https://www.dnevnik.bg/sviat/2019/11/30/3999074_trubata_za_gaz_ot_azerbaidjan_za_evropa_dnes_zapochva/", "text": "В градчето Ипсала в провинция Одрин днес е организирана тържествена церемония за достигането в Европа на Трансанадолският газопровод (TANAP) за доставки на газ от Каспийско море до Гърция и Италия. Турция покани за събитието в 14 часа българския министър на енергетиката Теменужка Петкова. Става дума за въвеждане в експлоатация на европейския участък на част от инфраструктурата на Южния газов коридор, в който финалната част е Трансадриатическият газопровод (TАP). Връзката с коридора ще е междусистемната газова връзка Гърция-България, който по последни данни трябва да заработи в края на 2020 г. По тази връзка газ могат да получават още Румъния, Молдова и дори Украйна.", "date": "2019.11.30", "title": "Тръбата за газ от Азербайджан за Европа днес започва да работи"}
{"url": "https://www.dnevnik.bg/analizi/2019/11/30/3997353_nyoiskiiat_dogovor_-_krushenieto_na_viarata_v/", "text": "                         Днес споменаването на Ньойския договор звучи като един от многото далечни факти от историята, а за мнозина не говори нищо. Но тогава е всенародна покруса, край на надеждите за обединяване на българите със собствени сили. Земетръсен удар, който поставя в опасност дори самото съществуване на България. И не е било утеха, че Германия и Австро-Унгария са наказани още по-тежко. Следват страшни години - от едната страна победителите, които бдят за спазване на Ньойския диктат, от другата - .Коминтерна, който набира сили и влияние. И е цяло чудо, казват наблюдатели от онова време, че в такава драматична ситуация България оцелява и успява да се изправя на крака. Един детайл. В българската делегация в Париж има политици и експерти и от опозицията, сред тях д-р Никола Сакаров, депутат от Комунистическата партия. Когато става ясна присъдата, плачат всички. Опровергавайки, макар и за миг, тезата, че само победите обединяват. ------------------------ През 1919–1920 г. победителките подписват мирни договори с победените. Година по-рано американският президент Удроу Уилсън е обещал справедлив мир, право на самоопределение; реални граници, които да отговарят на етническите... Договорите обаче са паметници на отмъстителността и зложелателството. В малкото градче, богато предградие на Париж, вършителите на бъдещето на народа ни ще произнесат присъдата си. Идеалистите вярват в прословутите \"14 точки\" на американския президент Уилсън. В тях България не се и споменава, но поне се настоява границите да отговарят на желанията на хората. Македонските студенти в Швейцария пращат до големия идеалист пламенни апели. Настояват за свободна Македония, в която братски ще живеят всички македонци: българите, мюсюлманите, албанците и куцовласите, които представляват 90% от цялото население. Студентите прокарват същите идеи и в апел до британския парламент, до Лойд Джордж и до най-големите англоезични вестници. В него призовават да бъде премахнато терористичното сръбско управление: ... осъдени сме на управление, което цели нашето пълно заличаване. Всички наши църкви, училища и национални институции са затворени или присвоени от сръбските и гръцки власти. Всичките наши свещеници, учители и по-изтъкнати съотечественици бяха принудени или да емигрират, или са затваряни и избивани. Под страх от сурово наказание ни е забранено да говорим на родния се език, а нашите книги се забраняват или унищожават. Още през войната противниците ни са подготвили предварителните условия за договора с България. Съседките ни разработват аргументи, с които да оправдаят орязването на българските земи. Големите държави пък обмислят проекти, които да осигурят влиянието им и в бъдеще на полуострова. В Съединените щати т.нар. комисия за проучвания още през 1917 г. е определила, че Южна Добруджа, Източна Тракия до линията Мидия – Енос и крайбрежието на Егейско море, включително устието на Струма, трябва да бъдат върнати на България. Що се отнася до Македония, комисията намира, че е твърде трудно да се даде окончателна препоръка. Справедливостта изисквала голяма част от нея да е българска, но изискванията на реалната политика налагали да не се обижда Сърбия, която храбро се била сражавала в продължение на четири години. В общи линии това е багажът, с който заминава американската делегация за Париж. За нас първоначалната американска позиция е доста изгодна. /.../ За съжаление обаче, изправени пред натиска на съюзниците си на конференцията, в крайна сметка американците отстъпват от повечето си постановки. Един от експертите на САЩ, докаран до отчаяние от твърдоглавието на Гърция и Сърбия, открито заявява, че политиката на Антантата, която облагодетелства балканските си съюзници за сметка на България, всъщност повече ги отслабва, отколкото да ги засилва. На заседанията Франция подкрепя безусловно всички искания на Сърбо-хърватско- словенското кралство към нас. Франция и Англия подпират с етнически аргументи исканията на Гърция да присъедини цяла Тракия че решението им се опира на статистики, подготвени – да не речем подправени – от самите гърци. Останали сами срещу всички, и американците дават заден ход, още повече че защитата им на България не се дължи на някакви особени интереси, в името на които да се проявява упоритост, а по-скоро на зачитане правата на народите, които пак остават на последно място. Така България изгубва Тракия. Реверансът да се обяви, че Западна Тракия няма да бъде окупирана веднага от гръцки войски, а от войските на големите държави на Антантата, не може да излъже никого. За българските дипломати е ясно, че поражението е пълно. Трябва да се отбележи, че през месеците, когато от всички страни срещу България се сипят хули и клевети, американските мисионери, работили в България и Добруджа, възприемат като наложена им свише мисията да разясняват пред европейското и американското обществено мнение истината за балканските събития. Д-р Едуард Хаскел, чието семейство е прекарало десетилетия у нас, публикува редица статии в американски списания, в които споделя за Македония: В продължение на двайсетина години аз се катерех по нейните планински пътеки, общувах с нейните жители, загребвах от общата паница на техните софри, спях върху земления под на техните колиби. Аз открих, че с изключение на крайбрежието всички се смятат и наричат българи и говорят диалект, който се различава от езика, говорен в София и Пловдив, не повече от различията между Мейн, Охайо и Кентъки. /.../ Навсякъде в статиите си Хаскел посочва успехите на българите в образованието, наблягайки на неоспоримия факт, че те са очевидни в сравнение с тези на съседните балкански народи, които имат далеч по-дълга самостоятелна история. Трима от мисионерите в Самоков се обръщат направо към президента Уилсън: Американските мисионери свидетелстват за правото на България над Македония, Егейското крайбрежие, Добруджа, линията Енос – Мидия. Изобщо границите на българското племе в миналото и сега са достатъчно очертани. Безкористните усилия на мисионерите предизвикват само непрестореното учудване на новоназначения у нас американски представител. Незапознат с условията на Балканите, той се диви, че... всички американски мисионери в страната са настроени силно пробългарски и са големи партизани на българските териториални амбиции. След шестмесечно обсъждане, до което български представители не са и допуснати, на 27 ноември 1919 г. в Ньойи сюр Сен е подписан договорът с България – договор жесток и несправедлив, в който са погазени и национални, и исторически права, и икономически интереси. Той нанася съкрушителен удар върху надеждите на българския народ за национално обединение. Другите членове на делегацията отказват в знак на протест. Не че някой му обръща внимание. /.../ Стамболийски влиза в залата, съпровождан от неколцина членове на българската делегация и неизменните френски офицери. Министър-председателят – \"Тигъра\" Клемансо, проявил се като българоядец, който преди това е питал презрително: \"Има ли такава държава?\", сега след още няколко думи подканва българския си колега да приближи масата. Сръбските, румънските и гръцките делегати гледат със злорадство. Тук е ред на легендата – българският министър-председател, който е прекарал две години в затвора заради съпротивата си срещу политиката на Фердинанд и либералите, бил счупил писалката, с която подписал договора. Нищо подобно – оставя я внимателно встрани, покланя се на присъстващите и напуска залата на кметството. Колата се е обърнала и нему сега се пада да подлепва счупените грънци. /.../      Докато Букурещкият договор се възприема от съвременниците като вопиюща, но поправима в близкото бъдеще несправедливост, Ньойският договор прекършва окончателно всички надежди. Но човек се надява до последно. Когато вестта долита, крахът е пълен. Условията: загуба на Босилеградско, Царибродско, Струмишко и малка територия в Кулско. В Царибродско – от 21 000 души – 79 са сърби, в Босилеградско от 22 000 – 12. дотам, че не издига етнографски, а само стратегически основания за исканията си. Според нея България два пъти ги била атакувала непредизвикано през последните пет години и затова трябвало да бъде наказана. В резултат от това наказание 25 села остават разцепени наполовина. В с. Стрезимировци училището, църквата и гробището преминават в Сърбия. В с. Банкя една къща е разделена на две от границата – кухнята преминава в Сърбия – спалнята остава в България. В друг от парадоксалните случаи къща се оказва от едната страна на границата, тоалетната – от другата. Прекомерните сръбски претенции срещат отпор дори във Франция, която е най- антибългарски настроена. Общо към 70 000 българи се оказват под сръбска власт. В тези райони има 106 първоначални училища, шест прогимназии и една гимназия. Много от училищата веднага са затворени, а учениците биват насилвани да учат сръбски. Граждански комитет на трънчани изпраща емоционален протест до мирната конференция срещу откъсването на чисто български села от териториите на страната и даването им на Сърбия. Войници от тези краища са се сражавали храбро в последните войни само за да видят, че родните им огнища преминават под чуждо управление. Никой не се затрогва от мнението на населението, прехвърляно равнодушно от една държава в друга. В София на площада при църквата \"Св. Александър Невски\" недоволни се събират на многохиляден протестен митинг. Никой от ораторите не е в състояние да успокои народната душа. Българите са загубили доверие в своите водители. Хилядното множество потича надолу по \"Раковски\" и когато стига до Земеделската банка, някой извиква: Вазов, Вазов!. Възгласът е подет от стотици гърла. След минута един от прозорците на \"Юнион клуб\", където поетът често се храни, се открехва. Самият той. С ръка дава знак, че иска да говори. С няколко изречения заклеймява миротворците в Париж и изразява увереността си в бъдещето на българския народ. После възрастният вече патриарх на словото, откликвал и на народните надежди, и на народните страдания, се опира на перваза и прохлипва. Множеството коленичи пред него на улицата и подема песента му \"Покойници, вий в други полк минахте, де няма отпуск, ни зов за борба...\" Договорът е несправедлив от етническа гледна точка, защото отломява обширни територии, населени с българи, от държавата им; от стратегическа – защото откъсва България от Егейското крайбрежие; от гледна точка на бъдещите балкански взаимоотношения – оставя България готова жертва на всеки агресор с реваншистки тежнения; от икономическа гледна точка – спъва перспективите за развитието на страната и я обременява с грижата за десетки хиляди бежанци; от международноправна гледна точка – не предоставя никакви права на българите в Македония, завладяна от Гърция и Сърбия през Балканските войни. Той е фатален от психологическа гледна точка, защото вселява съмнения в душата на българския народ, каквито до момента не е имало. След 1919 г. България се превръща в най-малката балканска държава след Албания – територията є е по-малко от половината на Югославия или на Румъния. Страните победителки я наблюдават с подозрение като потенциален фактор за конфликт. Държана е в международна изолация. Армията на дело остава разоръжена в продължение на две десетилетия. Напусто са отишли стремежите, усилията, трудът, надеждите от близо половин век. Трябва да се начене наново. Но би могло да е и по-зле. Гърците искат Родопите. Сърбите искат и Петрич, Кюстендил, Радомир, Брезник, Белоградчик, Кула и Видин с районите им. А и българите не са безгрешни. Когато са очаквали, че ще победят, във Външното министерство най-сериозно обсъждат подялба на Сърбия между Австрия и България. Да изчезне съвсем от географската карта. Близо година експерти от страните победителки дълбокомъдрено съветват държавниците. Всъщност всички признават, че без да бъдат удовлетворени поне част от справедливите искания на България, мирът на полуострова винаги ще бъде застрашен. Дочува се, че още при обсъждането на условията за примирието в Лондон британският военен министър и високопоставени служители на Форин офис настоявали на България да бъдат дадени Източна Тракия и безспорната зона в Македония, както и да й бъде оставена Южна Добруджа. Експертите не се заблуждават, че може да се очаква спокойствие с подготвения мир. Да се настоява България да изостави законните си национални аспирации – заявява един от дипломатите от Форин офис, – означава никога да не се постигне балканско единство. Всуе остават тези вопли. Политиците не се интересуват какво ще стане след 30 или 40 години. За тях най-важното е да ги изберат при следвaщия вот. Най-сигурният път към изборната победа е да се даде удовлетворение на чувството за мъст, накипяло в страните от Антантата. /.../ Историята помни и по-несправедливи, и по-тежки договори. А един народ не може да живее без надежда. През идните десетилетия водеща мисъл на политиката ни е не мечтата, не полетът, а страхът. Страхът да не ни бият наново, сиромашкият стремеж да опазиш все още незагубеното, плахата надеждица да се сместиш някъде сред другите – не на първи план, боже опази!, но да не те държат настрани като чужденец. Целите ни от максималистични стават минималистични. Да задържим каквото имаме, пък каквото е писано. Философия на примирението, на обезверението, която не ни е чужда и до наши дни. Ето защо казваме, че Ньойският договор закопава България, закопава не същността й, а вярата й в собствените сили, упованието й в едно светло и просветено бъдеще.", "date": "2019.11.30", "title": "Ньойският договор – крушението на вярата в собствените сили"}
{"url": "https://www.dnevnik.bg/sport/2019/11/30/3999054_napadatelite_koito_ostavat_v_siankata_na_ronaldo_i_mesi/", "text": "Година след година в света на футбола цари един въпрос - Кристиано Роналдо или Лионел Меси. В последното десетилетие двамата големи заслужиха мястото си на върха с куп голове и купи със своите отбори. Но докато всички погледи са насочени към Роналдо и Меси, често в сянката им остават футболисти, чиито постижения остават недооценени. Този сезон, а и не само, в тази категория попадат Роберт Левандовски и Карим Бензема. Макар вероятно да са преминали пика в кариерата си, те продължават да бъдат сред големите голмайстори в Европа и често имат водеща роля за успехите на клубовете си. Летящият Левандовски Нападателят на \"Байерн\" е футболистът, който прикова вниманието с добрата си форма от началото на сезона. 31-годишният поляк вече има 27 гола за клуба още преди края на ноември, като по-голямата част от сезона предстои. Левандовски влезе под светлината на прожекторите във вторник , когато вкара четири гола срещу \"Цървена звезда\". Нападателят постави рекорд, като отбеляза попаденията си за едва 14:31 мин. След лудата вечер в Белград той има десет гола в Шампионската лига и е на седем от върховото постижение в един сезон на Кристиано Роналдо. \"Това е невероятно, особено ако вземем предвид, че \"Байерн\" не игра добре през по-голямата част от сезона. С когото и да говориш в \"Байерн\", всеки казва, че това е нов Левандовски. Това вече не е човек, който седи сам и гледа телефона си или може би мечтае за трансфер в \"Реал\" и оказва натиск върху клуба да го освободи\", заяви германският журналист Рафаел Хонигщайн.      Дисциплината и постоянството движат Левандовски напред, който вкара над 40 гола за \"Байерн\" във всеки от последните четири сезона. Нападателят има най-много удари към вратата (103) и най-много точни (50) сред водещите голмайстори в Европа, като средно всеки четвърти изстрел е гол. Със серията си Левандовски е отправил поглед към рекорда на Меси за най-много голове в рамките на един сезон (73), като на този етап от кампанията полякът има с два гола повече от постижението на звездата на \"Барселона\". Работливият Бензема Без да блести, френският нападател има огромно влияние върху добрите резултати на \"Реал\", които отборът постига напоследък. Бензема има десет гола в Ла Лига и четири в Шампионската лига, като той се разписа в 58.2% от мачовете, в които игра досега. Влиянието на 31-годишния французин се потвърждава от неговите 33 гола и 11 асистенции през годината, които му отреждат съответно трето и второ място сред футболистите в Европа по тези показатели. С 64 гола Бензема е най-резултатният активен футболист в Шампионската лига след Роналдо (127) и Меси (111). Пред него е още Раул (71), а Левандовски е с 63. Забележителното е, че всички попадения на французина са от игра, докато Левандовски, Меси и Роналдо имат съответно по осем, 11 и 15 вкарани дузпи. След напускането на Роналдо Бензема съумя постепенно да заеме важно място в \"Реал\". Този сезон французинът е ключов играч за белите. Двамата с Левандовски постигат много, но дори така трудно успяват да отмъкнат от вниманието.", "date": "2019.11.30", "title": "Нападателите, които остават в сянката на Роналдо и Меси"}
{"url": "https://www.dnevnik.bg/zelen/2019/11/30/3998382_otrovite_za_vulci_i_koi_strada_ot_tiah/", "text": "От Българското дружество за защита на птиците (БДЗП) разпространиха препоръките за предотвратяване на отравянето на животни, разработени на конференция в София тази седмица. Целта на срещата беше да подпомогне създаването на нормативна рамка за борба с незаконното използване на отрови и отровни примамки в природата, които водят до често невидими и разпространяващи се заплахи не само за дивите животни. Заключенията от срещата са оформени в Национална стратегия за борба с използването на отрови и отровни примамки. Авторите на предлаганата стратегия са представители от екоминистерството, Българската агенция по безопасност на храните, Националния ловно-рибарски съюз, природозащитници от Дружеството за защита на хищните птици, сдружение \"Зелени Балкани\", Фонда за дива флора и фауна и учени от Националния природонаучен музей и Института по биоразнообразие и екосистемни изследвания към Българската академия на науките, Тракийския и Аграрния университети. Според авторите на документа, корените на голяма част от проблемите са свързани с неразпознаването на отровите като значима заплаха, както от страна на отговорните институции, така и от обществото.  В работната среща са се дискутирали три аспекта на ползването на отровни препарати - като фактор в престъпления срещу защитени видове, във фермерството при ползване на опасни ветеринарни и растителни препарати и като практики в лова като отравяне на хищници и ползване на оловни сачми. Стратегията идентифицира като основни проблеми нелегалния внос на препарати за растителна защита (ПРЗ), неправилното съхранение на опасни препарати и ползването им в интензивното земеделие, незаконно използване на по принцип легални препарати за отровни примамки, основно във връзка с конфликта човек-хищник. В допълнение, природозащитниците и правителствените експерти изтъкват, че опасността от тези отрови се увеличава заради трудната доказуемост на извършителя при тровене и риска от разпространение на отровите в природата. Работната среща завършва и с конкретни стъпки за действия срещу заплахата от отровни примамки: ще бъде създадена национална работна група за изпълнение на стратегията и ще се разработи протокол за действие при случаи на тровене. Протоколът ще опише ясно стъпките и действия, които трябва да бъдат предприети в случай на отравяне на животни, както и отговорностите на различните въвлечени институции. При досегашните случаи през годините се установява, че липсва добър синхрон между различните отговорни институции, който да гарантира правилното събиране на проби на терен, обезопасяване на районите около отровните примамки, събиране на труповете на отровените животни с цел предотвратяване на вторични отравяния, анализиране на събраните проби за установяване на отровното вещество и установяване на извършителите. Кои са жертвите на отровите Незаконното използване на отрови и поставяне на отровни примамки срещу хищници нанася непоправими щети особено върху популациите на редки птици, разясняват от БДЗП. Чести жертви са световно застрашени видове като египетския лешояд и царския орел. Природозащитниците припомнят за последния регистриран случай на отравяне на защитени видове през септември, когато в района на Своге бяха отровени осем белоглави лешояда и един скален орел. Най-мащабни загуби са отчетени през март 2017 г. в Кресненското дефиле, когато отрова, предполагаемо заложена за защита на стада от вълци, уби над 30 белоглави лешояда. При този случай почти изцяло бе унищожена колония на вида, обособилата се в резултат на десетилетна програма за реинтродукция. През 2016 край с. Стражец в Източни Родопи са регистрирани над 20 диви и домашни животни, загинали от отрова. За \"Дневник\" опасността от отравянето на животни разясни Николай Терзиев, който е експертът на БДЗП, работещ с кучето Барс - единственото в България куче, обучено за откриване на отрови. Той разказа, че само в случая в Стражец е станал свидетел как първоначалната примамка за хищник стига до животно, което е ловен обект - дива свиня. След това отровата застига и лисици, белки и ловни кучета. Всяка една от жертвите е част от хранителната верига в природата и чрез тялото ѝ отровата достига до много повече организми, част от които са потенциална храна и за човека. Експертът разказа, също, че в случая в Стражец обилните валежи в продължение на две седмици допълнително са влошили ситуацията, като са създали реална опасност отровата да попадне в подпочвените води и оттам в храната на хората и домашните животни, например чрез ядливи растения и гъби. Сериозна е била и заплахата от натравяне чрез консумацията на отровено месо от дивеч. Според Терзиев, незнанието за свързаността между организмите в дивата природа и човешкия свят и за широкия обсег на случайните жертви е също толкова опасно, колкото и първоначалното намерение за отравяне на защитени видове. Неслучайно големите хищници, срещу които обичайно се залагат отровните примамки, са защитени от закона - те са ключов фактор за здравето на естествените екосистеми и на множество други организми, с които съжителстват.", "date": "2019.11.30", "title": "Отровите за вълци и кой страда от тях"}
{"url": "https://www.dnevnik.bg/evropa/2019/11/30/3999023_da_ostanat_ili_ne_s_merkel_socialdemokratite_sa_pred/", "text": "Да останат или да не останат в крехката коалиция на Ангела Меркел? Това е основният въпрос, когато днес стане ясно кой ще поеме ръководство на Германската социалдемократическа партия (ГСДП).  Изборът на ново ръководство, станал необходим заради оставката на бившия партиен лидер Андреа Налес след катастрофалното представяне на европейските избори, е специфичен в няколко отношения.  За първи път в историята на партията, учредена под това име още през 1890 г., начело на организацията ще застане  тандем от мъж и жена,  следвайки модела на Зелените, който те спазват вече доста време. Друга новост: вече няма да гласуват само делегатите на партийния конгрес, а всичките й 426 630 членове, които до вчера можеха да гласуват онлайн и по пощата. Резултатът ще бъде обявен днес, преди конгреса за встъпване в длъжност на новото ръководство, който ще е се състои от 6 до 8 декември в Берлин. Автомат Този избор засега обаче не буди особен ентусиазъм в самата партията, която в социологическите проучвания изостава от християндемократите и Зелените и с рейтинг, близък до този на крайнодясната \"Алтернатива за Германия\". Само 53 процента от партийните членове гласуваха на първия тур миналия месец.  На  първия тур  нито една от шестте двойки кандидати не успя да събере абсолютно мнозинство, а на втори тур един срещу друг ще застанат двойките Олаф Шолц/Клара Гайвиц (спечелили 22.7 процента от гласовете на първия тур) и Норберт Валтер-Борянс/Саския Ескен (получили подкрепа от 21 процента на първия тур). Победата на първия тандем ще е облекчение за германския канцлер Ангела Меркел, която смята да управлява до края на мандата си през есента на 2021 г., преди да се оттегли от политиката. Шейсет и една годишният Шолц (вицеканцлер и министър на финансите) и партньорката му (заемала изборна длъжност и родом от бившата Германска демократична република) подкрепят оставането на ГСДП в коалицията, сформирана с големи трудности миналата година. Лишен от харизма и наричан \"Шолцомат\" заради склонността си да говори като автомат, Шолц има пълно доверие на Ангела Меркел. Ако спечели другият тандем, ситуацията ще стане доста по-сложна за германския лидер, която е на власт от 14 години. Без да говорят директно за излизане от коалицията, Ескен и Валтер-Борянс са доста критични по отношение на \"Гроко\", както наричат управляващата коалиция в Германия. Оставането или напускането  на коалицията ще бъде подложено на гласуване на конгреса в Берлин. Въпреки неотдавнашните мерки във връзка с минималния размер на пенсията Ескен и Валтер-Борянс критикуват политиката на \"нулево задлъжняване\", на която държи Шолц, и неуверените действия на сегашното правителство по въпросите на околната среда. Двойката освен това е подкрепяна от доста активните \"Млади социалисти\" и от германския клон на \"Петъци за бъдещето\", движението за борба с климатичните изменения, чийто инициатор е шведката Грета Тунберг и което има много последователи в Германия. \"В лоша форма\"  И ако според \"Младите социалисти\" Олаф Шолц, който в миналото бе близък до Герхард Шрьодер, преди да стане кмет на Хамбург, не символизира промяната, то съперниците му пък не са достатъчно популярни. Какъвто и да е резултатът от този неясен засега избор, проблемите на ГСДП няма да бъдат решени, защото тя е в доста \"лоша форма\", пише критично в редакционен материал ежеседмичното издание \"Шпигел\". Сегашната ГСДП \"не предлага никакъв политически ориентир в дългосрочен план за облика, който иска да придаде на утрешното общество, на света на бизнеса\", твърди Геро Нойгебауер, изследовател от Свободния университет в Берлин. Откъсната от \"социалните си корени\", партията \"доста рядко изглежда като алтернатива\" на ХДС на Ангела Меркел, казва експертът пред \"Франс прес\". \"ГСДП не може да се възроди освен в опозиция и с нови личности\", казва пред \"Франс прес\" политологът Клаус Шрьодер, който прогнозира коалиция между консерваторите и Зелените през 2021 г./БТА", "date": "2019.11.30", "title": "Да останат или не с Меркел: социалдемократите са пред решаващ избор на лидер"}
{"url": "https://www.dnevnik.bg/detski_dnevnik/2019/11/30/3999117_razkaz_za_edin_shtastliv_chovek/", "text": "Тази година 23-годишният Петър Нефтелимов завършва биотехнологии в Софийския университет \"Св. Климент Охридски\". След това му предстои докторантура, в която ще сравни процесите, които протичат в една клетка, с процесите, които протичат в една компания. \"Те са еднакви, както на микроскопично ниво, така и на ниво общество и организация\", казва. По документи той е с церебрална парализа, 100% инвалидност, но това не го спира да живее живота на мечтите си. Определя себе си като \"позитивен действащ приключенец\". И наистина, хобитата и интересите му край нямат:      Той е основател на блога за практическите съвети за бизнеса  Neftelimov  и съорганизатор на предприемаческата програма на село  Zero Start , чието първо издание се състоя в края на юни край Ботевград. Той е и позитивен журналист в позитивната медия на  Uspelite . През лятото на 2018 година с още петима ентусиасти от  Balkans Everywhere  изминават 300 км за 5 дни със специална триколка по поречието на Дунав. Взел е участие в общо 6 маратона, като на Софийския маратон 2018 участва заедно с ултрамаратонеца Краси Георгиев. Той е и специалист онлайн комуникации и копирайтър в организацията  Jamba , в която се старае да увеличи броя на работодателите, които назначават хора с различни възможности.      Вдъхновява другите с личен пример Миналогодишният велопоход от Силистра до Никопол е целял да повдигне въпроса за достъпността на велотуризма за хора с двигателни увреждания. Петър и екипът му са направили 20-минутен документален филм за велопохода и са организирали над 10 прожекции в цяла България. \"Показахме още един път, че няма невъзможни неща. Хората си тръгваха от прожекциите вдъхновени и ентусиазирани да покоряват нови върхове\", казва. Нефтелимов е бил ментор на ученичката Анета Гергинова по програмата ABLE Mentor. Тя била избрана за ,,Човек на деня‘‘ на Свободна Европа и получила пълна стипендия за следването си в Американския университет в Благоевград. \"Тази седмица по програма на Еразъм+ и БААТ започнах отново като ментор на младеж, който трябва да създаде проект в сферата на отговорния туризъм\", казва Петър Нефтелимов. По думите му като автор в Uspelite.bg показва, че \"тук не е само черно, тук има смисъл да се развиваш въпреки препятствията\". \"Един от основните ми мотиви да организирам първата предприемаческа програма на село Zero Start е завръщане на хората в техните родни места, защото дигиталната епоха ни позволя да работим отвсякъде. Да покажа, че сред природата, на чист въздух, на зелено създаването на полезни за обществото проекти е по-ефективно и приятно. Както и възраждане на българските занаяти и представянето им като страхотен инструмент за нетуъркинг и сплотяване на екипи\", разказва Петър.      Той участва и в различни организации и каузи, променящи заобикалящата ни среда и човешките нагласи. Печели удовлетворение \"Че с действията си допринасям за заобикалящата ме среда, за обществото, за страната ми. Надявам се – един ден и за света. Ние сме на този свят, за да правим стъпки към по-добро, върху които следващите след нас ще надграждат. За мен не е живот да стоя в единия ъгъл без да предприема някаква стъпка, с която да се адаптирам и да вляза в тълпата. Но не само да вляза, а да имам смелостта в някои моменти да бъда срещу нея, за да защитавам това, което смятам за правилно\", вярва Нефтелимов.      Миналата седмица той беше лектор на форума на УНИЦЕФ ,,С очи за всички‘‘. По думите му това е много голяма отговорност, затова се подготвя внимателно. \"Зарежда ме резултатът от свършената работа. Усмивките на хората. Че съм им предал една различна гледна точка. Че са си взели нещичко от мен. Да виждам, че това, което съм направил и съм вложил енергията си, си заслужава\", обяснява той. Какво предстои Да издаде книга с интервюта с успели българи в страната и чужбина. Да започне един Biotech проект с колеги от биологически факултет. Да завърши бакалавърската си степен и да реша по кой път да поеме към докторантурата. Да започне заедно с Цветина Петкова новия сезон на предприемаческата програма на село. Обича да бъде сред хора, да излиза, да създава нови проекти. \"Колкото и увеличено да прозвучи, нищо няма потенциала да ме разстрои. Не си заслужава. Толкова ни е кратък животът, че не си заслужава да го прекарваме и минута в лоши мисли.\" Петър Нефтелимов не може да се нарече успял, защото все още имам мечти и желания, които не е изпълнил. \"По-скоро успехът е мярка на останалите хора за теб, както е и с пиенето – никога няма да си признаеш, че си пиян и ще желаеш още и още, но за всички наоколо ще е ясно, че вече си на черешата\", мисли той. Иначе най-голямата му мечта е да отиде на Марс. По-малките си мечти преследва и постига като цели.", "date": "2019.11.30", "title": "Разказ за един щастлив човек"}
{"url": "https://www.dnevnik.bg/biznes/2019/11/30/3998067_vtorata_vakanciia_na_bulgarite_grafika/", "text": "За разлика от най-силните за ваканция летни месеци, когато статистиката показа, че българите са пътували по-малко отколкото преди година, през октомври данните сочат обратното. Почти летните температури през миналия месец вероятно са засилили желанието за излизане не само от града, но и от държавата. И така се оказва, че с 4.1% са повече пътешествията спрямо същия месец на предходната година. В сравнение с октомври 2018 г. има увеличение и по всички наблюдавани цели на пътешествията като най-голямо е то при пътешествията за почивка и екскурзия - с 8.1%, при служебните ръстът е с 2.8%, а с друга цел са с повишение от 2.6%. В категорията \"други\" влизат цели на пътуването като гостуване, обучение, посещение на културни и спортни мероприятия. В графиката можете да видите топ 10 на посетените през октомври държави от българите по цели и по брой пътувания. Данните са на Националния статистически институт. ", "date": "2019.11.30", "title": "Графика: Втората ваканция на българите"}
{"url": "https://www.dnevnik.bg/hrana_i_napitki/2019/11/30/3998007_teleshko_vareno_s_aromat_na_shiitake_i_asperji/", "text": "                           Телешкото месо варете с морков, лука, чесъна, бахара, сол, пипер и дафиновия лист, като от време на време отделяте пяната. Когато се свари, отделете месото. Бульона прецедете и изстудете. Добавете сухите гъби и кипнете още веднъж, оставете го да ври 15 минути и прецедете. Отделете белтъците и жълтъците и използвайте белтъка да избистрите бульона. Бланширайте зелените аспержи и морковите в солена вода. Глазирайте гъбите, морковите и аспержите в масло и овкусете със сол, пипер и индийско орехче. Целината обелете и нарежете на кубчета. Задушете в масло, посолете и добавете сметаната. Сложете в термомикс и бъркайте до кремообразна смес. 500 г телешка плешка 4 моркова 2 глави лук 2 скилидки чесън 2 бр. дафинов лист 1 г бахар 100 г сухи гъби шийтаке 4 яйца 8 зелени аспержи 200 г целина 100 г масло 100 мл сметана за готвене сол и черен пипер", "date": "2019.11.30", "title": "Телешко варено с аромат на шийтаке и аспержи"}
{"url": "https://www.dnevnik.bg/bulgaria/2019/11/30/3999046_varnenskiiat_delfinarium_e_nai-tesniiat_zatvor_za/", "text": "Проучване на немската организация ProWal, специализирана в защитата на делфини и китоподобни бозайници е показало, че басейнът на варненския делфинариум е един от най-малките в света с размери 12х15 м и дълбочина от 6 м. В този обем живеят 5 делфина, като на всеки от тях се падат по 36 кв.м повърхностна площ. Това каза за \"Дневник\" Снежанка Бонева от сдружението \"Последна клетка\", което е партньор на ProWal в Бългаприя. Преди месец варненският делфинариум е бил посетен от Андреас Морлок, изпълнителен директор на немската природозащитна организация. Той е един от световно признатите експерти в сферата на китообразните бозайници с над 20 годишен опит. \"През последните 12 години съм посетил повече от 70 делфинариума в над 30 държави и на база на опита си мога да твърдя, че е казал Морлок. Основният басейн е свързан с друг в задната част на съоръжението, до което делфините могат да достигнат чрез два шлюза. Този басейн е много малък и има дълбочина на водата максимум 3 метра. Използва се като басейн за отглеждане на малки, но е изключителнo неподходящ за това\". Според експерта делфините във варненския делфинариум имат са загубили много зъби като причината за това е постоянното гризане на прътите и бетонните стени в басейните. По телата им има и следи от ухапвания, които се причиняват по време на \"спорове\" помежду им, тъй като не могат да се избягват в тясно пространство, което са принудени да обитават. Информация, която може да бъде открита в световната база данни за китоподобните в плен Ceta-Base показва, че от откриването му през 1984 г. до днес във варненския делфинариум са документирани Сред тях обаче не фигурират  3 от четирите нерегистрирани мъртви бебета делфини, за които \"Дневник\" съобщи през м.г. Според Бонева, данните, събрани от международни организации сочат, че приблизително веднъж годишно след откриването му през 1984 г. в делфинариума се е раждало и умирало бебе делфин. \"Смъртността при делфините в плен в първата година след раждането им е извънредно висока, и поради това средната продължителност на живота на делфините - затворници е между 3 и 4 пъти по-кратка от естествената, обясни Бонева. Делфините са интелигентни животни, и страдат неимоверно от живота си в плен\". Един от факторите, които допринасят за високата смъртност сред бебета в делфинариумите е че голяма част от тях са плод на твърдят природозащитниците. Често наблюдавана практика е поне две животни от даден вид – мъжко и женско, след което започва тяхното развъждане. Според \"Последна клетка\" такава е и историята на женският делфин Йоана във Варна. Именно тя е майката на делфинчето, което умря 9 дни след раждането си през август. Негов баща е бил или Кимбо - бащата на Йоана, или брат й Бимбо.      От \"Последна клетка\" и ProWal припомнят, че делфините не попадат под защитата на българското законодателство, забраняващо използването на диви животни за забавление. В този закон е уточнено, че изключението от забраната важи единствено за делфини, \"най-малко трето поколение, отгледано на затворено\". Делфините, които и в момента се използват като атракция във Варна обаче не отговарят на тези изисквания, твърдят от природозащитните организации. Събраните от тях данни показват, че Доли и Кимбо, най-възрастните \"акробати\" в представления, са уловени в Карибско море и докарани в България преди около 35 години. Останалите 3 делфина - Йоана, Бимбо и Флипър са деца на Доли и Кимбо, т.е. Според информация, официално разпространявана през годините от някогашния собственик на делфинариума – държавното дружество \"Лазур\" (приватизирано по-късно от \"Феста холдинг\") първите четири делфина пристигат у нас на 31 юли 1984 г., от частен делфинариум в Барселона. Това са Пипи (кръстена на Пипи дългото чорапче), Попи, Сплит (който получава името си заради разкъсаната при улова му гръдна перка) и Рейна. Други два делфина, използвани за спектакли във Варна са купени от Куба. Стига се до момент, в който делфините достигат 10 и част от тях са продадени в чужбина. През август т. г. \"Дневник\" публикува информация, според която трима народни представители от ГЕРБ - Нели Петрова, Красимир Вълев и Лъчезар Иванов, са внесли между двете четения на Закона за ветеринарномедицинската дейност собственост на \"Феста холдинг\". Сигналът за това беше подаден от сдружението за защита на животните \"Четири лапи\". Справка в сайта на Народното събрание тогава показва, че  текстът, внесен от депутатите, изключва морските лъвове от списъка на животните, за които е забранено да бъдат използвани за представления  в делфинариуми. В същото време единствената двойка морски лъвове у нас се отглежда в атракциона на дружеството \"Феста делфинариум\" във Варна. Въпреки ограниченията регламентирани в сега действащия Закон за защита на животните обаче, те вече години наред се използват за развлечение на туристите срещу заплащане. Сега от \"Последна клетка\" и ProWal също констатират, че и дори ги развъжда. \"За сега това се прави със същия \"успех\", който е постигнат и при делфините\", каза Снежанка Бонева. Тя припомня случай, станал публичен след публикация в \"Дневник\", при който  новороденият морски лъв Бочко умря, след като се удави в необезопасена шахта, на басейн в делфинариума . По данни на ProWal делфините-затворници са изключително примамлив източник на печалба за собствениците си, тъй като статистиката показва, че всеки един от тях, отглеждан в плен, може да донесе Освен това от сдружението \"Последна клетка\" твърдят, че жестокият бизнес с делфините-затворници е  особено вреден за най-младата публика на делфинариума , защото възпитава у децата дълбоко нехуманната представа, че е приемливо диви животни да се държат в плен, и че забавлението с тях е просто весело занимание. С искане за закриване на варненския делфинариум активистите от \"Последна клетка\" и ProWal са внесли в общинската администрация във Варна уведомление за протест на 1 декември. На него ще бъде поискана забрана на вноса, развъждането и отглеждането на делфини в плен за забавление в България. Интереса си към събитието, обявено във Фейсбук вече са заявили над 100 души.", "date": "2019.11.30", "title": "Варненският делфинариум е най-тесният затвор за животни в света, обяви международна организация"}
{"url": "https://www.dnevnik.bg/sviat/2019/11/30/3999127_kak_se_poruchva_i_izvurshva_ubiistvo_na_jurnalist_v/", "text": "В летен ден на 2017 г. Винс Мускат откарал приятеля си Алфред Деджорджо до   - гледащо към пристанището кафене близо до столицата на Малта, прочута със сладкишите си с пълнеж от рикота. Деджорджо не се забавил. Няколко минути по-късно той скочил обратно в колата, за да каже на Мускат, че имат сделка - да бъде убита известната журналистка Дафне Каруана Галиция. На 16 октомври 2017 г. Дафне бе взривена в колата си. Убийството шокира Европа и разкри изпълнения с насилие престъпен свят - слабото място на Малта. Години наред Дафне пишеше в популярен блог с остри политически коментари и обвинения за корупция по най-високите етажи на властта. Това ѝ създаде много врагове.      Тази ексклузивна история на \"Ройтерс\" е неразказвано досега описание на заговора да бъде убита Дафне. За едно поръчково убийство срещу само 150 000 евро. Мускат разкрива тези сензационни подробности на полицията през април 2018 г. с надежда да бъде амнистиран. Детйали от свидетелските му показания бяха споделени с \"Ройтерс\" миналата година, но досега не са публикувани, за да не се навреди на следствието. Премиерът Джоузеф Мускат (бел.ред. - само съвпадение на фамилното име) отказва да одобри искането на Винс Мускат да го амнистира, независимо че прокуратурата даде имунитет срещу преследване на друг участник в заговора - таксиметровият шофьор Мелвин Тюма. Тюма призна пред полицията, че е бил посредник между убийците и човека или хората, наредили убийството на Дафне. Той е освободен под полицейска защита, твърди полицейски източник, и следващата седмица трябва да даде свидетелски показания в съда.      \"Абсолютно несправедливо е Тюма да дава показания срещу Винс, след като именно Винс отведе полицията до него и им помогна да решат този случай. Той трябва да е амнистираният, не Мелвин.\" Това казва Полин Мускат, съпругата на Винс, говорейки за пръв път публично. Официални лица в Малта казват, че Тюма е бил арестуван на 14 ноември като част от друго разследване за незаконен хазарт. След задържането му той предложил информация за убийството на Дафне и предоставил доказателства, довели до задържането 6 дни по-късно на Йорген Фенек, един от водещите бицнесмени на Малта, казват още официалните източници на \"Ройтерс\". Фенек в момента е разпитван от полицията, адвокатите му отказват коментари, а защитникът на Тюма не отвръща на запитвания за коментар.      Първият арест в разследването става на 3 декември 2017 г. Тогава Мускат и двамата му заподозрени съучастници - братята Алфред и Джордж Деджорджо, са обвинени в убийството на Дафне. И тримата отхвърлят обвиненията. След продължителни предварителни изслушвания те бяха официално обвинени през юли. Очаква ги съд, но още не е определена датата за начало на процеса. Мускат, известен на полицията за дребни прегрешения, включително внос на птици, се съгласява да проговори през април 2018 г. Това става, след като полицията казва, че думите му ще бъдат използвани само като свидетелски показания, ако защитниците му успеят да извояват амнистия.      Запознат с подробностите от свидетелските показания на Мускат е споделил съдържанието им с \"Ройтерс\". Мускат казал на полицията, че на убийците са били платени 150 000 евро, като авансът е бил 30 000 евро. Използваната бомба е купена от средите на организираната престъпност на Малта и е доставена от италианската мафия. Полицията казва, че смятат Мускат за наемен убиец на Джордж Деджорджо. Той е лидер на организирана престъпна група и е известен с прякора \"Китаеца\". Алфред Деджорджо, известен като \"Бобеното зърно\", е бил член на същата банда, смятат още полицаите. Братята продължават да отричат да са участвали в убийството на Дафне и отказват да отговарят на въпросите на полицията. Марк Сант, адвокат на Винс Мускат, отказва коментар, както и адвокатите на братята. В разговор с полицаите Мускат посочва таксиметровия шофьор Тюма като посредникът, уредил убиването на Дафне, казва източникът, запознат с неговите думи. Мускат твърдял още, че е откарал Алфред Деджорджо на няколко срещи с Тюма. Според него не е чувал какво обсъждат двамата мъже да убиването на Дафне, но Алфред Деджорджо му разказвал накратко най-важното след всяка среща. Подробности за срещите били предавани от Алфред и на Джордж Деджорджо, казва още Мускат. Той твърди, че след като сключили договор за убиването на журналистката, те решили първо да я застрелят и купили пушка с оптически мерник. Мускат твърди, че оръжието е било доставено от Италия, а изстрелите трябвало да произведе Алфред Деджорджо. Престъпната група започнала работа с проследяване движението на Дафне, каране след колата ѝ и наблюдение на дома ѝ. Те избрали прозорец, пред който тя често сядала, докато работи на лаптопа си. В един момент са поставили и чувалчета с пясък на зид срещу прозореца, на които снайперската пушка да бъде подпряна за повече стабилност. Мускат казал на разследващите и че проследяването продължило и когато Дафне отседнала със семейството си в хотел край Ла Валета и, както и до летището, когато със съпруга си Питър са пътували в чужбина.      Тюма помогнал, твърди Мускат, за наблюдаването на семейната кола, за да съобщи кога са се прибрали. Член на семейството на Дафне потвърди, че тя е отсядала в хотел \"Финиша\" (Phoenicia) на 17 и 26 август и е пътувала в чужбина с Питър от 16 до 21 септември 2017 г. След разузнавателната фаза бандата решила поради неизвестни засега причини, че ще е твърде трудно да застрелят Дафне, се казвало още в показанията на Мускат. Снайперската пушка била върната на доставчика, след което получили бомба и им било показано как да я взривят, допълнил той. Полицията е идентифицирала заподозрените доставчици на оръжието и се надява скоро да има арести.      Дафне живееше в къща в обграден със зид имот край малтийско село. Обикновено е паркирала колата си вътре и това се оказало пречка за убийците, които се наждаели от достъп до автомобила, за да монтират бомбата. За целта се наложило да се прехвърлят през оградата в градината и да направят специална каишка за контрол над кучето, което тичало свободно из имението. Вечерта на 15 октомври 2017 г. Мускат и братята Деджорджо установили, че колата е паркирана извън имението. В разговор с \"Ройтерс\" Матю, синът на Дафне, е описал как е оставил колата на пътя въпросната нощ - нещо, което правел много рядко. В ранните часове на 16 октомври двамата Дежджорджо и Мускат отиват в селото да поставят бомбата, описва полицията пред съда. Източникът, запознат с показанията на Мускат, казва, че според него Алфред проникнал в колата като отворил прозореца от страната на пътника. Джордж наблюдавал околността от високо място, а Мускат - алеята пред дома на Дафне. През това време Алфред пропълзял в колата и поставил бомбата под седалката на водача.      На съдебните заседания полицаи описват как данни от телефон са разкрили, че Джордж Деджорджо след това се е качил на яхта и е бил в Големия залив на Ла Валета, когато Дафне напуска дома си малко преди 15 часа на 16 октомври. Прокуратурата твърди, че Джордж Деджорджо е изпратил кратко текстово съобщение от яхтата до устройството в колата на Дафне, което е взривило бомбата и е убило жената. Мускат твърди, че остатъкът от договорената за убийството сума е била предадена на Алфред Деджорджо от Малвин Тюма 10 дни след атентата. Това станало на място, наречено Рамла Таз-Зейтун в южната част на Малта. Полицейски източници отказват да обсъжгдат подробности за финансови транзакции. Адвокатите на братята отказват коментар.      В петък бизнесменът Йорген Фенек поиска в съда президентът на страната да го амнистира в замяна на това да сподели информацията, която има за убийствто. Премиерът Джоузеф Мускат каза, че това няма да стане. Фенек лично се яви в съда, за да поиска главният следовател Кийт Арно да бъде отстранен от делото, защото имал връзки с премиера и бившия началник на кабинета му и близък съветник Кийт Скембри. Той също бе подозиран, че е свързан с убийството на Дафне и че тайно е пускал на медиите информация за отклоняване на вниманието. В петък Скембри бе арестуван, а в четвъртък бе освободен от полицията и бе обявено, че вече не представлява интерес за следствието. Защитниците на Фенек изпратиха молба за амнистия директно на президента Джордж Вела, а не на правителството, защото смятат, че то е в конфилкт на интереси в цялата история.      Премиерът Мускат, който е на власт от 2013 г., е под растящ натиск най-после да подаде оставка след поредните разкрития. Специалният докладчик от 2018 г. на Съвета на Европа по случая Питер Амцигт също го призова вчера да се оттегли от поста. \"Само трима заподозрени са обвинени и никой не е осъден. Затова е изключително важно следващото правителство да бъде освободено от подозрения в корупция и незаконни действия, които обвиват администрацията на Мускат\", написа той. Цялата тази продължаваща поредица от обвинения и контраобвинения между влиятелни хора във властта и бизнеса само потвърждава, че Дафне е била права в голямата част от обвиненията в блога си, че държавата в Малта е прогнила, пише Би Би Си. В петък Фенек спокойно излезе от съдебната палата в скъпия си костюм и слънчеви очила, спокойно си запали цигара и каза на журналистите, че ще посочи имената на хора около премиера, свързани с поръчковото убийство. Разследването получи неочакван тласък заради острия нос на полицейско куче. На 13 ноември, сряда, то дава сигнал за нещо подозрително в багаж на летището. В куфар за полет до Истанбул митничарите откриват 210 000 евро в брой. Извикан е екип на отдела за борба с финансови престъпления и малко по-късно е задържан таксиметровият шофьор Мелвин Тюма. Докато го разпитват в полицията, той прави сензационното твърдение, че е действал като посредник в поръчковото убийство, предизвикало най-големите политически сътресения в островната държава, откакто тя стана независима през 60-те години. Емоциите около разследването избухнаха тази седмица и изкараха хората на протести на улицата. Всичко започна от даването в понеделник на имунитет на Мелвин Тюма заради предположенията, че в замяна ще даде ценна информация и може би има записи на разговори, свързани с делото.      Във вторник подадоха оставка министърът на туризма Конрад Мици, а министърът на икономиката Крис Кардона доброволно се оттегли временно от поста си, за да бъде разпитан от полицията в събота. И двамата отричат да имат нещо общо с убийството. Миналата седмица Фенек бе арестуван в полицейска операция на яхтата му, беше настанен в болница и след това бе пуснат под гаранция. Миналата година той бе посочен като собственикът на регистрираната в Дубай компания  , описана в разследването \"Панамските досиета\" през 2016 г. като място, през което изглежда са изпрани милиони евро. Дафне писа за тази компания 8 месеца преди да я взривят и според нея   е свързана с високопоставени лица в правителството. Кийт Скембри бе посочен в \"Панамските досиета\", а Каруана Галиция твърдеше, че той и Мици (тогава министър на енергетиката) са се облагодетелствали от компании, които реално не извършват дейност, а превъртат незаконно спечелени пари. Ситуацията изглежда още по-оплетена от това, че когато Тюма казва преди две седмици, че иска адвокат, той посочва Джейсън Ацопарди - семейният защитник на семейството на Дафне, и колегата му Саймън Бусути.      И двамата са депутати от опоцизионната националистическа партия, а Бусути беше лидер на организацията до 2017 г. И двамата са в челните редици на битката срещу правителството на Мускат да понесе отговорността си за случилото се. \"Разбира се, че отказахме да се срещнем с него, но е факт, че той е поискал да бъдем извикани веднага след арестуването му\", казва Бусути. Това е моментът, в който се отключи новата вълна от обвинения и твърдения, включително за 150-те хиляди евро и че ги е платил Йорген Фенек - човек с бизнес в имоти и хазарт и получил от правителството апетитен договор за електростанция. В четвъртък вечерта правителството заседава заради целия скандал извънредно 6 часа и половина до ранните часове на петък.      Отново в четвъртък в Европейския парламент в Страсбург Манфред Вебер, лидерът на групата на ЕНП, каза: \"Ситуацията в Малта има последствия за целия европейски проект. Мисля, че този парламент трябва да изтъкне, както никога досега, пред властите там, че убийството на журналист заради политическите му разследвания трябва да има ясни политически последици.\" Репутацията на най-малката страна от ЕС е подложена на сериозни удари напоследък - заради това, че се превърна в център на онлайн хазарта, на борси за криптовалута, продажба на гражданство на ЕС срещу малко инвестиции и място с такъв контрол над прането на пари, който привлича онези, които искат да прикрият доходи и да не плащат данъци. Малта има същия глас в ЕС като всяка друга държава.     ", "date": "2019.11.30", "title": "Как се поръчва и извършва убийство на журналист в Европа"}
{"url": "https://www.dnevnik.bg/intervju/2019/11/30/3987396_martin_kern_evropeiski_institut_za_tehnologii_shte/", "text": "                         Тази година имаме пет отличени стартиращи проекта, които са от различни сфери - здравеопазване, подкрепа на деца с диабет, изкуствен интелект, енергетика и околна среда. Може би най-успешният проект, който сме подкрепили, е на шведска енергийна компания, която имаше амбицията да направи най-зелените батерии на света, като използва хидроелектрическа мощност от Северна Швеция. Идеята е от преди две години, когато компанията получи помощ и финансиране от Европейския институт за иновации и технологии. После получи инвестиции от 1 млрд. евро от различни компании, както и от Европейската инвестиционна банка, и започна да строи фабрика за производството на тези батерии, където ще има 400 работни места. Това е невероятна история - как за две-три години една идея може да се развие от стартъп до реална компания. Може би това е най-голямата ни история на успеха в последно време. Европейската комисия направи предложение бюджета, с който Европейският институт за иновации и технологии подпомага иновациите, да бъде увеличен от 2.4 до 3 млрд. евро. Ние приветстваме това и го считаме за знак, че работим добре и успяваме да насърчаваме стартъпи, да обучаваме студенти по предприемачество. След две години ще има и нова девета сфера, в която ще помагаме на хора с идеи за иновации - култура и креативна индустрия. Всичко това обаче трябва да бъде прието от Европейския парламент. Естествено \"Култура и креативна индустрия\" е много разнообразна сфера, а идеята е университети, бизнеси и старъпи да работят заедно, за да посрещат всички предизвикателства. В сектора на културата влизат културното наследство, много креативни хора като художници, артисти и т.н. Но фокусът на дейностите е много традиционен, така че не е задължително кандидатстващите да използват най-новите технологии или да са толкова свързани с креативната индустрия. Също така може да говорим за кино, мода, музика и други сфери на креативност. За нас най-важното е актьорите в тези сфери да са по-добре свързани и да има коoперативност на европейско ниво, за какво е и създаден Европейският институт за иновации и технолoгии - ние намираме много идеи и ги превръщаме в решения, което е двигател за иновации и икономически растеж. Що се отнася за културата и креативната индустрия, ние се целим да подпомагаме не само студенти и изследователи, но и хора на културата, индустриалци и предприемачи. В тази сфера ще работим най-рано в 2022 г., което значи, че точно сега е времето да се мисли за проекти и да се създават консорциуми, които да кандидатстват за помощ, когато програмата бъде отворена. Да, разбира се. С нетърпение очакваме да работим с Мария Габриел. Тя и сега е запозната с дейностите на института, свързани с дигиталните иновации. В нейното портфолио ще са всички дейности на ЕИТ и това е добра новина. Аз мисля, че българите напредват скоростно в предприемаческите проекти. Аз лично съм бил няколко пъти в София и в последните години съм много впечатлен колко много предприемачи има. Моят основен съвет към тях е да търсят и други млади хора със същите познания и интереси, със същите търсения и амбиции, защото знаете, че иновациите не стават факт в изолация, а в екип, чрез добра работа заедно и чрез обмяна на опит и познания. Вие се нуждаете от хора, които да могат да ви помогнат да превърнете идеята си в иновативен проект. Друг съвет е: осъществете контакт с ЕИТ - ние ще ви помогнем да станете част от общност на предприемачи, които да ви помогнат във всяка една стъпка от пътуването: да сте креативни, да направите бизнес план, да започнете стартъп, да го развиете и да успеете. Имам добра новина - България получава все повече финансиране и помощ от ЕИТ. През 2018 г. финансирането за страната ви нарастна с 47% и сега е около 1 млн. евро. Аз мисля, че това е само началото, защото имате потенциал. Една от успешните компании е \"Чек Пойнт Кардио\" - те наблюдават пряко работата на сърцето, дишането и температурата на тялото, за да помогнат на хората в риск от сърдечни атаки или други здравословни проблеми, та когато се появят ранните симптоми, да бъдат откарани в болница.", "date": "2019.11.30", "title": "Мартин Керн, Европейски институт за технологии: Ще подпомагаме и креативни иновации"}
{"url": "https://www.dnevnik.bg/istorii_na_denia/2019/11/30/3999027_koi_sa_bulgarite_pokazali_na_sveta_nai-novata_sgrada/", "text": "Преди дни \"Дневник\" показа сградата с най-висок атриум в света,  която отвори врати в Пекин  - 45-етажната Leeza Soho, проектирана от покойната Заха Хадид. Това, което остана скрито е, че 3D визуализацията, с която дизайнерската концепция за кулата бе показана пред света, е дело на български екип. Зад 3-минутното видео стоят Евгений Кондев и Ивайло Бегов и тяхното студио за архитектурна визуализация Cosmoscube, а музиката е създадена от Стоян Бозов. Евгений и Ивайло разказват за пътя си от студентската скамейка до работата за Zaha Hadid Architects като на шега. В привидно безметежната им история обаче пропускат цената на израстването - дългите часове работа, състезанието със самия себе си, напрежението и изтощението, защото, както казват, \"това не е интересно\". А отговорът кое е интересното е мигновен - това, което остава. От студентското общежитие до едно от най-престижните архитектурни бюра в света Евгений Кондев и Ивайло Бегов се запознават, докато учат архитектура в София. Срещата им обаче не е в университета, а в коридора на студентското общежитие, където са съседи по стая. Към онзи момент Евгений, който е по-голям, вече работи за известна компания за визуализации. Разказите му амбицират Ивайло и той започва да работи по портфолиото си, за да се присъедини след време към екипа. Търсенето на свободата е в основата на това двамата да се насочат към архитектурните визуализации. \"В УАСГ се влиза с рисуване и математика. После обаче приложението на архитектурата в България се оказва малко по-особено, свързано с разкарване по общини, спазване на Закона за устройството на териториите и проблематики на административно равнище. А това не са типичните артистични неща, които тийнейджърът си мисли, когато избира да учи тази специалност. При визуализацията остава по-скоро рисуването и има малко повече свобода\", казва пред \"Дневник\" Ивайло Бегов. Същото желание за свобода обаче временно разделя пътищата на бъдещите съдружници и когато Ивайло започва работа в компанията за визуализации, Евгений напуска. Все пак връзката остава и няколко години по-късно двамата решават да отворят собствена фирма. И макар този процес също да отнема време и да е съпроводен с прекъсвания, искрата е запалена и през 2015 г. студиото им Cosmoscube отваря врати. Днес в него работят 20-ина души в два офиса - в София и в Пловдив, а дейността им накратко Ивайло описва така: \"Правим картинки на сгради, които още не са построени, за да може хората, които не разбират от архитектурен чертеж, да си представят как ще изглеждат. А тези хора са важни - това са купувачите, общини или държавни институции, които трябва да издадат разрешителни, например\". ", "date": "2019.11.30", "title": "Кои са българите, показали на света най-новата сграда на Заха Хадид"}
{"url": "https://www.dnevnik.bg/sviat/2019/11/30/3999216_franciia_povika_turskiia_poslanik_za_da_obiasni/", "text": "Посланикът на Турция във Франция беше повикан във френското външно министерство, за да даде обяснение за изявленията на президента Реджеп Тайип Ердоган, предаде БТА. Вчера турският държавен глава заяви, че френският му колега  Еманюел Макрон е в \"състояние на мозъчна смърт\" . Двамата държавни глави ще присъстват на срещата на върха на НАТО идната седмица. Напрежението между Париж и Анкара се засили заради турската военна операция в Сирия и ролята ѝ в трансатлантическия отбранителен съюз, който също участва в борбата срещу \"Ислямска държава\". Оплаквайки се от липсата на американско лидерство, в началото на месеца Макрон заяви, че  НАТО е в мозъчна смърт  и отправи критики срещу турската операция. Ердоган реагира, препоръчвайки му \"да провери дали самият той не е в мозъчна смърт\" и подчерта, че не зависи от Франция дали Турция ще остане член на НАТО. Френското външно министерство заяви, че турският посланик е бил повикан, за да обясни \"неприемливи изявления, които нямат място във френско-турските отношения и не могат да заменят необходимия диалог между страните\". ", "date": "2019.11.30", "title": "Франция повика турския посланик, за да обясни изявление на Реджеп Ердоган"}
{"url": "https://www.dnevnik.bg/gradska_sreda/2019/11/30/3999143_kolko_smelost_triabva_za_da_prekosish_borisovata/", "text": "Добре осветена и охранявана ли е сега Борисовата градина, след като след всяко извършено убийство там в последното десетилетие МВР и Столичната община вземат мерки? И се отпуска финансиране за още осветление на алеите, за още видеокамери и за още патрулиращи полицаи... Паркът става общински след убийството на Яна Кръстева до \"Маймунарника\" След  убийството на 28-годишната Яна Кръстева  на 16 юли 2011 г. кметът Йорданка Фандъкова излиза с предложение собствеността на парк \"Борисовата градина\" да бъде прехвърлена от държавата на Столичната община. Мотивът е, че осветлението и сигурността в парка са занемарени и общината ще е много по-добър стопанин. Още на 3 август с решение на Министерския съвет паркът става общински. Фандъкова обявява, че ще се постави осветление и 31 видеокамери по основната алея. Предвидено е и допълнително щатно място в Центъра за видеонаблюдение, който ще се занимава само с камерите в парковете. Отпуснатата сума е 300 хил. лева.      \"Ще бъде увеличен броят на патрулиращите полицаи в Борисовата градина. През деня две двойки от Общинска полиция ще обхождат алеите и отделно конен патрул. През нощта е планирано два екипа от СДВР да охраняват парка\". През 2015 г. е  наръган с нож 15-годишен ученик . Видеокамерите засичат след това тичащ младеж, но не дават ясен образ на лицето му. През юли 2017 г. на различни места в Борисовата градина са пребити нотариус Валентина Механджийска и дъщеря ѝ, както и телевизионният водещ Иво Никодимов от БНТ. Ден след второто нападение, на 26 юли, от МВР обявяват в медиите, че столичната полиция ще увеличи още охраната в района на парка. Сега има 40 видеокамери и поне пет охранителни поста според общината След  поредното убийство в парка  в ранния следобед на 26 ноември от Столичната община отговориха на \"Дневник\" за мерките за сигурност, които действат там. \"Има изградено видеонаблюдение с 40 камери. Осветление - по основните алеи на парк Борисова градина. Има пет охранителни поста – три на частна фирма, и два на \"Егида\". Отделно полицейски патрул\", обясниха от общината. Какво е реалното положение сега привечер Какво е реалното положение в най-големия градски парк у нас провери екип на \"Дневник\" в делничен ден, във времето, когато се стъмва - между 18 и 20 ч. Алеите от националния стадион \"В.Левски\" нагоре към игрищата на \"Спортна София\" са добре осветени, за което допринасят и силните прожектори на платените футболни терени на общинската фирма \"Спортна София\" и на тренировъчните игрища на стадион \"Българска армия\".      От \"Спортна София\" основната алея на изток успоредно на бул. \"Драган Цанков\" към парк-хотел \"Москва\" е ярко осветена. По нея тичат млади мъже със слушалки в ушите, велосипедисти и дори тротинетки с фарове летят със свистене. Малко встрани обаче е пълна тъмнина. Алеята около \"Лодките\", където стана последното убийство на 26 ноември, е потънала в сумрак. Само мъждукащите светлини от ресторант \"Веселото село\" помагат да се ориентира човек накъде да върви.      Изходът към светофара на бул. \"Драган Цанков\" при ул. \"Кирил Видински\" е осветен със зелен прожектор. На близко дърво е окачен голям стар чадър, който се поклаща от вятъра и сянката му играе върху алеята. Тук става за снимане на клип в стил \"Трилър\" на Майкъл Джексън. По-нагоре тунелът под бул. \"Яворов\" е достатъчно осветен. По стълбовете на лампите са окачени жълти табели с надпис \"Постоянно видеотаблюдение\". Камери обаче никъде не се виждат – нито по дърветата, нито на стълбовете. Надеждата е, че може би са добре маскирани, за да не ги откраднат. Табели за видеонаблюдение всяват респект След тунела само още табели по стълбовете всяват респект с текст \"Зона с 24-часово видеонаблюдение. Администратор Столична община\". И да има камери, нагоре, в лесопарковата зона, е тъмно и няма как да покажат нарушители. От другата страна на Борисовата градина, откъм бул. \"Цариградско шосе\", светлината е още по-обилна, но почти няма хора, а е само 18.40 ч. Около Братската могила лампите са буквално през 10 метра, но е абсолютна пустош. Дори бездомни кучета не се мяркат из моравата. Полицейски патрул никъде не се видя. Има дежурни в кабинката на \"Егида\"  Общинската фирма \"Егида\" има три охранителни поста. В единия дежури дребна жена на средна възраст. Казва, че работата ѝ включва и да приема сигнали от граждани. \"Аз съм жена, ама ако има какво да става – ще стане\", обяснява тя на въпрос дали би могла да предотврати сбиване или да вразуми пияна компания. Задачата ѝ в такива случаи била да сигнализира полицията. А тя така и не се видя, поне в тези час-два, докато екипът на \"Дневник\" обикаляше. \"Обикалят, обикалят\", защити ги жената. Цялата територия на Борисовата градина източно от бул. \"Яворов\" в посока парк-хотел \"Москва\" се води лесопаркова зона и там осветление почти няма, но и хора няма. Единствено по основната алея, която излиза от тунела под бул. \"Яворов\" и върви към парк-хотела, се мяркат бягащи спортисти и велосипедисти. Общата картина е, че Борисовата градина е добре осветена в парковата си част – от Орлов мост до бул. \"Яворов\", но софиянци и в ранна вечер избягват да я прекосяват.", "date": "2019.11.30", "title": "Колко смелост трябва, за да прекосиш Борисовата градина вечер"}
{"url": "https://www.dnevnik.bg/video/2019/11/30/3997390_nai-sladkata_koledna_puika_krie_iznenada/", "text": "Сурова и малко кървава пуйка, забравена на празничната трапеза, би стреснала всекиго. Но тази конкретно е кулинарна шега от британката Сара Харди. За Деня на благодарността и преди Коледа тя показа как приготвя свое извество произведение от 2015 г. за нейния магазин The Edible Museum. Този провокативен кекс ще ви трябва не само бял марципан за кожата, но и сръчност на скулптор.", "date": "2019.11.30", "title": "Най-сладката коледна пуйка крие изненада"}
{"url": "https://www.dnevnik.bg/sport/2019/11/30/3996591_otkus_ot_ferari_na_brok_ieits/", "text": "                         По повод деветдесет годишнината от създаването на Скудерия Ферари Локус Пъблишинг представя Изчерпателната биография на титаничен човек и компанията, която носи неговото име. Ферари означава червено. Означава състезание, надпревара. Превъзходство, лукс и отлични резултати. Не толкова познат е мъжът, стоящ зад марката. След Папата, Енцо Ферари е най-почитаният мъж в Италия. Животът му всъщност е историята на 20 век. Биографията на Брок Йейтс прониква дълбоко в сложната личност на Ферари и разкрива истината, стояща зад нееднозначните отношения на Ферари, работата му с фашистите на Мусолини и фанатичната му обсебеност от скоростта. Очарователна, изчерпателна и провокативна книга. THE OBSERVER Рядко се случва биограф на световноизвестна личност да не се опитва да я превъзнася. В тази книга обаче е точно така. Изключително ценни са разказите за създаването на някои от най-популярните модели на марката. Не по-малко любопитни са и историите, за противоречивите отношенията на Енцо Ферари с най-прочутите пилоти в историята на Гран при, от митичния Тацио Нуволари, през легендарните Алберто Аскари, Джон Съртис и Ники Лауда, до магнетичния Жил Вилньов. Като истински американски журналист (от една вече отминаваща епоха) авторът не крие негативното си отношение към черти в характера на Комендаторе, оформени от някои италиански порядки, но не може да не признае силата му и неговата роля в света на автомобилите. Иван Тенчев През по-голямата част от живота на Енцо Ферари публичните му изяви са безупречно дирижирани събития, чиято цел е да извисят още повече репутацията на този велик човек. Той се отличава със забележително присъствие, изцяло уверен в способността си да доминира над тълпата от благоговеещи клиенти, ревностни доставчици, понякога нападателни журналисти и любопитни фенове. С възрастта \"Папата на Севера\", както често е наричан, се усамотява все повече, което само подхранва царствения му имидж. Не е случайно, че този обикновен човек от Модена успява да си изгради образ на свръхчовек сред своите ревностни почитатели по света, което от своя страна допринася изключително много за процъфтяването на бизнеса, управляван от него в продължение на близо шестдесет години. Аз се срещнах лично с Енцо Ферари в края на лятото на 1975 г. Бях в Маранело с Фил Хил, велик американски автомобилен състезател, който спечели световната шампионска титла във F1 за Ферари през 1961 г., след трагичната надпревара на Монца. В нея след кървав сблъсък загина неговият основен конкурент и съотборник, Волфганг фон Трипс. Хил, чувствителен и внимателен мъж, напусна екипа на Ферари година по-късно под съпровода на шумни обвинения. Когато двамата с него пристигнахме в града, за да работим по документален филм, от онзи момент бяха изминали тринадесет години. Без предупреждение Хил беше поканен в тъмния офис на Ферари с боядисани в синьо стени. По причина, която ми убягва и до днес, аз бях поканен заедно с него. Енцо Ферари беше много по-импозантен, отколкото очаквах. Висок малко над 1,80 м., той се извисяваше с почти половин глава над Хил. Фил, както повечето професионални състезатели, беше слаб, почти хилав мъж. Неговият домакин, към онзи момент на седемдесет и седем години, се движеше с безцеремонната лекота на преуспял италианец, с издадена напред брадичка, изпъчени гърди, изпънати рамене, огромните му ръце бяха разперени директно с отворени длани към небето в жест на приветствие. Бялата коса на Ферари, императорският му римски нос и скъпият му костюм бяха добре известни запазени марки и не ме изненадаха. Тъмните слънчеви очила, с които все по-често се появяваше по време на публичните си изяви, липсваха, разкривайки светъл, пронизващ поглед. Но това, което наистина ме шокира, беше мекият му и плътен глас. Очаквах да е гръмогласен, мощен и властен или дори подобен на гласа на Брандо, добил изключителна популярност от излъчения малко преди срещата ни филм \"Кръстникът\". Очаквах всичко друго, но не и кадифените тонове, които изпълниха тихата стая. Гневните изблици на висок глас на Ферари бяха легендарни, но в онзи ден на омиротворяване той звучеше приглушено и дори примирено. Ферари заобиколи огромното празно бюро и придърпа Хил в прегръдката си, като едва не го задуши, а аз стоях неловко отстрани и се чувствах като неволен свидетел на тази изстрадана, трудна и закъсняла среща. Познанията ми по италиански към онзи момент бяха слаби, но бих могъл да \"дешифрирам\" достатъчно от разговора, за да разбера, че размяната на думи беше скована и официална. Кратката среща приключи с нова прегръдка и подаването на два подписани екземпляра от неофициалния мемоар на Ферари, известен като \"Червената книга\". Разбира се, тогава си нямах и на идея, че един ден ще се заема с невероятното предизвикателство да напиша биографията на този могъщ и противоречив човек. По ирония на съдбата Ферари е оставил след себе си много малко хартиени следи, с изключение на една серия от внимателно редактирани, написани в негова лична изгода и неофициални автобиографии, които са публикувани спорадично през периода от 1962 г. до началото на 80-те години. А личната му кореспонденция в голямата си част е ограничена до въпроси, свързани с бизнеса. Доста бързо установих, че е имало двама души Енцо Ферари: физическото лице и изкусно създадената му публична версия. Намерението ми е да документирам колкото е възможно по-точно и безпристрастно истинския Ферари, личността, съвкупност от тези два образа. Тази книга беше подготвяна в продължение на няколко години. На друго място съм изказал своята благодарност към мъжете и жените, които ми оказаха неоценима помощ в проучването и които открито ми предложиха исторически материал и личните си спомени. На всички тях съм изключително благодарен. На всички, които ми помогнаха с този проект, както и на стотиците мъже и жени, които допринесоха през годините за изграждането на империята \"Ферари\" и за създаването на мистиката около нея, моите най-искрени благодарности. Откъс от \"Ферари - мъжът, автомобилите, състезанията, машината\" ...Енцо Ферари ще участва още един последен път в състезателна надпревара, а резултатът му изпраща ясно послание защо бъдещето му е зад бюрото, а не зад вибриращия волан. Състезанието е известното Тре Провинче, регионално събитие, в което е участвал два пъти преди това без особен успех. Маршрутът е дълъг 127 км, като обикаля около Апенините, на югозапад от Болоня, пресича прохода Абетоне и свършва в малкия град Порета. Скудерията няма сериозна конкуренция. Борзакини се е присъединил към Ферари с големите състезателни 8C–2300, а Нуволари получава малкия 1750. Състезанието е класически пример колко е трудно да бъде победен Нуволари, без значение от залозите, направени срещу него. До последната минута той не е взел решение дали въобще да участва в такова незначително събитие, като съобщава на дългогодишния си механик, понякога наричан Санчо Панса, Десимо Компаньони, че този маршрут въобще не го вълнува. Това е доста неприятна констатация за шефа, състезавал се в тази надпревара два пъти преди това. И все пак Нуволари инструктира Десимо да подготви колата му за старта на следващата сутрин. В момента, в който Десимо още придвижва алфата до стартовата права, Ферари и Борзакини вече са тръгнали. (Както и при Миле Миля победителят се определя според времето за изминаване на целия маршрут.) Насърчаван от крещящите тълпи, Нуволари рязко ускорява. Пътят се движи известно време успоредно на железопътна линия, след това я пресича през прелез. Алфата се блъска в неравните траверси с много висока скорост, която буквално я подхвърля в ниска траектория. Десимо, който е до Нивола в кокпита, вижда предстоящата катастрофа и се хваща за две дръжки (в онези дни никой не слага колани). Но ударът е твърде силен. Дръжките се откъсват и безпомощният механик се озовава на пода на купето, като едва успява да се задържи, за да не бъде изхвърлен извън неуправляемата машина. Нуволари спира в отбивката, за да оцени щетите. Катастрофата е разбила окачването, но е откачила и жилото към дроселовата клапа. Десимо някак си го привързва с кожения си колан и двамата сядат отново в болида, шофирайки алфата на практика в тандем; Нуволари борави с волана, спирачките и скоростната кутия, а Десимо дърпа импровизираното жило на дроселовата клапа с едната си ръка и се държи с другата. Пет километра по-напред те виждат колата на Борзакини, спряла встрани от пътя. Очевидно трябва да бъде победен само Ферари. Десимо мърмори, че е невъзможно да го настигнат, което единствено кара Нуволари да кара още по-бързо. Те криволичат през прохода Абетоне, като алфата се движи твърде близо до стръмната пропаст, а заграждения няма. На контролно-пропускателния пункт Сестола ги уведомяват, че Ферари има преднина от четирийсет и две секунди до този етап. Остават обаче не повече от 30 километра до финиша в Порета, а преодоляването на такава разлика спрямо по-голяма кола за толкова кратко разстояние граничи с невъзможното. Но Десимо опъва колана си до краен предел, а Нуволари пришпорва алфата буквално да лети по завоите. Двамата успяват да наваксат разликата. Те профучават като куршум през финиша и без съмнение оставят огорчения Ферари да види как победата му се изплъзва с няколко секунди. Това е последното състезание в кариерата на Енцо, въпреки че той запазва валидността на състезателния си лиценз в Автомобилния клуб на Италия (номер 16) в продължение на още няколко години. Като причина за ранното си оттегляне изтъква раждането на сина си, но тази възможност всъщност трябва да се възприема скептично. Години по-късно той пише: \"Взех решение да не се състезавам повече през януари 1932 г., когато се роди синът ми Дино. Последното ми състезание през предишния сезон беше планинското Бобио – Монте Пениче на 14 юли, но още когато по хълмовете над Пиаченца управлявах за първи път новата алфа ромео 2300, проектирана от Яно, и я изведох до победа си обещах, че ако ми се роди син, ще спра да шофирам състезателни автомобили и ще се отдам на организацията и управлението. Спазих обещанието си. Също така вече бях наясно, че едва ли някога ще бъда велик автомобилен състезател. Към този момент вече изпитвах съмнения, тъй като усещах, че вътрешно не спирам да се боря с голямо противоречие. Състезавах се, но щадях автомобила. А ако някой иска да постигне забележими резултати, трябва да умее да го малтретира. Накратко, не можех да накарам колата да страда. А този вид любов, която мога да опиша като чувствена или сексуална в моето подсъзнание, е вероятно основната причина, поради която вече толкова много години не наблюдавам моите коли по време на състезание. Да мисля за тях, да ги гледам как се раждат и да виждам как умират – тъй като в едно състезание те винаги умират, дори ако спечелят. Не бих могъл да го понеса\". Това е типична, малко надута поза на Ферари, която няма много общо с истината. Има малко доказателства той някога да се е грижил за   автомобили, още по-малко за своите. От самото начало те са инструмент, с който да задоволи собственото си его. За разлика от Еторе Бугати, който е завладян от самата естетика на машината, Ферари никога не изразява никаква подобна чувствителност, освен в посоченото по-горе изявление, което обаче е много вероятно да цели да извини унижението му от по-бързите пилоти като Нуволари, а не е просто изповед. Автомобилите са средства, нищо повече и нищо по-малко, с които името \"Ферари\" да бъде прославяно по автомобилните писти в Европа. Връзката му с автомобилите като цяло е наистина много особена, защото той не държи да има собствена кола освен обикновени пътнически седани, с които пътува. Не се колебае да изпрати и най-успешните си състезателни автомобили за скрап, когато остареят. Решението на Ферари да се оттегли вероятно е свързано по-скоро с променящото се развитие на неговата бизнес кариера и разбирането за по-ограничените му способности като пилот, а не с някаква постоянна отдаденост към новородения му син. Със сигурност, да бъде победен от Нуволари с разбит и не толкова по-мощен автомобил, е изпратило послание, че името и енергията му ще бъдат по-полезни, като управлява Скудерията, а не като се състезава за нея...", "date": "2019.11.30", "title": "Откъс от \"Ферари\" на Брок Йейтс"}
{"url": "https://www.dnevnik.bg/sport/2019/11/30/3999226_luka_donchich_i_porednata_mu_vihrena_vecher_v_nba/", "text": "Звездата на \"Далас маверикс\" Лука Дончич продължи впечатляващото си представяне от началото на сезона. 20-годишният словенец имаше основна заслуга за успеха на тима със 120:113 срещу \"Финикс сънс\", като изравни рекордните в кариерата си 42 точки. Дончич  беше близо до трипъл-дабъл с 11 асистенции и девет борби. Със средно по 32.4 точки, 10.3 борби и 10.4 асистенции на мач през ноември словенецът е третият играч в историята след Оскар Робинсън и Ръсел Уестбрук, който записва средно трипъл-дабъл с над 30 точки в рамките на месец.", "date": "2019.11.30", "title": "Лука Дончич и поредната му вихрена вечер в НБА"}
{"url": "https://www.dnevnik.bg/biznes/2019/11/30/3999233_standard_poors_povishi_kreditniia_reiting_na_bulgariia/", "text": "Международната рейтингова агенция Standard & Poor's (Стандард енд Пуърс) повиши кредитния рейтинг на България в чуждестранна и местна валута от 'BBB-/A-3' до 'BBB/A-2', съобщи Министерството на финансите. Перспективата пред рейтинга е положителна. Повишението е в резултат на устойчивото развитие на икономиката на България, без натрупване на макроикономически дисбаланси. Фискалните и външните баланси на страната са силни, а напредъкът по присъединяването към Механизма на валутния курс II (ERM II) е стабилен. Положителната перспектива отразява очакванията на анализаторите, че прогресивно укрепващата фискална и външна позиция на България ще продължи, като страната ще се развива устойчиво в условия на по-слаба външна икономическа среда. Според рейтинговата агенция страната е изпълнила своите ангажименти по Плана за действие за присъединяване към ERM II и Банковия съюз, но също така отбелязва, че окончателното решение за това не е изцяло под неин контрол. \"Считаме, че важни въпроси, като присъединяването на страната към ERM II, изискват политически консенсус и затова осигуряват важна котва в политиката. Наред с това, според нас, решаващо остава да се даде кредит на доверие на реформираното антикорупционно законодателство чрез натрупване на опит в борбата с незаконните дейности\", посочват от агенцията. \"Смятаме, че настоящата многогодишна финансова рамка за 2014-2020 г. ще подкрепи инвестициите през следващите години, тъй като усвояването на еврофондовете обикновено се ускорява към края на програмния период, се казва още в съобщението на S&P. Оттам добавят, че за периода отпуснатите средства за България възлизат на над 20% от брутния вътрешен продукт. \"Повишеният кредитен рейтинг на България е поредната добра експертна оценка за политиките, които провеждаме в сферите на икономиката и финансите\", написа премиерът Бойко Борисов в страницата си във Фейсбук. Той изтъква, че според агенцията повишението на рейтинга е в резултат на устойчивото развитие на икономиката на България.", "date": "2019.11.30", "title": "Standard & Poor's повиши кредитния рейтинг на България"}
{"url": "https://www.dnevnik.bg/politika/2019/11/30/3999227_ot_dade_fira_do_naprejenie_s_goranov_-_zashto_borisov/", "text": "Оставка на социалния министър Бисер Петков, която в късния следобед  в петък бе подадена по искане на премиера Бойко Борисов  за втори път в мандата на правителството, се оказа изненада и за синдикати, и за работодатели, които оцениха работата му с петица по шестобалната система. Техните очаквания са зам.-министърът на образованието Деница Сачева да заеме овакантения пост. С \"душмани в правителството\" и напрежение с финансовия министър Владислав Горанов - така председателят на КТ \"Подкрепа\" Димитър Манолов коментира пред Би Ти Ви оставката на Петков. Той отбеляза, че е нормално да има напрежение между социалния и финансовия министър, защото единият \"държи баницата\", а другият иска да я раздава, но не каза дали има информация за конкретен случай. В четвъртък на второ четене във водещата комисия в парламента бе гласуван бюджетът за 2020 г., а депутатите подкрепиха предложение на БСП за допълнителни 5 млн. лв. за по-голямо увеличение на заплатите на социалните работници. В подготвения от финансовото министерство бюджет се планираше увеличение с 10%, но  Петков настояваше за 15% , за което са необходими 5 млн. Някой \"на курбан\"  Според Димитър Манолов е нормално да има напрежение след местните избори и някой да \"даде фира\" и да стане \"курбан\". В случая това бил Бисер Петков, тъй като макар и \"на мушка\" заради водния режим в Перник регионалният министър Петя Аврамова имала по-голямо политическо значение. Зам.-председателят на БСК Димитър Бранков е на мнение, че е имало проблеми с трудовото законодателство, но едва ли това е причината за оставката на Петков. Според източници от ГЕРБ причините за оставката на Бисер Петков са комплексни и са свързани с недоволство от страна на Борисов от работата му. Според тях премиерът смятал, че Петков \"не защитавал позициите си\" и е \"нерешителен\" като ръководител, въпреки че той е един от малкото експерти в третия кабинет на Борисов, съобщава  \"Капитал\" . От ДПС коментираха, че оставката му е вероятно опит за отпушване на напрежението в системата. Искане на оставка за трупани проблеми е нов жанр в управлението на Борисов, смята Евелина Славкова от \"Тренд\". Пред Нова телевизия тя каза, че за първи път премиерът иска нечия оставка без да има сериозен проблем или скандал. Майките пак застават зад Петков Според една от протестиращите майки на деца с увреждания Мая Стоицева оставката не решава проблемите. Според нея Бисер Петков е експерт, който е направил много, но не е имал възможност да реши всички проблеми в системата. По думите й често оставал сам без подкрепата на финансовия министър. В писмото до премиера майките от \"Системата ни убива\" искат Бисер Петков да остане министър. \"Протакането на реформата ще съсипе и унищожи човешки животи и в случая отговорността затова ще е единствено Ваша. Считаме, че мотивите Ви, че темповете на работа на министерството не отговарят на обществено-политическите очаквания са абсолютно несъстоятелни! Именно при този министър стартира очакваната с десетилетия реформа в сферата на социалните политики за децата и хората с увреждания. Настояваме реформите да бъдат завършени и да не се протакат с неоснователно поискани от Вас оставки!\", се посочва в писмото. Миналата година Борисов поиска оставката на Петков заради нерешени проблеми на хората с увреждания, но протестиращите майки на деца с увреждания застанаха зад министъра. Днес те посочват, че той е създал два ключови за живота на хората с увреждания закона - Закона за хората с увреждания и Закона за социалните услуги.", "date": "2019.11.30", "title": "От \"даде фира\" до \"напрежение с Горанов\" - защо Борисов поиска оставката на Бисер Петков"}
{"url": "https://www.dnevnik.bg/kultura/2019/11/30/3999235_kraliat_na_kamernata_pesen/", "text": "Композиторът Франц Шуберт пише над 600 произведения в жанра Lieder, като ползва за основа поезията на повече от 115 поети. Изборът му се разпростира от древногръцките творци, през ренесансовото творчество до съвременници като новатора и негов връстник Хайнрих Хайне. Очевиден факт е, че словото е имало кардинално значение за композитора, така че всички сериозни концертни изпълнения на камерното му вокално творчество в днешно време задължително са придружени от превод на текстовете за публиката. Жанрът на песента има своите предшественици още от дванадесети век с песните на трубадурите, но истинското му развитие започва с опитите на Хайдн, Моцарт и Бетовен, а пълен разцвет изживява в творчеството на Шуберт. Историческият момент не е случаен, защото именно тогава немската поезия е в своя апогей, а песента се осланя изцяло на нея в опит да пресъздаде и разкрие и най-фините нюанси на поетичната мисъл. След великолепните \"Зимен път\" и \"Хубавата мелничарка\", обединени от общ сюжет, все още липсва консенсус върху въпроса дали \"Лебедова песен\" (Schwanengesang) е цикъл в истинския смисъл на думата. Скоро след смъртта на Шуберт неговият брат склонява да продаде последните му песни на издателя Тобиас Хаслингер, който ги публикува под прочутото заглавие, акцентирайки върху романтичната идея, че както един лебед изпява най-красивата си песен пътувайки към смъртта, така и последното произведение на Шуберт е истински шедьовър. Хаслингер със сигурност добавя песента \"Пощенски гълъб\" в края на цикъла, не само защото това е последната песен, която Шуберт пише някога, но и за да завърши поредицата с позитивна нотка след дълбоките и мрачни откровения на хайневите стихове (въпреки че въпросната творба е от друг поет - Йохан Габриел Зайдл). Не е сигурно обаче дали не е самият Шуберт човекът, който е замислил песните като единно произведение. Именно в тази посока ни насочва фактът, че в техен ръкописен препис те следват точния ред, който познаваме и до днес. Една година преди смъртта на Шуберт от света си отива неговият кумир и колос в музиката - Лудвиг ван Бетовен. В книжата му са открити текстове на младия поет Лудвиг Релщаб, предназначени да бъдат превърнати в песни. Вярва се, че асистентът на Бетовен - Антон Шиндлер, предава стихотворенията на Шуберт, но има и вероятност Шуберт сам да е стигнал до тях, ползвайки скорошното им берлинско издание. В полза на първата версия е влиянието на Бетовен над Шуберт, което го е накарало да ползва творбите на Релщаб, въпреки тяхното откровено старомодно звучене:  * Шуберт отдава последна почит на своя идол с цикъл, в който темата за любовта и липсата й присъстват неизменно. \"Кой може да направи каквото и да било след Бетовен?\" - Шуберт задава този риторичен въпрос години смъртта на големия композитор, но именно с последните си творби дава своеобразен отговор: Година преди смъртта си Шуберт открива поезията на Хайнрих Хайне и става първият признал гения на поета, комуто предстои да промени световната литература. Мрачен, модерен и разтърсващ, Хайне е абсолютният контрапункт на Релщаб:  \"Из моята голяма болка, създам малките ми песни\" - хайневите думи биха могли спокойно да принадлежат и на Шуберт, преживял тежки любовни разочарования и овладял до съвършенство изкуството да върви по ръба на границата между меланхолията и иронията. *", "date": "2019.11.30", "title": "Кралят на камерната песен"}
{"url": "https://www.dnevnik.bg/sport/2019/11/30/3999244_hevi_metul_v_london_kakvo_svurza_iron_maiden_s_uest_hem/", "text": "Музиката е част от ежедневието на почти всеки, но какво общо има хеви металът с футбола? Такъв е случаят с \"Уест хем\", който започна партньорство с Iron Maiden по създаването на нов футболен екип. Проектът Die With Your Boots On е озаглавен на една от песните на групата от 1983 г. В основата на партньорството стои основателят на Iron Maiden Стив Харис, който е фен на отбора. На футболния екип, който вече е в продажба, са изписани инициалите на групата на местата, където са разположени спонсорите на тима. \"Отидох да гледам \"Уест хем\" в мач срещу \"Нюкасъл\", когато бях на девет, а приятелят ми беше на 10. Скочихме в автобуса и отидохме на мача, а те спечелиха с 4:3 и тогава се случи. Бях запленен\", казва Харис.", "date": "2019.11.30", "title": "Хеви метъл в Лондон: какво свърза Iron Maiden с \"Уест хем\""}
{"url": "https://www.dnevnik.bg/razvlechenie/2019/11/29/3998941_emi_baruh_vsiaka_istoricheska_epoha_idva_sus_svoia/", "text": "                         Много ми хареса тази мозайка от истории - когато се говори през детайла на битовото, тогава има плътност, иначе ще говорим само с клишета. Подмяната на реалността е следствие от липсата на съзнание за историчност, от подмяната на езика, от масовата безхарактерност, поради която ние (ние ли?) не разказваме собствените си провали, нито признаваме предателствата, нито паденията си Онази част от националното множество, която се \"идентифицира\" с българската поговорка за сабята и преклонената глава, вероятно харесва \"подредения живот\" преди 89-а. Това национално множество нито е роптало, нито се е съпротивлявало срещу липсата на свобода, срещу тоталитарната система, срещу лицемерието на онези години. Без негово участие стана падането на Живков. Националното множество посрещна с малко изненада и малко смут смяната на системата, която му се яви като пратка със сгрешен адрес. Впрочем същото национално множество и днес не се съпротивлява срещу липсата на правов ред в България, нито срещу вариациите на локалната квази-демокрация. За Герхард Айферт размерите на \"Берлинската стена\" са колкото полосата между българо-турската граница. Той прави неуспешен опит да я прескочи през 1967 година. Залавят го и на 2 септември го изпращат в софийския затвор. Помни своя надзирател. Някой си Николов След залавянето, беглецът е транспортиран в ГДР за изпълнение на присъдата. Преди две години Герхард пристигна в България, за да търси другаря Николов. И да му благодари, заради човешкото отношение по време на престоя му в затвора. \"Берлинската стена\" на Елена Попова и Любен Бойков е висока колкото аварийната стълба на един ТУ 154 на Аерофлот, от който двамата скачат върху заснежената писта на Нюфаундленд по време на техническото кацане на самолета на път за Куба. Тяхната история би могла да бъде заснета покадрово, а саундтракът на сцената би бил някакъв микс от \"Годишните времена\" и кресчендото на стюардесата, хванала двугодишната им дъщеря Ана, в опит да я издърпа от ръцете на майката и да ги спре. Тази почти Брехтова сцена има хепи енд: скоро след \"скока\", в професионалната биография на двамата художници започват да се подреждат изложба след изложба. Канада става техен дом за повече от четвърт век. Платната на Елена и скулптурите на Любен са част от частни и държавни галерии и колекции от Канада, САЩ, Австралия, Италия. Днес Елена и Любен живеят в Сицилия. Всяка историческа епоха идва със своя лабиринт от стени. Тяхното преодоляване е въпрос на характер, на малко късмет и на съзнание за мисия. Има хора – не са много – за които такива стени не съществуват. Независимо от географските координати, на които им се е случило да се родят. Мъжество на разума, би казал Румен Димитров, който – заради онези в низините на стените преди време също напусна България. Всъщност стените са точно толкова високи, колкото е интимното разбиране на човека за лично достойнство и професионална почтеност. А Берлинската? За някои тя изобщо не е разрушавана Трябва да минат 40 години и всички, които са живели в робство, да напуснат земния свят, преди да започне разговорът с младите thesweetest.bg", "date": "2019.11.30", "title": "Еми Барух: Всяка историческа епоха идва със своя лабиринт от стени, преодоляването им е въпрос на характер"}
{"url": "https://www.dnevnik.bg/bulgaria/2019/11/30/3999252_zam-ministur_nastoia_za_burzo_vuzmezdie_za_tezi_koito/", "text": "Заместник-министърът на здравеопазването Бойко Пенков призова да се пресекат случаите на нападения срещу медици. Повод за думите му стана вчерашното нападение на пациент над лекари и медицински сестри в столичната болница \"Света Анна\". При нападението една от лекарките пострада сериозно и е настанена в болницата за лечение. Часове по-късно нападателят беше задържан \"Охранител до всеки един доктор няма как да стане. Искаме поне да има бързо възмездие за тези хора, които си позволяват такава агресия\", заяви Пенков, който бе гост на международен ендоваскуларен конгрес в столицата, цитиран от БНР. \"Това е безобразие. Вие представяте ли си, колежката е 40 килограма с мокра престилка. Отива да спасява човек, да хваща централен венозен път. През това време някакъв се нахвърля и започва да ѝ слага белезници, да я души и да я блъска. Това просто трябва да се пресече\", каза още Пенков. Зам. здравният министър коментира и въпроса за удължаването на срока за окончателния доклад за смъртта на 3-годишното дете, което почина в Пирогов след лутане между други две столични болници. Заради случая директорите и на трите лечебни заведения – Специализираната детска болница \"Проф. Иван Митев\", болница \"Лозенец\" и \"Пирогов\",  бяха освободени  по настояване на премиера Бойко Борисов. Окончателният доклад на медицинския надзор за причините за смъртта на детето трябваше да бъде готов до края на седмицата, но вчера се разбра, че срокът се удължава с до една седмица. \"Чакаме все пак хистология и т.н. - неща, които биха дали по-голяма точност и яснота. Нека да излязат тези резултати и ще бъдат огласени\", каза Пенков.", "date": "2019.11.30", "title": "Зам.-министър настоя за бързо възмездие за тези, които нападат медици"}
{"url": "https://www.dnevnik.bg/sviat/2019/11/30/3999261_policiiata_v_ispaniia_zalovi_rekordno_kolichestvo/", "text": "Испанската полиция залови 631 кг метамфетамин при операция по борба с незаконния оборот на наркотици, предаде БТА. Операцията е била проведена в Бадалона, автономен район в област Каталуня. На мястото са задържани двама души, а други четирима са арестувани извън пределите на Испания. Според полицията това количество метамфетамин е най-голямото, задържано досега в страната.", "date": "2019.11.30", "title": "Полицията в Испания залови рекордно количество метамфетамин"}
{"url": "https://www.dnevnik.bg/politika/2019/11/30/3999260_djeims_pardju_bulgariia_e_propita_ot_korupciia_i/", "text": "България продължава да е пропита от корупция, а медиите са подчинени. В момента България е еднопартийна държава, в която няма ефективна опозиция. България е далеч от отмяна на визите. Това каза в интервю за БНР бившият посланик на САЩ у нас Джеймс Пардю. \"Смятам, че България още е в процес на преход и че това може да отнеме още години. Но тя продължава да е пропита с корупция. Особено ме тревожи липсата на свобода на медиите. Положението не беше перфектно, когато бях у вас. Но все пак имаше конкуренция и правителствените представители се държаха отговорно. Не се стигаше до съдебни дела, но поне корупцията излизаше наяве. Това вече го няма. Медиите са подчинени. Аз просто го изговарям гласно и ще продължавам да го правя, ако е необходимо\", обяви Пардю. Според него корупцията е най-голямата заплаха за демокрацията, а България има много да наваксва. \"Във всяка страна има някакво ниво на корупция. Но в повечето развити демокрации държавници се пращат в затвора или поне се уволняват. Дори в администрацията на Доналд Тръмп вече няколко ръководители бяха освободени от постовете им за поведение, което може и да е свързано с корупция. Петима или шестима от най-близките му хора са вече в затвора или очакват присъди. В България това рядко се случва. А и трябва да се съгласите, че в момента България е еднопартийна държава, няма ефективна опозиция. И че дългосрочен ефект от такова управление може да е корупцията\", обяви още Пардю. Попитан за съобщението на премиера Бойко Борисов след срещата му с американския президент, че Доналд Тръмп е обещал да се заеме с отмяната на визите, той каза: \"Решението ще бъде съобразно критериите. Същевременно ще е и политическо. Но ако се върнете чак до 2000 г., ще видите, че всички президенти оттогава са казвали, че ще разгледат въпроса. Мога обаче да ви кажа, че България е далеч от отмяна на визите, тъкмо заради проблемите, за които говоря\". Той каза още, че срещата между двамата до голяма степен тя беше в отговор на покупката на изтребителите F-16. ", "date": "2019.11.30", "title": "Джеймс Пардю: България е пропита от корупция и далеч от отмяна на визите за САЩ"}
{"url": "https://www.dnevnik.bg/skorost/2019/11/30/3999265_tol_taksite_shte_oskupiat_hranite_s_do_2_stotinki/", "text": "Агенция \"Пътна инфраструктура\" (АПИ) увери, че въвеждането на тол такси за камионите над 3.5 тона няма да се отрази съществено върху разходите на домакинствата, защото ще имат минимално въздействие въру цените на основните хранителни стоки. \"Максималното поскъпване е до 2 ст. за кг/л при брашното, хляба, прясното и киселото мляко и безалкохолните, съобщавт от АПИ. Очаква се, след отлагания заради обжалвания на процедурите, новата тол система да заработи догодина. Колко се предлага да струват тол таксите, четете  тук . Всичко за обхвата на мрежата -  тук . Агенцията се позова на поръчан от нея анализ на Световната банка, която е и консултант при въвеждането на новата система за електронно таксуване при използване на републиканските пътища. Eкспертите на Световната банка са направили изчисления за 19 групи стоки, които присъстват всеки ден на трапезата на българина, като са използвани осреднени цени на Националния статистически институт. Сметките са на база тарифите, които вече са обявени за обществено обсъждане и предлагания обхват на платената пътна мрежа от 6 050 км. АПИ очаква минимално поскъпване при храните Според изследването максималното увеличение в различните групи ще е от 0.05% при прясната и замразената риба до близо 4% при безалкохолните напитки. В абсолютно изражение това е най-много 2 ст. за килограм или литър. Експертите отбелязват, че очакваното поскъпване при отделните продукти е различно в зависимост от тяхната цена, разстояние на превоз, тегло и обем. Колкото повече се преработва един продукт, толкова повече поскъпва, защото транспортните разходи се увеличават. Има значение също дали стоката е от внос или е местно производство. Средната цена на килограм ориз например по данни на НСИ е 2.33 лв. с ДДС. При средна дължина на превоз от 189 км за транспортиране на този продукт, текущите средни разходи с винетка са 32.38 лв. на тон. При въвеждане на тол таксуване се очаква да нараснат на 34.64 лв./тон, което е увеличение на транспортните разходи със 7%. Но тъй като делът на тези разходи при ориза е малък (1.8%), отражението върху крайната цена на единица продукция би било най-много 0.17% или 0.004 лв./кг. Според АПИ това показва, че всяко говорене за по-драстично повишение на цените на стоките заради тол таксите ще е спекулативно. Според изчисленията при средната цена на килограм хляб от 1.41 лв. и средна дължина на превоз от 347 км за транспортиране на този продукт, увеличението в крайната цена на единица продукция би било най-много 1.67% или 0.023 лв./кг. При млякото изчисленията, направени при средната цена от 1.52 лв. за литър и средна дължина на превоз от 347 км, показват максимално увеличение с 1.54% или 0.023 лв./л. Поскъпването ще е по-сериозно при автобусните билети Извършен е и анализ за отражението на тол таксите върху цените на автобусните билети. Той е на база предположението, че превозвачите ще прехвърлят изцяло върху цената на билетите разходите си за преминаване от винетка към тол такса. Проучването показва, че дори в този случай повишението би трябвало да е между 5 и 96 ст. Оценката показва, че при късите автобусни линии като Плевен-Ловеч или Пловдив-Пазарджик тол тарифите ще доведат до поскъпване на билетите между 5 и 15 стотинки. При маршрути със средна или по-голяма дължина поскъпването ще е с 5-6%, но не повече от 96 ст. Разликите идват от дължината на маршрутите и каква част от тях е по платената мрежа, както и от натоварването и емисионния клас на автобуса. \"Така билетът от София до Перник например ще поевтинее с 2.2%, тъй като делът на таксуваната мрежа по този маршрут е само 30%\", прогнозират анализаторите. При по-дългите разстояния и увеличението ще е по-голямо. При средна цена на билета от София до Русе около 21.84 лв. сега и средна заетост от 20 човека в автобус, , очакваното повишение е на 22.44 лв., или с около 60 ст. Възможно ли е поевтиняване От пътната агенция изтъкват, че при обхват на платената мрежа от 6050 км, 14 хил. километра републикански пътища ще бъдат освободени от пътни такси. \"Това означава, че за превозните средства над 3.5 т, които се движат по тях, транспортните разходи даже ще намалеят. Затова автоматичното пренасяне на размера на тол таксата върху търговските стоки не може и не трябва да послужи за оправдание за увеличението на цените на хранителните продукти\", се посочва в съобщението. Според анализаторите силната конкуренция ще изиграе ролята на спирачка за спекулативното повишаване на цените на транспортните услуги. Те дават пример с Германия, където при въвеждането на тол таксите се очаквало цените на стоките да се повишат със 7-9%, но реалното поскъпване било с 0,15 процентни пункта.", "date": "2019.11.30", "title": "Тол таксите ще оскъпят храните с до 2 стотинки, твърди пътната агенция"}
{"url": "https://www.dnevnik.bg/citat_na_deniia/2019/11/30/3999269_citat_na_denia_evropeicite_se_uplashiha_ot_budeshteto/", "text": "\"В един момент изведнъж европейците се уплашиха от бъдещето и поради тази причина се влюбиха в миналото. В различни минала. Ако толкова много преди е било това по-добре, кога е това преди? Коя е тази година.\".  Това каза пред БНР политологът Иван Кръстев, ръководител на Центъра за либерални стратегии в София, изследовател в Института по хуманитарни и социални науки във Виена. \"Много трудно е да успееш, ако се страхуваш от бъдещето. Ако не се влюбим отново в бъдещето, като европейци, ако не си измислим такова бъдеще, в което да искаме да живеем, това усещане за несигурност, за потиснатост, което може да бъде видяно на различни места в Европа е факт\", каза още Кръстев. Според него бежанската криза е революцията на 21 век. \"Какъв е смисълът да се опитвам да сменям правителството си, при условие че, ако сменя държавата, животът ми ще се подобри 3 или 6 пъти?\", каза още Кръстев, визирайки хората от бедните страни. ", "date": "2019.11.30", "title": "Цитат на деня: Европейците се уплашиха от бъдещето и се влюбиха в миналото"}
{"url": "https://www.dnevnik.bg/sport/2019/11/30/3999262_unai_emeri_-_predizvesteniiat_krai_na_edno_uvolnenie/", "text": "За по-малко от три седмици Унай Емери се превърна от \"правилния човек за работата\" в \"Арсенал\" до мениджър, при който \"представянето и резултатите не са на изискваното ниво\". В петък ръководството на клуба от Северен Лондон взе спешни мерки и  уволни испанеца след най-лошата серия на отбора от 27 години . Емери води тима в продължение на 18 месеца, в които не успя да спре лутането и пропадането на тима от последните години. Той не намери отговор на казуса и всички очевидни и дългогодишни проблеми на \"Арсенал\" остават неразрешени, както в деня, в който пое отбора.  Какво обаче се обърка за Емери и как уволнението му се превърна в история с предизвестен край? Да наследиш проблемите  Испанецът дойде с трудната задача да наследи легендата Арсен Венгер, който напусна тима след 22 години. С три трофея в Лига Европа със \"Севиля\" и титли с ПСЖ във Франция идването на Емери предизвика еуфория, но той показа, че е неспособен да излекува болката на клуба и да върне славните моменти от миналото. Специалистът завари клуб, който от няколко години вече не е сред водещите във Висшата лига и място извън първите четири вече се беше превърнало в тенденция. \"Арсенал\" се озова в сянката на \"Манчестър сити\", \"Ливърпул\" и дори местния враг \"Тотнъм\", като продължава да изостава от темпото им.      Това допълнително усложни работата на Емери, който с идването си обеща да внесе модерен стил на игра. Сигналите и проблясъците бяха малко, като серията от 14 поредни мача без загуба в Англия и финалът в Лига Европа през миналия сезон бяха стъпка в правилната посока, но всичко рухна в края на кампанията. Тимът завърши пети във Висшата и беше разгромен с 1:4 от \"Челси\" в спора за трофея във втория по сила евротурнир. През този сезон \"топчиите\" са осми с 18 точки, като изостават с 19 от водача \"Ливърпул\" и са на седем от място в топ 4. Според бившия полузащитник на \"артилеристите\" Емануел Пети уволнението е било \"само въпрос на време\". \"Поведението на футболистите, отборният дух, селекцията и резервите, всичко се обърка\". Безличният \"Арсенал\" на Емери Главният проблем на \"Арсенал\" при Емери беше липсата на облик на тима. С мекия си характер съставът поддаваше на натиск, особено при гостуванията. Под ръководството на испанеца тимът взе осем победи от 25 мача далеч от дома във Висшата лига, като цели осем отбора имат по-добри показатели за този период. Емери загуби важна битка извън терена, като с действията си загуби доверието на футболистите. По време на престоя си той гледаше да се държи професионално във всеки аспект, което му попречи да създаде трайни отношения с играчите. Неспособността му да взима важни решения и да комуникира с футболистите се доказа при избора на капитан след напускането на Лоран Косчелни. Емери остави играчите да решат кой да вземе лентата, която отиде при Гранит Джака. Впоследствие швейцарецът влезе в полемики с феновете при смяната си срещу \"Уотфорд\" и хвърли лентата на земята, като случаят беше удар по реномето на Емери.      \"Има хора на върха на клуба, които трябва да вземат решения, защото в противен случай \"Арсенал\" ще затъне още повече\", призова бившият защитник Мартин Киоун.  Емери загуби и уважението на феновете, за които седемте мача без победа беше точката, която преля чашата. Испанецът беше под прицел заради оставения в забвение любимец на публиката Месут Йозил и слабата трансферна политика, с която така и не беше намерено решение на проблемите в защита. В спортен план Емери записа 55% победи начело на тима, като това е третият най-висок процент след Джо Шоу (61%) и Венгер (57%). Головете във вратата на \"Арсенал\" бяха честа гледка, като тимът допусна 70 попадения под негово ръководство - повече от всеки отбор от топ 6 от началото на миналия сезон.", "date": "2019.11.30", "title": "Унай Емери - предизвестеният край на едно уволнение"}
{"url": "https://www.dnevnik.bg/zelen/2019/11/30/3999271_ekoministerstvoto_ustanovi_che_voda_ot_iazovir_studena/", "text": "Докато Перник е във воден режим, вода от един от захранващите язовир \"Студена\" източници е била отклонявана за нуждите на Радомир, съобщи Министерството на околната среда и водите (МОСВ). Вчера (29 ноември), по заповед на министър Нено Димов, ведомството е извършило извънредна проверка, заради  твърдението на Областния управител на Перник  Ирена Соколова за отклоняване на води за язовира. Екоминистерството съобщи за проверката часове, след като сайтът \" Биволъ \" публикува разследване, според което водата за Перник е отклонявана именно към Радомир. Според изданието 5-те хиляди жители на града потребяват количество, което надхвърля ползваното от половин Благоевград. При оглед на \"Врелото\" - един от водоизточниците, захранващи язовир \"Студена\", е установено, че водата постъпва във водовземна шахта, като малка част от нея се отвежда към язовир \"Студена\". От шахтата, посредством тръба водата отива в помпена станция \"Крапец\" и водоснабдява град Радомир, се казва в съобщение на МОСВ. От министерството изтъкват, че тази схема на подаване на вода към Радомир е позволена единствено в условията на аварийна ситуация. Това условие е било поставяно винаги от МОСВ към ВиК-Перник във всички графици от 2003 г. досега, уверява екоминистерството. Помпената станция за снабдяване на град Радомир не работи и водното количество от водовземната шахта прелива и по дерето се включва в язовир \"Студена\", е установила проверката. Дежурният на помпената станция е обяснил, че работата ѝ е била преустановена едва на 28 ноември (четвъртък). Това съвпада и с изпратената от ВиК - Перник справка, според която в този ден към \"Студена\" е имало по-голям приток от посочвания дотогава. Проверка на място на стопанисвания от местното ВиК дружество ВЕЦ \"Студена\" е установила, че той не работи. Отчитането на черпените от язовира водни количества до 24 ноември се е извършвало по разходомерно устройство, което към момента на проверката липсва, съобщават още от МОСВ. Ведомството не е уведомено за демонтирането на устройството, което отчита ползваните от язовира води. Установено е, че савакът през който се подават води за двете промишлени предприятия в Перник - \"Стомана индъстри\" и \"Топлофикация-Перник\", е затворен и запечатан с хартиена лепенка на ВиК и в момента на проверката не се подава вода за промишлени нужди. Използването на води от язовира за промишлени нужди беше ограничено след въвеждането на  режима в Перник на 18 ноември , при който в града вода има по пет часа сутрин и пет вечер. Като причина първоначално беше сочена сушата, но се оказа,  че факторите са няколко , сред които и лошо управление на ресурсите и инфраструктурата. Всичко известно по темата вижте  тук . Сега от МОСВ посочват, че предстои да бъде изискана информация от електроразпределителното дружество за електрическата енергия, ползвана от Помпена станция \"Крапец\". Целта е да се установи какво количество вода е отклонявано към гр. Радомир и не е постъпвало в язовир \"Студена\". Ще бъде изискана и справка за помпената станция, която взима вода за водоизточник \"Сиреняците\", за да се установи дали тя е работила и дали е било необходимо включване на водовземане от \"Врелото\", предвид че дружеството има разрешителни за питейни води за град Радомир от подземни води. Ще бъде направен и пълен преглед на водоснабдяването на град Радомир от подземни води, какви количества са ползвали последните 6 месеца и дали е имало нужда за допълване. Ще бъде изпратено и писмо до прокуратурата за установяване дали помпена станция \"Крапец\" е работила в извън авариен режим.", "date": "2019.11.30", "title": "Екоминистерството установи, че вода от язовир \"Студена\" е отклонявана за Радомир"}
{"url": "https://www.dnevnik.bg/sport/2019/11/30/3999278_snimka_na_denia_meditaciiata_na_sensei_ramos/", "text": "Капитанът на \"Реал\" (Мадрид) Серхио Рамос отпразнува по нестандартен начин гола си срещу \"Алавес\". Испанецът вкара в началото на втората част, като след попадението той реши да седне на терена в медитираща поза.", "date": "2019.11.30", "title": "Снимка на деня: Медитацията на \"сенсей\" Рамос"}
{"url": "https://www.dnevnik.bg/sport/2019/11/30/3999282_kusen_gol_spria_siti_i_go_ostavi_dalech_ot_vurha/", "text": "Шампионът \"Манчестър сити\" допусна нова грешна стъпка във Висшата лига. Тимът на Хосеп Гуардиола завърши 2:2 при гостуването си на \"Нюкасъл\", като \"свраките\" стигнаха до изравняване в 88-ата минута. В герой за домакините се превърна бившият играч на \"Ливърпул\" Джонджо Шелви. \"Сити\" вероятно вече се виждаше победител, след като в 82-ата минута Кевин де Бройне беше извел тима напред за втори път в мача. Рахийм Стърлинг и Джетро Вилемс за \"Нюкасъл\" вкараха другите попадения. Равенството е голям удар по амбициите на \"Сити\" в борбата за титлата. След 14 кръга \"гражданите\" събраха 29 точки, като изостават с осем от водача \"Ливърпул\", който е с мач по-малко. Очаквано \"Сити\" имаше пълно превъзходство във владеенето на топката, а \"Нюкасъл\" се беше прибрал в защита. Тази тактика помогна на домакините, които използваха ефективно малкото създадени положения.      \"Сити\" поведе в 22-ата минута, когато атака отляво завърши с гол на Стърлинг. Дейно участие в ситуацията имаше Давид Силва, който след разбъркване беше най-съобразителен в наказателното поле и подаде с пета към англичанина, който отблизо нямаше проблем да отбележи. \"Някасъл\" се върна бързо в мача, като Уилямс изравни три минути по-късно. Холандецът размени двойно подаване с Мигел Алмирон и вкара със силен удар по земя с десния крак. До края на първата част се откри добра възможност пред Стърлинг, но ударът му от границата на наказателното поле не затрудни вратаря Мартин Дубравка. \"Сити\" натисна през втората част, като добри възможности се откриха пред Габриел Жезус и Бернардо Силва, като стражът на \"Нюкасъл\" се отчете с добри намеси.      В края \"гражданите\" стесниха кръга около наказателното поле на домакините и голът дойде. Де Бройне вкара зрелищно попадения с удар извън наказателното поле, който срещна горната греда, преди да влезе във вратата. Последният епизод в мача дойде две минути преди края на мача. Футболистите на \"Нюкасъл\" получиха право да изпълнят фаул в близост до вратата и разиграха топката, което изненада играчите на \"Сити\". Кристиан Атсу подаде към Шелви, който стреля веднага, като опитите за блокиране на удара закъсняха.", "date": "2019.11.30", "title": "Късен гол спря \"Сити\" и го остави далеч от върха"}
{"url": "https://www.dnevnik.bg/tehnologii/2019/12/01/3999068_stukloto_moje_da_e_hard_diskut_na_budeshteto/", "text": "Физическите носители на информацията изискват грижи, голямо количество енергия и постоянно охлаждане на центровете, съхраняващи данни от облаците. Хард дисковете на персоналните компютри пък трябва да се заменят на определени интервали. \"Майкрософт\" е намерила възможно бъдеще решение на тези проблеми, което може да се обобщи с една дума - стъкло. Новият проект на компанията - \"Проджект Силика\" - разработван от изследователската ларобатория на компанията в Кеймбридж в партньорство със Саутхемптънския университет, изследва възможностите записването на данни върху стъкло да удължат живота им със стотици или хиляди години. Стъклото не се разпада, а топлината, наводненията или слънчевите изригвания не могат да повредят данните. Според изследователя от \"Майкрософт рисърч Кеймбридж\" Ант Роустрън, цитиран от  \"Файненшъл таймс\" , по време на започналия преди три години проект \"заключихме, че сме направили всичко възможно със сегашните (сървърни) стелажи и сегашните устройства за съхраняване\". Този месец \"Майкрософт\" и \"Уорнър брос\" показаха възможностите на \"Силика\", записвайки филма \"Супермен\" на квадратна стъклена плочка с размери по 7.5 см. Промяната идва отчасти заради лазери, подобни на използваните в хирургията и достатъчно прецизни за записване на данните (по-могните биха строшили стъклото). При \"Силика\", проекта на \"Майкрософт\", също така се използва специална технология са разделяне на данните на десетки слоеве в стъклото с използване на т. нар. \"воксели\", подобни на триизмерни пиксели. Все още има бариери пред използването на тази технология в нужния мащаб. Стъклото не може да се използва повторно за разлика от твърдите дискове - на него се записва веднъж. Освен това става бавно - двучасов филм като \"Супермен\" може да се \"качва\" на стъклото часове, обяснява Раустрон. \"Но преди три години щеше да отнеме месеци или години. Сега го разбираме, по-лесно е да помислим как да го забързаме.\" Висока е и цената на лазерите, с които се извършва записът, а и стъклото остава по-чупливо. Според изследователи от Сатхемптън обаче парче стъкло с размера на DVD би могла да съхранява 360 терабайта информация. Освен това унищожаването на данните би било трудно, защото би изисквало стъклото да бъде разбито на прах или стопено при температура 1400 градуса по Целзий.", "date": "2019.11.30", "title": "Стъклото може да е хард дискът на бъдещето"}
{"url": "https://www.dnevnik.bg/sviat/2019/11/30/3999285_za_pruv_put_feisbuk_markira_kato_falshiva_novina/", "text": "Социалната мрежа Фейсбук за първи път постави коригираща забележка за \"фалшива информация\" върху авторски пост на свой потребител по искане на правителството на Сингапур. В същото време компанията призова за премерен подход към приложението на приетия в страната нов закон срещу фалшивите новини, с цел да се защити свободата на словото, предаде БТА. \"В съответствие са изискването на закона Фейсбук е длъжен да ви уведоми, че този пост съдържа фалшива информация\", се казва в съпътстващата бележка, която някои (но не всички) ползватели на социалната мрежа в Сингапур можеха да видят. Коригиращата забележка бе поставена в края на оригиналния пост без никакви изменения в самия му текст. Това е първи случай, когато социалната мрежа поставя подобно предупреждение. Правителството на Сингапур заяви вчера, че е дало инструкция на Фейсбук да публикува предупредителната бележка към авторския пост от 23 ноември. Контролният държавен орган поиска от автора на местното издание \"Стрейтс таймс ревю\" да внесе поправки в материал, в който се твърди, че местен обществен деец, който по-рано си е позволил да критикува управляващата партия в страната, е следствен и се намира в ареста. Министерството на вътрешните работи на Сингапур опроверга тази информация. Местният закон за борба с фалшивата информация влезе в сила на 2 октомври. Според вътрешния министър К. Шанмугам той дава на правителството средства за контрол върху разпространяване в страната на лъжливи сведения, които за кратко време могат да ѝ нанесат сериозни вреди. Максималната глоба по закона достига 1 млн. сингапурски долара (738 хил. щатски долара) плюс затвор до 10 г. Международни правозащитнници и експерти в сферата на интернет технологиите обаче отбелязват, че с тежките си ограничения законът създава значителни рискове за свободата на словото и може да има сериозни последствия не само за Сингапур, но и за целия свят.", "date": "2019.11.30", "title": "За пръв път Фейсбук маркира като фалшива новина публикация на свой потребител"}
{"url": "https://www.dnevnik.bg/sport/2019/11/30/3999290_hamiltun_shte_povede_kolonata_v_poslednoto_sustezanie/", "text": "Световният шампион Луис Хамилтън ще стартира пръв в последното състезание за сезона във Формула 1. Британецът спечели квалификацията в Абу Даби, като изпревари съотборника си в \"Мерцедес\" Валтери Ботас, но финландецът ще започне последен заради смените в задвижващата система. Това е 88-и полпозишън за Хамилтън в кариерата му. Пилотът на \"Мерцедес\", който има десет победи през сезона, ще поведе за пети път колоната през 2019 г. 34-годишният британец вече си осигури трета поредна и общо шеста титла във Формула 1. До Хамилтън ще стартира Макс Верстапен от \"Ред бул\". Трети и четвърти са Шарл Льоклер и Себастиан Фетел, като пилотите на \"Ферари\" допуснаха грешки в последната трета фаза на квалификацията. Десетката допълват Александър Албон (\"Ред бул\"), Ландо Норис \"Макларън\", Даниел Рикардо \"Рено\", Карлос Сайнц (\"Макларън\"), Нико Хюлкенберг (\"Рено\") и Серхио Перес (\"Форс Индия\").", "date": "2019.11.30", "title": "Хамилтън ще поведе колоната в последното състезание за сезона"}
{"url": "https://www.dnevnik.bg/sviat/2019/11/30/3999291_turski_potok_shte_zaraboti_ot_8_ianuari_2020_g/", "text": "Газопроводът \"Турски поток\" ще бъде пуснат в експлоатация на 8 януари в Истанбул, съобщи турският президент Реджеп Ердоган. Той направи изказването на церемонията по  откриването на европейския участък от Трансанадолския газопровод  в гр. Ипсала, окръг Одрин, предаде БТА. \"Разбира се, ние имаме още една много важна стъпка, която ще направим. На 8 януари в Истанбул ще пуснем в експлоатация газопровода, наречен \"Турски поток\", каза Ердоган. По-рано говорителят на Кремъл Дмитрий Песков съобщи, че посещението на руския президент Владимир Путин в Турция се планира за първото десетдневие на януари. На 19 ноември руският концерн Газпром съобщи, че завършва подготвителните дейности за пускането в експлоатация на газопровода \"Турски поток\", което според графика трябва да се случи до края на 2019 г. В момента с газ са запълнени двете линии, като се започне от крайбрежните обекти около руския град Анапа до приемния терминал, разположен край селището Къйъкьой на турското крайбрежие. Същевременно приключват и подготвителните дейности на приемния терминал в Турция. \"Турски поток\" предвижда изграждането на газопровод по дъното на Черно море до европейската част на Турция и до границата с Гърция. Първата тръба ще снабдява с газ турския пазар, а втората - страните от Южна и Югоизточна Европа.", "date": "2019.11.30", "title": "\"Турски поток\" ще заработи от 8 януари 2020 г., съобщи Ердоган"}
{"url": "https://www.dnevnik.bg/sviat/2019/11/30/3999298_rusiia_e_testvala_v_arktika_hiperzvukovata_raketa/", "text": "Първо пробно изстрелване в Арктика на руската хиперзвукова ракета \"Кинжал\" е било извършено в средата на ноември към полигона \"Пемба\", североизточно от Воркута, съобщават два източника от военнопромишления комплекс на Русия, цитирани от БТА. Според единия от тях изтребител МиГ-31К, излетял от базата в Оленогорск, е изстрелял ракетата по наземна цел на полигона \"Пемба\". Другият източник потвърдил информацията, като добавил, че скоростта на ракетата е достигнала 10 маха (един мах (т. нар. Число на Мах) се равнява на скоростта на звука във въздух с влажност нула процента, или около 331 м/сек.). От командването на Въздушно-космическите сили на Русия отказаха да коментират темата, посочва ТАСС. \"Кинжал\" е най-новият руски ракетен комплекс, съставен от носителя \"МиГ-31К\" и ракетата. По данни на медии  ракетата е авиационен вариант на мобилния наземен комплекс \"Искандер\" . ТАСС отбелязва, че понастоящем една ескадрила от \"МиГ-31К\" с хиперзвукови ракети е дислоцирана в руския Южен военен окръг.", "date": "2019.11.30", "title": "Русия е тествала в Арктика хиперзвуковата ракета \"Кинжал\""}
{"url": "https://www.dnevnik.bg/kultura/2019/11/29/3990774_otkus_ot_zemia_i_zavet_na_vigdis_iort/", "text": "                         Романът \"Земя и завет\" е публикуван в 20 страни. През 2016 г. бестселърът печели наградите на критиците и на книжарите в Норвегия и е номиниран за литературната награда на Северния съвет. Бергльот, най-голямата сестра в семейството, се впуска в разгорещена дискусия за наследството със сестрите си. В основата на спора са две вили, които се намират една до друга във Валер, Йостфол - място от детството, с което всички са свързани. Две от дъщерите са полагали грижи за имота и родителите си в продължение на много години и те ще наследят вилите. Но в семейството има още две деца, които отчасти са прекъснали контакт с близките си. Защо точно сега се включват в спора за наследството? В контекста на този спор се развива и друг разказ, който пробужда спомени за насилие. Бергльот осъзнава, че се изисква смелост, за да разкаже своята версия за семейната история. Но само като погледне сериозно на преживяното от нея и се опита да го изрази с думи ще може да продължи напред. \"Текстът е емоционално напрегнат и яростен, породен от най-съкровените чувства и енергия. Романът е временна кулминация в едно творчество, което става все по-актуално.\" \"Йорт дозира тайните с прецизност, присъща на Ибсен, така че напрежението се запазва до последната страница.\" Вигдис Йорт е най-популярната норвежка писателка, вдъхновение за много жени по света. Със своите над 30 книги, повечето от които бестселъри, тя се налoжи като автор със силен глас в обществения дебат, преди всичко с острия си поглед върху теми от съвремието и проблемите на жените в кариерата и любовта. Нейният стил би могъл да се нарече \"ускорен\", защото темпото е високо във всичките й книги, разказвачите са почти без дъх, бързат, сякаш се борят за живота си. Книгата може да бъде закупена от сайта на издателство \"Авиана\" (Бургас)  www.avianabg.com.> Огромната къща в Бротевайн беше продадена и опразнена. Придобиването щеше да се случи в края на месеца. През първите две седмици на месец май щях да получа моя дял от наследството, каза ми Борд. Не исках да го повярвам преди да го видя с очите си. На 10-ти май получих писмо, в което последователността на наследяването беше описана – в колонки със суми, които не разбирах. Трябваше да се подпиша и да запиша банковата си сметка, след което моят дял от наследството незабавно щеше да бъде преведен по банков път. Можех да изпратя подписаното от мен писмо до адреса на майка ми или да се отбия при нея. Може би тя се надяваше на това – че ще намина там, където вече живееше. Вдовица на осемдесет години, сама в новото си жилище. На можех, не исках да го направя. Подписах се и изпратих писмото по пощата. На 14-ти парите бяха преведени по сметката ми. Беше странно. Получих изненадващо съобщение от майка ми. Пишеше ми, че е попаднала на моя статия озаглавена \"Чети, обичай\". Спомних си я смътно. Пишеше ми, че много ме обича. Съобщението й ме остави студена. \"Когато татко умре\", казах аз преди време, \"ще дойдеш на моето. Но тогава ще е твърде късно.\" Това чувствах – че е прекалено късно. И ако майка ни умреше и Астрид ме потърсеше, пак щеше да е твърде късно. Чувствах, че ако Астрид заплачеше и съжаляваше, щях да остана все така студена. Психологът във вестника пишеше, че е бил свидетел на подобни сцени. Че когато онзи, който е съгрешил, признава прегрешението си и сълзите напират, потърпевшият остава обърнат настрана с безразлично изражение и отхвърля молбата му за прошка. Когато психологът все още бил неопитен, смятал, че е болезнено да го наблюдава и насърчавал жертвата да се поддаде на натиска и да приеме разкаянието. Но вече не го правел, понеже това не водело до никакво решение, ако не бъде направено в правилния ред. Онзи, който е съгрешил не бива да получава похвали за това, че е признал предателството си преди отчаянието, скръбта, болката и гнева на потърпевшия да бъдат признати. Без това, разкайващият се ще се стовари на земята като камък. Това е природен закон, пишеше той, кодиран е в гръбначния ни мозък, не можем да отречем реда, по който трябва да се случват нещата. Не бях в състояние да простя. Но да го захвърля в океана на забравата? Да го повдигна на фона на светлината, да го изуча, да го призная пред себе си и да го приема, а после да го захвърля в океана на забравата? И това не можех да направя. Понеже това не беше изолиран инцидент, нито свършена история, а непрестанно проучване, необходими разкопки пълни с погрешни реше-ния и неволни опити за връщане у дома. И изгубеното ми детство, това непрестанно завръщане към загубата, бе не-щото, което ме превръщаше в отворена книга пред самата мен – част от съществуването ми, която успяваше да си про-прави път дори при появата на най-слабото чувство. Но след това съвестта ми стана гузна, задето не бях отговорила на \"Обичам те\" съобщението от майка ми. Обадих се на \"Справки\", откъдето ми дадоха номера й и й се обадих. \"Как си?\", попитах я. Отговори ми, че не била добре, за-щото не виждала Борд и децата му, нито мен и моите деца. \"Защо не желаеш да ме виждаш? Защо ме мразиш?\" попита ме тя. Какво се очакваше да кажа? Трябваше ли отново да се обяснявам? Отговорих й, че знае защо, а тя стана агресивна и каза, че лъжа. Попита ме защо не съм отишла в полицията, щом казвам истината, и аз й затворих. Гузната ми съвест се беше изпарила.", "date": "2019.11.30", "title": "Откъс от \"Земя и завет\" на Вигдис Йорт"}
{"url": "https://www.dnevnik.bg/bulgaria/2019/11/30/3999301_maia_manolova_signalizira_za_nezakonno_zastroiavane_na/", "text": "Бившият омбудсман Мая Манолова изпрати сигнал за застрояване на частни домове в рамките на природен парк \"Витоша\" на главния архитект на София Здравко Здравков. Става въпрос за четири частни къщи, които според нея са построени в парка през последните години извън законовите регламенти. Според Манолова по-тревожното е, че още \"150 имота в парка могат да ги последват\". Става дума за корупция, видима и с просто око на картите, които публикуваме, смята неуспелият кандидат за кмет на столицата. Според информацията на Манолова тя и екипът й са направили \"проверка на двата имота, които след заповед на министър Нено Димов се изключват от обхвата на парка. Те са урегулирани от общината, което е задължителна процедура преди застрояване.", "date": "2019.11.30", "title": "Мая Манолова сигнализира за незаконно застрояване на Витоша"}
