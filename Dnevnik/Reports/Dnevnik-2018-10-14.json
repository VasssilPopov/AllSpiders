{"url": "https://www.dnevnik.bg/sport/2018/10/14/3327114_futbolnite_nacionali_specheliha_chetiri_poredni_macha/", "text": "За пръв път от повече от десет години българският национален отбор по футбол спечели четири поредни мача. В събота тимът, воден от Петър Хубчев,  победи Кипър с 2:1 и продължи перфектната си серия  в новия турнир на УЕФА - Лигата на нациите. Българските футболисти записаха трета победа от три мача в надпреварата. В първите си две срещи те надиграха Норвегия (1:0) у дома и Словения (2:1) като гости. В края на март националите спечелиха и приятелски мач с Казахстан (2:1). Това е най-добрата серия на отбора от ноември 2007 - август 2008 г. Тогава българските футболисти спечелиха пет поредни мача - европейски квалификации с Румъния (1:0) и Словения (2:0) и приятелски срещи със Северна Ирландия (0:1), Финландия (2:1) и Босна и Херцеговина (2:1). В онзи период националите записаха десет поредни мача без загуба. Серията беше спряна с тежко поражение в контрола със Сърбия (1:6) в края на 2008 г. От приятелския мач с Босна и Херцеговина през 2008 г. българските футболисти само веднъж записаха повече от две победи поред. Това се случи в период октомври 2015 г. - март 2016 г., когато националите спечелиха европейска квалификация с Азербайджан (2:0) и контроли с Португалия (1:0) и Македония (2:0).", "date": "2018.10.14", "title": "Футболните национали спечелиха четири поредни мача за пръв път от 10 години"}
{"url": "https://www.dnevnik.bg/sport/2018/10/14/3327125_djokovich_specheli_rekordna_chetvurta_titla_v_shanhai/", "text": "Новак Джокович спечели за рекорден четвърти път тенис турнира от сериите \"Мастърс\" в Шанхай. 31-годишният сърбин победи хърватина Борна Чорич с 6:3, 6:4 и вдигна четвъртия си трофей за сезона и общо 72-и в кариерата си. С успеха в Шанхай Джокович направи огромна крачка към първото място в света. Той беше 22-и в ранглиста преди четири месеца, но от понеделник ще измети Роджър Федерер от втората позиция и ще се доближи само на 215 точки от Рафаел Надал. Джокович записа 18-а поредна победа във всички турнири. Носителят на 14 титли от Големия шлем няма загуба от началото на август, когато отстъпи срещу Стефанос Циципас в осминафиналите на мастърса в Торонто. Сърбинът има 32 победи в 34 мача, откакто загуби от Марко Чекинато в четвъртфиналите на \"Ролан Гарос\". В този период Джокович спечели два турнир от Големия шлем - \"Уимбълдън\" и US Open, и два от сериите \"Мастърс\" - в Синсинати и Шанхай. С четвъртия си трофей в най-големия китайски град той изпревари Анди Мъри, който има три титли. Джокович имаше пълно превъзходство в мача с Чорич, въпреки че победата му не дойде лесно. 21-годишният хърватин, който в полуфиналите детронира Федерер, a преди това отстрани Хуан Мартин дел Потро и Стан Вавринка, се бореше здраво за всяка точка и създаде доста трудности на съперника. В първата част двамата сервираха на много високо ниво и почти не даваха шансове на посрещащия. В целия сет имаше само една възможност за пробив, която се откри пред Джокович в шести гейм. Той се възползва от нея и поведе с 4:2, след което с лекота удържа аванса си. Сърбинът загуби едва четири точки в своите подавания, като спечели 14 от 15-те след вкаран първи сервис и седем от десетте след втори. Вторият сет също започна отлично за Джокович, който проби още в първия гейм. В третия гейм сърбинът беше много близо до втори пробив, но Чорич спаси четири брейк точки. Хърватинът дори стигна до възможност да върне пробива при 2:3, но я пропусна. При 3:5 хърватинът пак се озова в тежка ситуация, след като изостана с 0:40 при свой сервис. Той отново показа характер, спаси трите точки за пробив и измъкна подаването си. Джокович обаче не пропусна възможността да затвори мача при свой сервис след безапелационен гейм на нула. Сърбинът спечели трета победа от три мача с Чорич и общо 45-а от 55 мача през 2018 г. Джокович вече има 32 титли в турнирите от сериите \"Мастърс\", като се доближи само на една от рекордьора Рафаел Надал.", "date": "2018.10.14", "title": "Джокович вдигна рекордна четвърта титла в Шанхай"}
{"url": "https://www.dnevnik.bg/bulgaria/2018/10/14/3327154_purvite_20_elektrobusa_za_sofiia_sa_pristignali_v/", "text": "Първите 20 електробуса за градския транспорт, пристигнаха на пристанището в Бургас днес, съобщи във фейсбук профила си кметът на София Йорданка Фандъкова. До средата на седмицата те ще са в София и ще започне подготовката им за включване на линия. Това е първата доставка на електробуси, след като в последните години тествахме няколко различни технологии по различни линии в София, написа Фандъкова.  Вчера в гаража в \"Дружба\" пристигнаха и първите 17 от 60-те нови автобуса на природен газ, които доставяме, съобщи още кметът. До края на годината ще бъдат доставени още 22 автобуса на природен газ, а догодина още 60 съчленени. Всички автобуси, които купуваме за градския транспорт, отговарят на най-високите екологични стандарти ЕВРО6, декларира Фандъкова.  Единственият участник в обществената поръчка обявена от общината беше \"Евролийз ауто\", което е собственост на \"Еврохолд България\" АД. Предложението му в обществената поръчка беше за доставка на 20 електробуса от модела Yutong ZK6128 на Zhengzhou Yutong Bus Co. Ltd. на обща цена 16.7 млн. лв. без ДДС. Според условията на поръчката сумата трябва да бъде изплатена на 96 равни вноски за осем години. Постигнатата цена е с около 10% по-ниска от прогнозната стойност на общината от 18.5 млн. лв.  Всеки от електробусите ще струва по 760 хил. лв. В поръчката е включена и доставката на пет зарядни станции с мощност 120 кВтч на единична цена 138 хил. лв. и десет зарядни станции с мощност 60 кВтч, които ще струват по 70 хил. лв.", "date": "2018.10.14", "title": "Първите 20 електробуса за София са пристигнали в Бургас"}
{"url": "https://www.dnevnik.bg/photos/2018/10/14/3326758_fotogaleriia_nova_tehnologiia_pazi_slonovete_ot/", "text": "В резервата Грумети в Танзания, в непосредствена близост до националния парк Серенгети, слоновете се разхождат необезпокоявано, рейнджърите спят по-спокойно през нощта, а бракониерите биват веднага забелязани благодарение на нова технология, предназначена да предпази един от най-застрашените в света видове.", "date": "2018.10.14", "title": "Фотогалерия: Нова технология пази слоновете от бракониери в Танзания"}
{"url": "https://www.dnevnik.bg/bulgaria/2018/10/14/3327161_bulgariia_e_na_44-o_miasto_ot_157_strani_po_indeks_na/", "text": "България е на 44-о място по международен Индекс на човешкия капитал. Това каза, цитирана от БТА, главният изпълнителен директор на Световната банка Кристалина Георгиева по време на видеопресконференция за български медии след края на годишните срещи между Световната банка и Международния валутен фонд (МВФ) в Индонезия. Индексът се определя на базата на критерии, свързани със здраве, училище, продължителност на живота, какъв е еквивалентът на наученото за прекараните в училище години и се изчислява колко от своя потенциал ще постигне едно дете, което е родено днес. За България индексът сочи, че родено днес дете ще постигне 68% от потенциала си като възрастен. При момичетата процентът е малко по-висок - 71 на сто, а при момчетата е малко по-нисък - 65 на сто. В изследването участват 157 страни. На първо място е Сингапур. Южна Азия и Европа заемат най-високите места \"Този индекс ни дава видимост на това колко е важно да се инвестира в човешки капитал и идеи какво може да се направи, за да е тази инвестиция най-резултатна\", обясни Кристалина Георгиева. Тя уточни, че индексът все още не може да класира когнитивни умения или умения за общуване, които са много важни за икономиката на бъдещето, но е добро начало да се привлече вниманието към това \"колко е ценна тази част от нашето богатство - хората. Ако искаме да сме богати утре, трябва да инвестираме в децата си днес\", посочи тя. \"Тази година за пръв път се постарахме да изчислим какъв е делът на човешкия капитал в богатството на народите и от общо 1 123 трилиона долара богатство на света се оказа, че две трети от него сме ние, хората, тоест най-голямата част от това, което прави една страна богата, са именно хората\", подчерта Георгиева. Тя допълни, че колкото е по-богата една страна, толкова е по-висок делът на човешкия капитал в богатството на страната. Световната банка прогнозира понижаване на икономическия растеж Главният изпълнителен директор на Световната банка коментира още, че темповете на растеж в световната икономика се запазват устойчиви, но прогнозата на фонда е за леко понижаване. \"Има и значително голям брой страни, където прогнозата е за по-сериозно съкращаване на растежа\", обясни Георгиева, като уточни, че България не е между тях. Най-голямата тревога е свързана със световната търговия и че все още няма яснота за решаване на разногласията между Китай и САЩ. Има и проблем с едновременното покачване на лихвените проценти и повишаване на курса на американския долар и това, съчетано с много по-високо бреме на дълга и в правителствения, и в корпоративния сектор, означава, че бремето на обслужване става все по-тежко, посочи главният изпълнителен директор на Световната банка. Ако си представим комбинация на забавяне на икономическия растеж с по-голямо бреме на обслужване на дълга, това означава, че следващата година ситуацията в световната икономика няма как да е по-добра, отколкото днес, предупреди тя. \"Зеленото\" финансиране да навлезе масово в икономиката Кристалина Георгиева засегна и темата за климатичните промени и посочи, че Световната банка прави много в посока на борбата с климатичните изменения. Поставихме си цел до 2020 г. да достигнем 28 процента от обема на нашите програми да бъдат насочени в тази област, но вече сме на 33 процента, тоест надминахме целта си, посочи тя. Георгиева отбеляза, че в програмите на Световната банка са поставени на равна основа съкращаването на емисиите и адаптирането към климатичните изменения. Едно от направленията, в които се работи, е да се стимулира в икономическия анализ да се включат емисиите като оценен в парична форма фактор. Работим много активно да създадем основа за поставяне на цена на въглеводородните емисии чрез пазара или чрез данъчната система, защото, ако не интегрираме във вземането на решения тази цена, продължаваме да вземаме лоши решения, обясни Кристалина Георгиева. Второто направление е да се стимулира масово преминаване към технологии, които свалят нивото на въглеводородните емисии. Работи се и в посока да се модернизира финансирането така, че зеленото финансиране да бъде не екзотика, а масово навлязло във финансовите системи. \"Смятам, че България трябва да прегърне това нискоемисионно бъдеще\", коментира още Георгиева. Нейният съвет към България е колкото се може повече и навсякъде, където може, да се търсят нискоемисионни решения.", "date": "2018.10.14", "title": "България е на 44-о място от 157 страни по Индекс на човешкия капитал"}
{"url": "https://www.dnevnik.bg/sport/2018/10/14/3327159_keniec_specheli_sofiiskiia_maraton_s_rekord/", "text": "Кениецът Стивън Киплагат спечели 35-ото издание на лекоатлетическия маратон на София. 28-годишният състезател измина дистанцията 42,195 километра за 2.14:06 часа и постави нов рекорд в надпреварата. Предишното върхово постижение беше на сънародника му Бармао Кипроно от 2017 г. Киплагат изпревари с минута и шест секунди друг кениец - Абел Роб, който завърши втори. Трети с пасив от минута и половина завърши мароканецът Нуени Редуан. От българските участници най-добре се представи натурализираният угандиец Исмаил Сенанджи от клуб \"Евър Варна\", който завърши десети с време 2.29:30 ч. Кенийският триумф в София беше допълнен от победата на Рут Матебо в дамската надпревара. Тя преодоля трасето за 2.35:21 часа и защити титлата си от миналата година. Матебо спечели трети маратон на българска земя през 2018 г. след тези във Варна и Стара Загора. С победите в трите състезания, които са обединени във веригата \"Бягането - начин на живот\", кенийката си осигури премия от 20 хиляди лева. Втора при жените в Софийския маратон завърши Клементин Муканданга от Руанда (2.35:45 ч.), а етиопката Йешимебет Бифа допълни подиума с време 2.37:08 ч. От българките най-силно бягане направи Маринела Нинева от \"Локомотив\" (Дрянова), която завърши седма за 3.01:41 ч. В класическия маратон участваха 570 бегачи при мъжете и жените, а във всички дисциплини се включиха над 4 хиляди души. Кенийци станаха победители и в полумаратона (21.1 км). Жоел Мванги триумфира при мъжете с време 1.04:59 ч. Той изпревари с финален спринт миналогодишния победител в дисциплината Нелсон Черутич, а трети завърши българинът Иво Балабанов (1.06:13 ч.). Лена Джеротич спечели надпреварата при дамите с време 1.15:54 ч. Унгарката Зита Качер взе сребърния медал, а трета завърши друга кенийка - Рут Мутий. От българките най-добре се представи Кристан Иванова, която се нареди четвърта с време 1.24:17 ч. Състезанията на 10.5 км бяха спечелени от българи - Митко Ценов (32:28 мин.) и Радосвета Симеонова (38:53 мин.).", "date": "2018.10.14", "title": "Кениец спечели Софийския маратон с рекорд"}
{"url": "https://www.dnevnik.bg/photos/2018/10/14/3327150_fotogaleriia_minerali_fosili_i_skupocenni_kamuni/", "text": "Започна 28-ото изложение на минерали, фосили и скъпоценни камъни. То се провежда в рамките на традиционните \"Дни на минералите\" в музея \"Земята и хората\" в София.", "date": "2018.10.14", "title": "Фотогалерия: Минерали, фосили и скъпоценни камъни"}
{"url": "https://www.dnevnik.bg/bulgaria/2018/10/14/3327169_kratki_novini_nai-malko_15_migranti_sa_zaginali_v/", "text": "\"Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Боеприпасът е забелязан във водите на река Осъм, до мост в Ловеч, около обяд, от рибар, който подал сигнал, съобщи БНТ. Движението по моста беше ограничено от полицията за няколко часа. В късния следобед снарядът беше изваден от водата от военнослужащи от Долна Митрополия. Движението по пътя Ловеч - Севлиево е възстановено. Гума бе запалена във входа на фотожурналист в Бургас В резултат възрастна жена е обгазена, целият блок е останал без ток, а хората – евакуирани. \"Това не беше сплашване, това беше опит за убийство\", каза пред Би Ти Ви фоторепортерът Борислав Пенков. Полицията задържа за разпит 37-годишния Петър Биберов. Пенков е съдил Биберов за побой, който му е нанесен преди повече от година в Морската градина в Бургас, докато снима изгоряло заведение в района. Делото завърша със извънсъдебно споразумение – една година пробация за Биберов. Фоторепортерът твърди, че се е съгласил на споразумение, защото 37-годишният мъж е баща на две малки деца. Най-малко 15 мигранти са загинали в катастрофа в Измир  Включително деца има сред жертвите при катастрофа на камион, съобщиха \"Асошиейтед прес\" и \"Ройтерс\", като се позовават на турски медии. Камионът, който пътувал от Айдън за Измир, излязъл от пътното платно и се преобърнал. Засега няма подробности за злополуката, нито за това откъде са били мигрантите. ", "date": "2018.10.14", "title": "Кратки новини: Гума бе запалена във входа на фотожурналист в Бургас"}
{"url": "https://www.dnevnik.bg/sport/2018/10/14/3327167_generalniiat_sekretar_na_svetovniia_basketbol_pochina/", "text": "Генералният секретар на Международната федерация по баскетбол (ФИБА) Патрик Бауман почина внезапно на 51 години в неделя, съобщиха от организацията. Швейцарецът е получил сърдечен удар по време на младежките олимпийски игри в Буенос Айрес. \"Баскетболът загуби един лидер, поддръжник и приятел. Нашите мисли са със съпругата на Патрик и двете им деца\", се казва в съобщението на ФИБА. Бауман e бивш състезател, треньор и съдия по баскетбол. Той се присъединява към ФИБА през 1994 г. като юрист, а година по-късно става заместник генерален секретар. През 2002 г. е избран за генерален секретар на организацията. Бауман беше важна фигура и в олимпийското движение. Швейцарецът беше член на Международния олимпийски комитет (МОК) от 2007 г. Той ръководеше комисията, която наблюдава организацията на летните олимпийски игри в Лос Анджелис през 2026 г. \"Това е огромен шок, който ни връхлетя тежко. Трудно ни е да повярваме на тази новина. Особено след като и днес го видяхме да работи усърдно - както винаги е правил - за спорта, който обичаше\", заяви президентът на МОК Томас Бах.", "date": "2018.10.14", "title": "Генералният секретар на световния баскетбол почина по време на младежката олимпиада"}
{"url": "https://www.dnevnik.bg/sviat/2018/10/14/3327176_indiiski_sela_se_opitvat_da_uloviat_chovekoiadna/", "text": "Може ли световноизвестен парфюм да спаси индийски селяни от човекоядна тигрица? Властите не са сигурни, но за всеки случай са купили бутилки от мъжкия вариант на \"Обсешън\" на Келвин Клайн с надежда опушените и пикантни нотки в него да привлекат шестгодишна тигрица, която вече е убила 13 души в град Пандхаркавада, пише Би Би Си. Местните хора се опитват да заловят животното вече повече от две години. \"Казаха ни, че ароматът може да послужи за примамка за тигрицата. Така че ще го напръскаме по дърветата и по земята и ще видим какво ще се случи\", обяснява Сунил Лимайе, държавен служител, занимаващ се с дивите животни. Парфюмът съдържа феромон, извлечен от жлезите на бозайник, наречен африканска цивета – той често се използва от парфюмерията и по време на експеримент в зоопарка в Бронкс ягуарите очевидно са го харесали. Според биолога Мигел Орденана той би могъл да се използва като примамка за тях. А преди три години подобен подход е бил използван, за да бъде уловен леопард в друга част на Индия. Употребата на скъп парфюм за лов показва колко отчаян е ловът на тигрицата, наричана Т-1. Тя и двете и десетмесечни тигърчета обикалят регион от 150 кв. км, принуждавайки 20 села да живеят в страх след последните три убийства през август. 36 горски пазачи проверяват всеки ден над 100 камери, които засега са заснели над 300 кадъра на трите тигъра. На десетки места в джунглата коне и кози са завързани като примамки. В издирването участват и 50 командоси от \"силите за противодействие на тигри\", както и полицаи, въоръжени с автомати \"Калашников\", както и ветеринари.", "date": "2018.10.14", "title": "Индийски села се опитват да уловят човекоядна тигрица, примамвайки я с... парфюм"}
{"url": "https://www.dnevnik.bg/sviat/2018/10/14/3327178_svetovnata_banka_predloji_do_1_mlrd_dolara_pomosht_na/", "text": "Световната банка предложи на Индонезия помощ, която може да достигне до 1 милиард долара, за  възстановяването на страната след няколко земетресения , които взеха и много жертви, съобщи БТА, като цитира \"Франс прес\". Световната банка предоставя до 1 милиард долара на разположение на индонезийските власти, щом решат какво е необходимо, заяви Кристалина Георгиева, главен изпълнителен директор на базираната във Вашингтон институция, по време на посещение на индонезийския остров Бали, където завърши годишната среща на банката и Международния валутен фонд. Преди две седмици земетресение с магнитуд 7.5, последвано от огромна вълна цунами, опустоши град Палу и околностите му на остров Сулавеси. Загинаха над 2000 души, а хиляди други още се водят като безследно изчезнали. Повечето от тях са погребани под отломките от рухнали сгради. През август земетресение вече причини над 550 жертви на остров Ломбок, намиращ се близо до Бали. Георгиева уточни, че средствата ще бъдат предоставени под формата на кредити, които ще могат да бъдат използвани за финансирането на проекти за възстановяване или за подготовка на страната как да реагира при бъдещи катастрофи.", "date": "2018.10.14", "title": "Световната банка предложи до 1 млрд. долара помощ на Индонезия след земетресението"}
{"url": "https://www.dnevnik.bg/bulgaria/2018/10/14/3327180_ubiistvoto_v_ruse_pokazalo_deficita_na_doverie_v/", "text": "Този случай разкри огромния дефицит на доверие в нашите институции както вътре в страната, така и навън. Разкри и двойния аршин, с който се измерва стойността на човешкия живот.\" Това каза в Троян президентът Румен Радев, след като изказа съболезнования на семейството и близките на  убитата Виктория Маринова . \"Очаквам органите на реда и съда да покажат не само на българските граждани, но и на партньорите ни по света, че такива престъпления в България се разкриват ефективно и се наказват с най-голямата строгост на закона\", каза Радев. Той подчерта, че очаква ефективни действия и за разкриването на убийствата на бизнесмена Петър Христов и на данъчния служител Иво Стаменов, както и за десетките други посегателства срещу личността, защото техният живот е не по-малко значим. Здравната реформа трябва да е с фокус върху пациента Българското здравеопазване е с тежка диагноза, каза президентът за готвените реформи в сектора. \"Най-важното за мен е фокусът на тази реформа, а той трябва да бъде върху пациента, защото в момента недоволни са и пациентите, и лекарското съсловие\", каза Румен Радев. Президентът посочи, че се стига до ситуация, в която българските медици търсят своята реализация в чужбина, а пациентите също се стремят да осигурят своето лечение извън страната. \"Така трябва да е организиран моделът, че крайната му цел да бъде лечението на пациента, а не запълването и калкулацията на всякакви клинични пътеки\", каза държавният глава. \"Внасянето на вот на недоверие в парламента невинаги означава и има за основна цел сваляне на правителството\", добави държавният глава, според когото важно е да има дебат по обществено значими теми. Изваждането на \"Джи Пи груп\" от европейските проекти показва сериозен проблем  Помолен да коментира ситуацията с изваждането на \"Джи Пи груп\" от проектите, свързани с европейски средства, президентът Радев отбеляза, че очевидно това е показателно за наличието на сериозен проблем. Изваждането  беше разпоредено  от премиера Бойко Борисов в петък, а в понеделник п рокуратурата запорира  пари и блокира парични преводи  на стойност около 14 млн. евро на фирми и търговци около строителната фирма \"Джи Пи груп\" във връзка със сигнала на вицепремиера Томислав Дончев и сайта \"Биволъ\" за злоупотреба при разходване на евросредства. Румен Радев смята, че за решаването на този проблем е необходима политическа воля, но не само за изваждането на една фирма или недопускането ѝ до обществени поръчки при вече сключени договори. \"Такъв тип подход поражда и много други въпроси – къде са държавните и обществени институции, къде е съдебната система? Политическата воля трябва да показва прозрачност, отговорност и отчетност, които до бъдат в ежедневието на всяко управление, а не единствено накрая, когато се появи проблем\", заяви още президентът.", "date": "2018.10.14", "title": "Убийството в Русе показало дефицита на доверие в институциите според президента"}
{"url": "https://www.dnevnik.bg/photos/2018/10/14/3327067_fotogaleriia_sblusuci_na_gei_parad_v_polsha/", "text": "Полската полиция използва сълзотворен газ и водни оръдия срещу десни екстремисти, които се опитаха да попречат на първия ЛГБТ парад в град Люблин, съобщи \"Асошиейтед прес\".", "date": "2018.10.14", "title": "Фотогалерия: Сблъсъци на гей парад в Полша"}
{"url": "https://www.dnevnik.bg/sviat/2018/10/14/3327182_aleksei_navalni_be_osvoboden_sled_50_dni_v_zatvora/", "text": "Руският опозиционен лидер Алексей Навални бе освободен днес от затвора, където прекара почти два месеца за организиране на антикремълски протести, предаде \"Франс прес\". Навални бе задържан на 24 септември заради акция срещу повишаването на пенсионната възраст, която бе замислена да съвпадне с регионалните и местни избори в началото на септември. Задържането бе извършено минути след като излезе от ареста, където прекара 30 дни заради неразрешен протест през януари, на който призовава за бойкот на президентските избори на 18 март. Навални се кандидатира на тях, но не бе допуснат до участие заради условна присъда, която той отхвърля като политически мотивирана. Властите засилиха натиска срещу главния противник на президента Владимир Путин, след като рейтингът на Путин спадна заради много непопулярната пенсионна реформа, отбелязва АФП. Излизайки днес на свобода, Навални благодари на привържениците си на подкрепата и заяви, че според него за последните 50 дни, докато не е бил на свобода, руснаците са станали свидетели на много доказателства, че режимът \"окончателно е деградирал\" - от провали в разузнаването до провали в космическия отрасъл, съобщи руската телевизия \"Дожд\". /БТА ", "date": "2018.10.14", "title": "Алексей Навални бе освободен след 50 дни в затвора"}
{"url": "https://www.dnevnik.bg/skorost/2018/10/14/3326461_sofiiskiiat_maraton_zatvaria_osnovni_buevardi_za/", "text": "Днес автобусите 9, 84,184, 72, 75,76, 94, 102, 204, 505, 604 и 10ТМ ще се движат с промени в маршрутите, заради провеждането на софифийския маратон. Забранява се движението на автомобили по трасето на маратона от 06 до 15:30 часа. Ще бъде разкрита и временна автобусна линия от автостанция Банкя, до разклона на Клисурския манаастир \"Света Петка\" и площада пред него. Маратонът ще започне в 10 часа пред Националния стадион \"Васил Левск\", като финалът е в Княжевкста градина. Дистенциите са от 42.195 км, 21.096 км, 10.550 км. Движението на коли ще бъде забранено в участъци от булевардите \"Евлоги и Христо георгиеви\", \"Патриарх Евтимий, \"Черни връх\" и \"България\". Паркираните коли ще бъдат принудително премествани. Автобусите тази линия - 49, ще се движат през 1 час от 9 до 16 часа в посока към манастира и от 9:30 до 16:30 към автостанцията. По линията ще важат превозните документи за пътуване по линиите от маршрутната схема на обществения транспорт.", "date": "2018.10.14", "title": "Софийският маратон затваря основни булеварди за автомобили"}
{"url": "https://www.dnevnik.bg/bulgaria/2018/10/14/3318559_pravoslavnite_pochitat_dnes_sveta_petka/", "text": "Православните християни почитат днес св. Петка. Празникът в чест на св. Параскева (Параскева на гръцки означава \"петък\", оттук и българския вариант - Петка) - Света Петка Търновска. Петковден се смята за завършек на есента, а с това и на активния стопански цикъл. Дълги години гробът на светицата бил забравен - когато наблизо бил погребан някакъв моряк, двама местни християни имали видение, в която св. Параскева била с царски одежди и заобиколена от Христови воини. Тя помолила да извадят мощите и да ги пренесат. Св. Параскева е била известна в земите на византийска Тракия и когато след битката при Клокотница (9 март 1230 г.) цар Иван Асен II постигнал българска военна и политическа хегемония на Балканите, той изискал мощите от Латинската империя. Нетленното тяло на преподобната било пренесено тържествено в столицата Търново. Още във времето на цар Иван Асен II било съставено нейно българско житие, като бил написан и разказ за пренасянето на мощите и в Търново. Най-големият връх в увековечаването на св. Петка Търновска е написаното от св. патриарх Евтимий житие, което става известно дори в средновековна Европа. На този ден обикновено става заплождането на домашните животни, известно още като овча сватба или мърлене. В битовото християнство Света Петка се почита като покровителка на жените и техните домашни дейности - предене, тъкане, кроене, шиене. В района на Тракия около Петковден са известни специални жертвоприношения на черни кокошки наричани Кокоша черква, Господева черква, Божи дух.", "date": "2018.10.14", "title": "Православните почитат днес света Петка"}
{"url": "https://www.dnevnik.bg/evropa/2018/10/14/3325150_koalicionniiat_partnyor_na_merkel_se_gotvi_za_rekorno/", "text": "В Бавария днес се провеждат местни избори, които може да се окажат от голямо значение за коалицията на Ангела Меркел. Проучванията за нагласите на избирателите вещаят катастрофален резултат за баварските съюзници на Меркел - партията Християнсоциален съюз (ХСС), и е възможно изборите да доведат до сериозни промени на германската политическа сцена, включително отново да се постави  въпросът за бъдещето на канцлера , отбелязва ДПА, цитирана от БТА. Според социологическо проучване, публикувано три дни преди изборите, ХСС ще получи около 32.9% от гласовете, а Зелените ще заемат второто място с 18.5%. За първи път в историята се очаква резултатът на ХСС да е под 40 процента. На федерално ниво ХСС е съюзник на Християндемократическия съюз (ХДС) на канцлера. Между ХСС и ХДС има споразумение кандидати на ХДС да не се явяват на изборите в Бавария. Успоредно със спада на подкрепата за ХСС се засилват позициите на крайнодясната партия \"Алтернатива за Германия\", която според данните от проучването ще спечели 12.8% от гласовете в Бавария.  Социалдемократическата партия  се очаква да спечели около 11% от гласовете на баварските избиратели. В предизборната си кампания за регионалните избори управляващият в Бавария от над 70 години ХСС се опита да се позиционира по-вдясно, за да защити грижливо пазеното си абсолютно мнозинство от противопоставящата се на имиграцията \"Алтернатива за Германия\" (АзГ). На изборите през септември 2013 г. ХСС спечели 47.7 процента от гласовете, но при сегашните нагласи АзГ вероятно ще затвърди още повече  политическата си мощ в цялата страна . Партията сега е представена в националния парламент, както и в повечето регионални парламенти. Ако резултатът в Бавария  се окаже унизителен , това може да постави под въпрос и бъдещето на вътрешния министър на Меркел и лидер на ХСС Хорст Зеехофер. Представители на ръководството на ХСС вече започнаха да хвърлят върху него вината за очаквания изборен провал на партията. Отгоре на това мрачни са и изгледите за другия коалиционен партньор на Меркел - Германската социалдемократическа партия. Според социологическите проучвания подкрепата в Бавария за левоцентристката партия е намаляла наполовина от изборите през 2013 г. Изборите може да извадят на преден план и тлеещото напрежение в ГСДП, свързани с участието на партията в управляващата коалиция, дори да предизвикат призиви тя да излезе от нея. Същевременно опитът на баварския премиер Маркус Зьодер от ХСС да завладее нов политически терен вдясно, като заеме по-твърдолинейна позиция за миграцията и насърчава традиционните баварски ценности, може неволно да породи страничен ефект. Вместо да спре спада в подкрепата за ХСС, кампанията на Зьодер, изглежда, е тласнала повече от либералните избиратели в ръцете на левоцентристката формация Зелените, които заемат прогресистка позиция за миграцията. Така има възможност ХСС да бъде принуден да влезе в нелека коалиция със Зелените. Този месец се задава още една тежка изборна битка - в западната провинция Хесен. При това положение фокусът на националната политика вече е насочен към партийния конгрес на Християндемократическия съюз, на който Меркел ще трябва да се кандидатира за преизбиране като лидер на ХДС. \"Ако Меркел не оцелее, ХДС ще има огромен проблем\", каза берлинският политолог Волфганг Меркел. Засега ХДС не разполага с \"убедителна фигура, която да бъде приемник на Меркел\", добави той. Премиерът на Хесен от ХДС Фолкер Буфие - близък сподвижник на Меркел - отхвърли тиражираната в медиите информация, че канцлерът можела да се откаже от поста си начело на партията, и е убеден, че тя ще си осигури \"несъмненото одобрение\" на партийния актив през декември. С оглед на това, че повечето анализатори очакват Меркел да се оттегли преди следващите избори през 2021 г., тя е поставена под натиск и по друга линия от напиращото за промяна ново поколение в партията й. Вече има искания за обновление в ръководството на ХДС, както и за нов курс по въпроси от изключително важно значение като този за миграцията.", "date": "2018.10.14", "title": "Коалиционният партньор на Меркел се готви за рекорно лош резултат на изборите в Бавария днес"}
{"url": "https://www.dnevnik.bg/sport/2018/10/14/3327069_hubchev_prizova_nacionalite_da_ne_izpadat_v_euforiia/", "text": "Националният селекционер Петър Хубчев беше обран в коментарите си след  победата с 2:1 над Кипър в Лигата на нациите . България взе трети пореден успех и с девет точки води в група 3 на Дивизия С. Въпреки това Хубчев призова да не се изпада в еуфория. \"Знам, че 2-3 мача могат да те вдигнат в облаците, но бързо можеш да паднеш. Такива мачове ще върнат хората на стадиона, усеща се. Сега много от въпросите са много удобни, но не трябва да се подвеждат и футболистите, да ги величаят\", каза Хубчев. Треньорът обясни, че не е доволен от много неща. \"Самочувствието например. Елате на тренировките да видите за какво става въпрос, но трябва да имаш самочувствие, за да го покажеш по време на мач\". На въпрос какво е променил на почивката, когато тимът изоставаше, Хубчев отговори: \"Понякога треньорите казват нещата на висок тон на почивката. Жалко, ако сме изглеждали уплашени в началото, имаше голяма отговорност върху всички и това понатежа. През второто полувреме съм доволен, дори ако само за резултата говорим\". \"Доволен съм от начина, по който спечелихме този мач. За страни като нашата това е страшно полезен турнир, няма приятелски мач, който да замени тази среща, а и предишния. Сигурен съм, че и следващите три ще преминат така. Разбирам мнението на треньорите на по-силните футболни нации, но за мен Лигата на нациите е полезен турнир\", добави селекционерът. Той предупреди, че е възможно да се получи грешка с Норвегия, но тимът няма оправдания преди двубоя. \"Ако направим слаб мач, най-лесно ще бъде извинението с умора. Ние обаче бягаме от тези клишета, ще се постараем да се представим добре\". Според капитана Ивелин Попов отборът не е направил нищо грандиозно. Нападателят изигра своя 77-и мач за националния тим, като се изравни с Димитър Бербатов. \"През първото полувреме не търсихме толкова директно вратата на съперника. Разигравахме топката по-бавно. Така не стана. Коригирахме нещата и всичко се получи. Нищо велико и грандиозно не сме постигнали. Три мача - три победи, но предстои тежък двубой срещу Норвегия\", каза Попов.", "date": "2018.10.14", "title": "Хубчев призова националите да не изпадат в еуфория след победата над Кипър"}
{"url": "https://www.dnevnik.bg/gradska_sreda/2018/10/14/3321965_v_labirinta_na_remonta/", "text": "Преди да започнат да ремонтират някой участък от столичната улица \"Граф Игнатиев\" от строителната фирма \"Джи пи груп\" предупреждават близките магазини, заведения, ресторанти, че няма да има достъп до тях. \"Ние затваряхме, но в следващите дни строителните дейности не започваха. Така нито ние работихме, нито те\", казва Николай Костов, основател на веригата \"Ремедиум\", която има 3 аптеки на улицата. Ремонтът  започна на 7 май  и ще отнеме месеци и дълго ще се помни от хората, които живеят там, от тези, които работят в заведения и магазини на улицата, и от онези, на които им се налага да минават по нея. \"Затворен за неопределено време\" \"Петте ни обекта в центъра на София, два от които са на \"Граф Игнатиев\" и един на \"Цар Иван Шишман\", са блокирани заради ремонта. Не съм изчислявал точно загубите, но говорим за милиони левове, всеки обект има между 30-35% спад в оборота\", коментира пред \"Дневник\" основателят на веригата аптеки \"Ремедиум\" Николай Костов. От юни на вратата на ресторанта от веригата за бързо хранене \"Макдоналс\" на площад \"Славейков\" има бележка, че ще е затворен за неопределено време. Подобно съобщение може да бъде видяно и на витрините на трите магазина по \"Граф Игнатиев\" на сладкарската верига \"Аби\". Много от помещенията пък вече си търсят нови наематели, както се вижда от обявите, залепени на витрините. Само от едната страна в участъка между \"Г.С. Раковски\" и \"6-ти Септември\" опразнените помещения са три. Точно колко са по-цялата улица обаче е невъзможно да се каже, не винаги има достъп до едно или друго място. Основателят на \"Ремедиум\", както и работещи в други магазини и заведения по улицата казаха, че имат проблеми с комуникацията с фирмата изпълнител, защото твърде късно получават информация кога достъпът до обектите им ще бъде невъзможен. \"Не знаем кога ще стигнат до нас, но ще работим, ако трябва и мост ще вдигнем\", казва шеговито продавачът в баничарница на \"Граф Игнатиев\". За да си спестят затрудненията от верига \"Аби\" са затворили трите си сладкарници по улицата, като от фирмата коментираха пред \"Дневник\", че все още нямат информация кога ще могат да ги отворят. Само за най-амбициозните Стесняването на тротоарите по улица \"Граф Игнатиев\" с високи ламаринени прегради започна от началото на ремонта заедно с премахването на старите трамвайни релси. Преградите образуват почти ежедневно променящи се коридори, които се извиват от тротоар до тротоар, през дълбоки дупки, стари и нови релси, наскоро поставени павета. Така се създава усещане за лутане в лабиринт - не е ясно дали минаващият може да стигне до желаното място или до някоя нова ограда или стена на сграда. Наслагани са табели, на които пише само \"Пешеходна алея\". \"Преградите са така сложени през целия ремонт, а имаше възможност целият тротоар да бъде свободен, докато не се работеше там\", казва Николай Костов. По думите му общината има право да ремонтира, но изградените лабиринти по тротоарите са нанесли много щети. \"Като пешеходец трябва да си много мотивиран да стигнеш донякъде, за да го направиш\", посочва той. Освен това зареждането на обектите също е трудно, като се налага продуктите да се пренасят на ръка от близките преки. \"От друга страна с по-малкото потребление, заради ремонта, стоката, която трябва да се зарежда, е по-малко\", отбелязва Костов. През нощта преживяването е още по-вълнуващо, заради липсата на допълнително осветление, което да гарантира, че пешеходецът няма да пропусне импровизирания мост - клатеща се дъска, поставена над някоя от изкопаните дупки, от която стърчат тръби и кабели, или пък да не се спъне в капак на шахта. Някак иронично единствената по-ярка светлина идва от витрините на последните останали магазини и заведения. Сухи и опасни дървета Още в началото на  ремонта граждани сигнализираха във \"Фейсбук \", че по улицата се изсичат неправомерно здрави дървета. От общината дълго не даваха информация за това дали и колко дървета са предвидени за премахване. \"Премахнатите сухи и опасни дървета на площад \"Славейков\" са 7, а по ул. \"Граф Игнатиев - 8. Няма неправомерно премахнати дървета\", се казва в отговор на кмета Йорданка Фандъкова на питане на общинския съветник Марта Георгиева. Георгиева изправи въпросите си на 7 август, а кметът й отговори в четвъртък - 11 октомври. В отговорите се казва и че в зоната ще бъдат засадени общо 76 нови дървета в зона 2. От тях 60 ще са в района на \"Граф Игнатиев\", \"Славейков\" и \"Св. Седмочисленици\". Останалите 10 ще са по ул. \"Солунска\", \"6-ти септември\".  Как стигнахме до... където и да сме Ремонтът за 24 млн. лева предизвика възражения, подигравки, протести, оправдания \"все още не е завършен\", глоби. Предисторията му е 7 години. През това време с него са се занимавали двама главни архитекти, общински съветници в два мандата, един кмет на София и едно проектантско студио и над 30 други архитекти. През 2011 г. Столичната община обявява конкурс за екип, който да създаде план за възстановяване и развитие на града с хоризонт до 2020 г. За изпълнител е избран колектив от над 30 архитекти и урбанисти, а резултатът е Интегрираният план за градско възстановяване и развитие. Той разделя София на три зони - социална, в която са основно жилищните комплекси, индустриални зони за инвестиции и централна градска част. В документа се дават насоки за различни дейности за подобряване на града - изграждане на третата линия на метрото, ремонти на паркове, обособяване на велоалеи. Този план разделя и центъра на града на 4 зони. На базата на тази подялба през 2013 г. тогавашният главен архитект на града Петър Диков  обявява конкурси за проекти за възстановяването им . Два от тях - за зона 2 - около \"Граф Игнатиев\", и зона 4 - около \"Александър Невски\", са спечелени от студио \"А.Д.А.\", в което съосновател е арх. Иво Пантеелев. Той е в екипа архитекти, автори на интегрирания план от 2011 г. Законът за конфликт на интереси не забранява участието му, а темата е повдигната и на заседание на общинския съвет, който също не открива конфликт. Потърсен от \"Дневник\" Пантелеев отказа коментар. Новият главен архитект на града Здравко Здравков  каза, че е \"наследил проекта\" на Пантелеев , като първо го е върнал за малки корекции, като по думите му резултатът бил отличен. Впоследствие обаче се наложи кметът на София Йорданка Фандъкова също да прави корекции. Причината - проектът предвиждаше  премахването на пазара на книги на площад \"Славейков\"  за постоянно, като той трябваше да работи само през определени дни с много по-малко сергии. След недоволство от граждани, подкрепено с подписка, Фандъкова обяви, че пазарът ще бъде ежедневен. Като допълнение общината успя да избере изпълнител на ремонта  от втория път, след като веднъж прекрати обществената поръчка , за да направи корекции в количествените сметки. Търгът  бе спечелен от \"Джи пи груп\" . Изпълнението обаче се забави с около една година. Първоначалните намерения на общината бяха, че ремонтът ще бъде приключен до началото на българското председателство на Съвета на Европа. \"Граф Игнатиев\" ще бъде завършен най-рано през март 2019 г. - три месеца след края след края на председателството на Австрия и по средата на председателството на Румъния. Така на фона на обещанията за нови дървета и ремонт, който ще бъде изпълнен качествено, засега единствените печеливши от ремонта на \"Граф Игнатиев\" са уличните артисти, който са написали псевдонимите си по стените на ламаринения лабиринт. И тези, които успяват да се забавляват. Като в стария анекдот:", "date": "2018.10.14", "title": "В лабиринта на ремонта"}
{"url": "https://www.dnevnik.bg/istorii_na_denia/2018/10/14/3325718_profesorut_koito_shte_pomogne_na_hora_s_belodrobni/", "text": "Могат ли хората, които страдат от тежки белодробни заболявания да имат нормален живот? Може да се направи опит да им се помогне поне да бъдат мобилни\". Това е целта, която води германецът проф. Тим Кауфман в опитите му да създаде малко и леко устройство, което да замени сегашните оксигенатори - апарати за обогатяване на кръвта с кислород. \"Желанието ни беше да помогнем на хората с белодробни заболявания, чиито брой всъщност никак не е малък. Затова ги попитахме от какво най-много имат нужда. Така се роди и идеята да направим нещо, за да им помогнем да имат възможност да бъдат по-мобилни\", разказва проф. Тим Кауфман, чието откритие бе едно от номинираните за  годишните награди за иновации на Европейския институт за иновации и технологии,  от където получава грант.  Към успеха  \"Сегашните оксигенатори работят на база на изпомпване на кръвта, което прави пациентите на практика неподвижни, понеже те трябва да носят специално оборудване със себе си\", разказва проф. Тим Кауфман. Апаратът, който разработва заедно с екипа си, се основава на стандартна технология, но в същото време \"отчита\" гъвкавото движение на белите дробове. Това води до възможност за създаване на изключително ниско съпротивление на потока, което позволява поддържане на белите дробове без необходимост от кръвна помпа. Така апаратът е колкото малка чанта и позволява мобилност на пациентите. И още  След тестовете върху животни предстои в следващите две години устройството да бъде изпробвано и върху пациенти, за да се види дали и как работи. Ще се кандидатства за разрешение за ползване в Европа, Азия и САЩ. Според проф. Тим Кауфман има три условия за успех на младите учени - ентусиазъм, гордост от постигнатото и фокусиране върху подробностите. Той казва още, че успехът без добър екип е немислим. ", "date": "2018.10.14", "title": "Професорът, който ще помогне на хора с белодробни заболявания да се движат активно"}
{"url": "https://www.dnevnik.bg/istorii_na_denia/2018/10/14/3326965_nai-chetenoto_ubiistvoto_v_ruse/", "text": "1.  \"Грабвайте телата\", или защо българската журналистика произведе фалшива новина  - 40 279 прочитания. 2.  Телевизионна водеща е убита по особено жесток начин в Русе  - 39 562 прочитания. 3.  Разследването на убийството в Русе: какво се знае и какво предстои  - 28 411 прочитания. 4.  Български тийнейджъри бяха осъдени за участие в груповото изнасилване в Германия  - 26 676 прочитания. 5.  Обвиненият за убийството в Русе отрича да го е извършил  - 25 363 прочитания. 6.  Христо Иванов: Без да се изясни казусът \"Джи Пи груп\", няма да знаем дали все пак няма връзка с убийството в Русе  - 24 488 прочитания. 7.  \"Джи Пи груп\" да бъде извадена от всички европейски и държавни проекти, поиска Борисов  - 24 305 прочитания. 8.  МВР: Задържаният за убийството на Виктория Маринова е 21-годишен мъж от Русе  - 21 945 прочитания. 9.  \"Ройтерс\": Има задържан за убийството на телевизионната водеща Виктория Маринова  - 21 603 прочитания. 10.  \"Нова телевизия\": Има задържан в Германия за убийството на тв водещата Виктория Маринова  - 18 345 прочитания.", "date": "2018.10.14", "title": "Най-четеното: Убийството в Русе"}
{"url": "https://www.dnevnik.bg/sviat/2018/10/14/3326974_kak_tuitur_moje_da_zamesti_glavniia_redaktor_i_zashto/", "text": "Днес фразата \"всеки може да създава съдържание в интернет\" е азбучна истина и това понякога скрива редица проблеми. На медиите се падат много от тях и често причиняват повече щети от фалшивите новини. Един от най-очевидните и прости, но нерешими въпроси: как онези, които са говорили пред обществото, а то рядко им е отговаряло, да продължат да го правят, когато то реагира непрекъснато? Как да обясняваш и да слушаш едновременно и еднакво добре? От двете страни на океана отгворите са различни. Опитът, който споделиха журналисти на дискусия във Виена, обаче показва, че вариантите са три: или съобразяване с вселената на потребителите, или постоянно взаимодействие с нея, или и двете. Да не им се обръща внимание, е немислимо. За журналистите обаче това може да е истинско изпитание. \"Правилните позиции\" Американският журналист и писател Томас Чатъртън Уилямс пише първата си книга, Losing My Cool, през 2010 г. и в нея опитва да обясни какво е да си чернокож в Америка. \"Бях решил да публикувам в момент на оптимизъм, заради (избирането на президента) Барак Обама и по други причини. Три години по-късно Black Lives Matter станаха много активни и накараха хората да преоценят живота на афроамериканците в САЩ. Приемливо стана да се говори за това сред публиката, редактори и издатели,\" обясни той на дискусия за силата и безсилието в медиите по време на Фестивала на хуманитарните науки във Виена в края на септември. С втората му книга не му е толкова лесно. Идентичностите и от двете страни на барикадата се изострят и това го притеснява. \"Продължих да мисля за расовата идентичност, но този път давах аргументи срещу нея, срещу балканизацията на идентичностите,\" обясни Уилямс, който публикува в списанието на \"Ню Йорк таймс\" и в изданието за литература, наука и култура The American Scholar.. \"През последните 10 г. толкова дълбоко влязохме в идентичностния есенциализъм, че много хора се изтощиха в търсене на алтернатива... А това е отвъд консенсусната позиция. Затова редакторите идваха и казваха на агента ми, че написаното вдъхновява и искат да го публикуват, но е в разрез с общоприетото - това не са правилните позиции в момента и трябва да се въздържат.\" По-късно, когато пише за крайната десница, решава да предложи на сп. \"Тайм\" статия, която съдържа и репортаж от град Прато - едно от най-важните места в текстилната история на Италия, днес с около 10% китайско население. Въздържа се от коментари, излага очакванията и притесненията на местните жители, с които разговаря, разказва и за страховете от демографските промени, иска да остави заключенията на читателя. \"Редактирайки, разбрах, че ако текстът се публикува, тази част ще отпадне. Казаха ми: не е ясно къде са симпатиите ти.\" Не всички издания са такива и не всички опити като този на Уилямс завършват с неуспех. За някои редактори обаче най-притеснителен се оказва въпросът: какво ще кажат социалните мрежи? Ще има ли отпор, ако изданието, което трябва да отразява мненията им, всъщност ги изненада и те реагират емоционално? Много от големите консервативни издания в Европа и САЩ реагират по този начин. Либералните обаче невинаги действат различно и фестивалът на сп. \"Ню Йоркър\" миналия месец бе добър пример. \"Ще интервюирам Стив Банън\", обяви главният редактор на списанието Дейвид Ремник преди фестивала. Бившият главен стратег на президента на САЩ Доналд Тръмп трябваше да е специален гост на събитието, да му бъдат задавачи критични въпроси на сцената от главния редактор на издание, което далеч не споделя неговите възгледи. Читатели, гости на фестивала и журналисти от списанието обаче се възпротивиха, а важни лектори светкавично отказаха да участват. трябваха едва няколко часа, за да се откаже. В самоопровержението си, близо страница и половина, той обясни защо трябва да го покани и да разговаря. Но завърши с обяснението, че е премислил, говорил с колегите си и решил да оттегли поканата. Реакцията на Банън не закъсня - в изявление той обясни: \"Причината, поради която приех, беше проста: щях да застана пред един от най-безстрашните журналисти в поколението му. Бих нарекъл решаващ момент това, което последва, Дейвид Ремник показа, че няма кураж, когато застане пред ревящата тълпа.\" Случаят раздели мненията. Няколко издания защитиха окончателното решение на Ремник, други изтъкнаха, че \"Ню Йоркър\" е специално списание за множеството ляво ориентирани, високообразовани космополитни негови потребители и реакцията на читателите е разбираема (гостуването на Банън на събития на \"Файненшъл таймс\" и \"Икономист\" далеч не предизвика такъв отзвук). За \"Ню Йорк таймс\" обаче  Брет Стивънс написа : \"Сега \"Туитър\" редактира \"Ню Йоркър\". Уважаваното списание предаде юздите на дигиталната тълпа... На практика това означава, че Ремник вече не е редакторът на \"Ню Йоркър\", а \"Туитър\".\" Труден баланс  Има и други начини за справяне с новопридобитата власт на медийните потребители в дигиталната ера. За някои те са непосилни, за други носят нови възможности. \"Трябва да останем независими от читателите си,\" каза Елизабет фон Таден, редактор в германския седмичник \"Цайт\", по време на същата дискусия. Зад тази съсем очевидна фраза обаче се крие промяна, която според нея само преди няколко години щеше да е немислима - отваряне към духа на времето, към набрали сила нови и стари идеи, но (най-вече) към обществото. А за \"елитарно\" издание, както се възприема 72-годишният центристки и либерален седмичник с 2 млн. читатели (най-голям тираж в тази категория), изпитанието се оказва огромно. В малко държави в Европа политическите и обществени нагласи се повлияха от миграцията толкова, колкото в Германия, и процесът далеч не е завършил. Мненията остават разделени, затова много от влиятелните издания избраха да заемат позиция, често в подкрепа на миграцията. Други следят тенденциите и взимат решения. \"Отворихме страниците си за по-консервативни възгледи, за да направим темите по-дискусионни, да дадем възможно най-силен глас на противоречията.\" Спомня си дебатите около решение, оказало се спорно за склонното към политически и икономически теми издание и станало възможно само заради ефектите на миграцията и проблемите на дезинформацията. \"Решихме основната ни статия да е за изнасилване на германка от бежанец. Изпратихме 8 журналисти за седмици и месеци, за да разследват това.\" Две години след момента, за който тя говори, се появи и  материал за спасяванията на мигранти  в Средиземно море. Заглавието пита дали пък те не трябва да бъдат оставяни да загинат. Материалите по темата са три: един обзор, един коментар \"за\" и един - \"против\". \"Читателите ни реагираха с истински скандал. Бяха бесни. Заради заглавието,\" спомня си Фон Таден. \"И за пръв път в историята на нашия вестник главният редактор се извини.\" Изданието избира да търси повече прозрачност в работата си: и при тази спорна история в хартиеното издание има и малка статия за прозрачност, в която се обяснява с кого е разговарял и с кого не е успял да разговаря екипът, колко време е отнела историята и колко - работата с трудни събеседници. Не всички приемат това, с аргумента, че ще е твърде голяма стъпка към читателя, а \"докторът не казва на пациента всичко, което прави, а пази някои неща за себе си,\" продължава редакторът. Контрааргументът в редакцията от няколкостотин души: това всъщност помага за продаване на продукта, а и не подменя, а само увеличава и допълва работата, която екипът продължава да върши. \"Първо пишем, едва след това публикуваме и обсъждаме.\" Друга промяна, по-плавна, върви от над десетилетие. Между 2005 и 2014 г. се появяват специални издания за Австрия, Швейцария, Източна Германия и Хамбург (където е основната редакция)Междувременно местните издания. \"Локализирахме работата си Дали това е просто защитен механизъм на вестника или решение за постоянно, което дори е закъсняло? \"Качествената преса бе толкова силно предизикана, че правим каквото можем и ще се налага да продължим да го правим,\" смята Фон Таден. Всичко случващо се променя работата в \"Цайт\". Същевременно \"започнахме да бъдем дишащ вестник и сме в постоянна дискусия с читателите... Вървим към тях и подкрепям тази нова стратегия, но тя си има цена. Решихме да станем и актьор на демократичната сцена, да сме участник в дебата. Затова идвам от конференция, където поканихме 2000 читатели и обсъждахме с тях не само какъв трябва да е вестникът, но и например какво означава добър живот. Критично да четем с тях нови книги. Имаме чувството, че е нужно да общуваме с тях и извън дигиталния свят, да спорим с тях оживено, да слушаме какво имат да кажат и така да се връщаме към самото начало на преддемократичното, предпросвещенско време в Европа.\" Читателските конференции не са патент на \"Цайт\": през последните години подобни събития са организирали вестници като \"Франкфуртер алгемайне цайтунг\" и \"Зюддойче цайтунг\" или седмичното списание \"Шпигел\". Дискусиите винаги са различни: за политиката, климата, миграцията, науката, За това, признава Фон Таден, трябват пари и двойно по-голям екип и време, което често не е достатъчно. За сериозните издания обаче изборът може да е въпрос на оцеляване. \"Идеята и надеждата ми е, че петата власт може да укрепи авторитета на вестниците. Щом решенията ни са взети, прозрачни, добре обосновани, щом сме дебатирали, авторитетът ни ще е още по-голям и укрепен.\" Дали новите читатели, които се вливат на пазара, са готови за такъв диалог? Отговорът на този въпрос ще реши дали надеждите на Фон Таден ще останат напразни. ", "date": "2018.10.14", "title": "Как \"Туитър\" може да замести главния редактор в медиите и защо това е опасно"}
{"url": "https://www.dnevnik.bg/skorost/2018/10/14/3326142_fotorazkaz_micubishi_l200_i_evoljuciiata_na_pikapa/", "text": "Автомобили за работа. До неотдавна описанието на пикапите се изчерпваше с това определeние. Към днешна дата обаче то съвсем не е актуално. От една страна, защото хората взеха да ползват пикапите за много други неща, а от друга - тъй като самите \"работни машини\" еволюираха доста.", "date": "2018.10.14", "title": "Фоторазказ: \"Мицубиши\" L200 и еволюцията на пикапа"}
{"url": "https://www.dnevnik.bg/istorii_na_denia/2018/10/14/3326977_nai-komentiranoto_bret_kavano_e_odobren_za_vurhoven/", "text": "1.  Брет Кавано е одобрен за върховен съдия в САЩ  - 380 коментара. 2.  МВР: Задържаният за убийството на Виктория Маринова е 21-годишен мъж от Русе  - 354 коментара. 3.  \"Нова телевизия\": Има задържан в Германия за убийството на тв водещата Виктория Маринова  - 301 коментара. 4.  Двигател на руска ракета отказа 2 минути след изстрелването, екипажът се приземи аварийно  - 287 коментара. 5.  Вторият \"екскурзиант\" от Солсбъри се оказа д-р Мишкин от ГРУ  - 242 коментара. 6.  Международни организации призоваха за задълбочено разследване на убийството на тв водещата Виктория Маринова  - 201 коментара. 7.  \"Грабвайте телата\", или защо българската журналистика произведе фалшива новина  - 199 коментара. 8.  След 20 години Русия може да изчезне от световния пазар за петрол, прогнозира саудитският престолонаследник  - 195 коментара. 9.  Обвиненият за убийството в Русе отрича да го е извършил  - 191 коментара. 10.  \"Джи Пи груп\" да бъде извадена от всички европейски и държавни проекти, поиска Борисов  - 191 коментара.", "date": "2018.10.14", "title": "Най-коментираното: Брет Кавано е одобрен за върховен съдия в САЩ"}
{"url": "https://www.dnevnik.bg/biznes/2018/10/14/3327111_prez_liatoto_55_mln_turisti_sa_posetili_bulgariia/", "text": "Над 4 милиона и 480 хиляди чуждестранни туристи са посетили България през юни, юли и август, а приходите от туризъм са с 3.6% ръст, отчете министърът на туризма Николина Ангелкова в интервю за БНТ. \"6.9 милиона чуждестранни туристи са от януари до август, коетое ръст от около 6% и поставя България на едно от челните места за устойчивост като дестинация и като избор на туристическия продукт\", отбеляза тя. За първите 7 месеца над 2 милиарда евро са приходите от международен туризъм, което е ръст от около 8.1%, информира още Ангелкова. Само за юни и юли, които са активните месеци на летния сезон, имаме над 1 милиард и 200 милиона евро приходи, допълни още тя. По думите й за миналата година около 12% от БВП се дължи на туризма. \"Равносметката показва, че 4 и 5-звездните хотели вече последователно 3 години са на първо място като избор за място за настаняване на всеки, който посещава нашата страна. 65% от чуждестранните туристи отсядат в такива хотели\", коментира министърът. тя отчете, че през лятото тя и екипът й са направили над 300 проверки по плажовете. Най-честите нарушения били свързани с липса на спасители и оборудване на спасителните и медицински постове, указателни табели и надвишаване на търговската площ.", "date": "2018.10.14", "title": "През лятото 5.5 млн. туристи са посетили България, отчете Ангелкова"}
{"url": "https://www.dnevnik.bg/bulgaria/2018/10/14/3327113_bulgariia_veroiatno_shte_se_otkaje_ot_uchastie_v/", "text": "България се оттегля от участие в конкурса на Евровизия през следващата година, който ще се проведе в Израел. Това се разбира от публикации в Туитър на официалният акаунт @bg_eurovision и на Георги Симеонов, с псевдоним JJ @itsJJofficial, който е член на групата Екуинокс (Equinox), която представляваше страната на финала в Португалия. Това е беше най-лошото представяне на България в конкурса \"Евровизия\" от години, след като през 2015-та Поли Генова стана четвърта, а през миналата Кристиан Костов беше втори. В тазгодишното издание победи ексцентричната представителката на Израел Нета, с песента си \"Играчка\" (Toy). Страната и печели Евровизия след пауза от 20 години.", "date": "2018.10.14", "title": "България вероятно ще се откаже от участие в Евровизия"}
{"url": "https://www.dnevnik.bg/kultura/2018/10/14/3320535_otkus_ot_kude_e_prezidentut_na_bil_klintun_i_djeims/", "text": "Първият роман на Бил Клинтън излезе на български език! Бившият американски президент пише в тандем с най-продавания автор в света Джеймс Патерсън \"Къде е президентът?\" е политически трилър с автентичен и завладяващ сюжет, съчетаващ подробности от реалността зад кулисите на Белия дом и актуални въпроси за киберсигурността в световен мащаб. Президентът Джонатан Дънкан е в неизвестност. Светът е в шок. Но причината за неговото изчезване е по-лоша от всичко, което някой би могъл да си представи. Америка е на ръба на опустошителна кибератака, която заплашва да срине света на всички – от политическия елит до обикновените граждани на страната. Опасността идва отвън, но зрънцето ѝ отдавна е посято в системата. Кой е врагът и кой е къртицата? Президентът Дънкан трябва да вземе трудни решения и да намери отговорите на много въпроси. Сам почти сам. Дейвид Балдачи определя \"Къде е Президентът?\" като първокласна работа на двама истински професионалисти, която поглъща читателите от първата страница. А създателят на историята за Джак Ричър – Лий Чайлд, нарича творческия тандем Клинтън – Патерсън \"отборът мечта, оправдал всички очаквания\". Според него вътрешната информация на Клинтън и гениалното повествование на Патерсън правят тази книга политическият трилър на десетилетието. Романът влиза под номер едно в престижната бестселър класация на The New York Times още в първата седмица от публикуването си и остава в челните позиции на чарта повече от 10 седмици. Publishers Weekly цитира книгата като новото издание с най-големи продажби за първото полугодие на 2018 г. в САЩ. \"Къде е Президентът?\" ще се превърне и в телевизионна поредица на CBS. Бил Клинтън е избран за президент на Съединените американски щати през 1992 г. и заема поста до 2001 г. След като напуска Белия дом, той основава фондация \"Клинтън\", която работи за подобряване на здравеопазването в световен мащаб, за увеличаване на възможностите за развитие на момичетата и жените, за борба със затлъстяването и други заболявания при децата, за създаване на икономически възможности и растеж и за справяне с последиците от промяната в климата. Той е автор на множество нехудожествени книги, сред които и \"Моят живот\", която става световен бестселър. \"Къде е президентът?\" е неговият първи роман. Джеймс Патерсън е носител на Литературната награда за изключителни заслуги към американската литературна общност от фондация \"Нешънъл Бук\". Държи рекорда на Гинес за най-много бестселъри на The New York Times, а продадените му книги по цял свят надвишават 375 милиона екземпляра. Неуморен застъпник за силата на книгите и четенето, Патерсън създава импринт за нови детски книги – \"ДЖИМИ Патерсън\", чиято мисия е обобщена от думите му: \"Искаме всяко дете, което прочете книга на ДЖИМИ, да каже: \"Искам и следващата, моля!\". Превод Евелина Пенева ЧЕТВЪРТЪК, 10 МАЙ ГЛАВА 1 – Заседанието на комисията на Камарата на представителите започва Надушилите кръвта акули кръжаха с разширени и потрепващи ноздри. Бяха общо тринайсет: осем от опозицията и пет от моята партия – стръвни хищници, срещу които подготвях защитата си с помощта на адвокати и съветници. Научих по трудния начин, че срещу хищниците почти всички защити са безсилни, без значение колко добре си подготвен. Неизбежно се стига до момента, в който на човек не му остава друго, освен да скочи и да отвърне с юмруци. Недейте – снощи за незнайно кой път разпалено ме помоли Каролин Брок, началникът на моя кабинет. – Това явяване пред комисията няма да ви донесе нищо добро, сър. Възможно е да изгубите всичко, а няма да спечелите нищо. Няма как да отговорите на въпросите им, сър. След изслушването вече няма да сте президент. Внимателно оглеждах лицата на тринайсетте срещу мен. Като съвременна версия на испанската Инквизиция те седяха в дълга редица. Среброкосият мъж в средата, пред когото имаше табелка с името Г-Н РОУДС, се прокашля. Председателят на Камарата на представителите Лестър Роудс обикновено не присъстваше на изслушвания пред комисии, но точно за това направи изключение и го напълни с членове на Конгреса от своята партия. Май смисълът на живота на тези конгресмени беше да възпрепятстват плановете ми и да намерят начин как да ме унищожават като политик и личност. Диващината, бясно устремена да превземе властта, е много по-стара от Библията, само че някои от противниците ми ме мразеха и в червата. Не им стигаше да ме изритат от кабинета ми даваха мило и драго да ме пратят зад решетките, да ме изкормят и насекат на парчета, и да не остане и помен от мен в учебниците по история. Да можеха, биха изпепелили дома ми в Северна Каролина и биха плюли на гроба ми, по дяволите. Повдигнах и нагласих микрофона така, че да е изправен и колкото е възможно по-близо до мен. Не исках да се привеждам, когато говоря, докато членовете на комисията седят прави в кожените си столове с високи облегалки като крале и кралици на троновете си. Приведен, щях да изглеждам като малодушен, раболепен човек – подсъзнателно щях да внуша, че завися от тяхното благоволение. Седях сам. Без помощници, без адвокати, без бележки. Американският народ нямаше да ме види да си шепна с адвоката, закрил с ръка микрофона, нито как го навеждам, за да обясня: Не помня нищо, конгресмен. Не се криех. Не трябваше да съм тук, не исках да съм тук, мътните го взели, но ето че бях на този стол. Сам. Президентът на Съединените щати седеше срещу тълпа обвинители. В другия ъгъл на помещението седеше и наблюдаваше триумвиратът на моите помощници: началникът на кабинета ми Каролин Брок; Дани Ейкърс, моят най-стар приятел и съветник в Белия дом, и Джени Брикман, заместник-началник на кабинета ми и старши политически съветник. И тримата имаха притеснен вид, но наблюдаваха случващото се стоически и невъзмутимо. И тримата бяха против моите действия. Според тях допусках най-голямата грешка в президентския си мандат. Но ето, че седях пред комисията. Започваше се. Предстоеше да разберем дали са имали право. – Господин президент. – Господин председател. Всъщност в този случай вероятно би трябвало да се обърна към него с \"Уважаеми господин председател\", но щях да се въздържа да използвам и много други обръщения. Господин председателят можеше да започне изслушването по най-различни начини. Да речем, с поднесена под формата на въпрос реч, в която възхвалява себе си. Уж невинни встъпителни подпитвания. Аз обаче бях изгледал предостатъчно записи от времето, преди Лестър Роудс да стане председател на Камарата на представителите, на които задаваше въпроси на свидетели в качеството си на не особено важен конгресмен в Надзорната комисия на Камарата, – и бях наясно с неговия обичай да се нахвърля без никакво помайване върху явилия се да свидетелства пред комисията. Наясно беше – от смутеното оплитане на Майкъл Дукакис по време на дебата през 1988 година още на първия въпрос за смъртното наказание, всички бяха наясно, че успееш ли да нанесеш мощен удар още с първия въпрос, никой не помни нищо от случващото се след това. Дали председателят щеше да следва този план за нападение и със седящия пред него президент? Как иначе! – Президент Дънкан – започна той, – откога защитаваме терористи? – Не защитаваме терористи – отговорих почти едновременно с него, защото е недопустимо да се задават такива взривоопасни въпроси – и никога няма да защитаваме. Докато съм президент, е изключено. – Убеден ли сте? Той наистина ли ме попита дали съм убеден? Лицето ми пламна. Не беше минала и минута от началото, а вече ме беше вбесил. – Господин председател, не бих го казал, ако не съм убеден. Нека изясним още в самото начало, че не защитаваме терористи. След отговора ми известно време помълча. – Господин президент, изглежда, се налага да се разтълкуват някои неясноти. \"Синове на джихада\" терористична организация ли са според вас? – Разбира се. Моите помощници ме бяха предупредили да не използвам \"разбира се\", изразът лесно можеше да прозвучи високопарно и снизходително, ако не е произнесен по подходящия начин. – И това е организация, получавала помощ от Русия, нали така? Кимнах утвърдително. – Така е, от време на време Русия е оказвала подкрепа на \"Синове на джихада\". Осъдихме подкрепата им за тази организация, както и за други терористични формирования. – \"Синове на джихада\" са извършвали терористични актове на три различни континента, вярна ли е информацията? – Напълно вярна, така е. – Отговорни са за смъртта на хиляди хора, така ли е? – Да. – Сред които и американци? – Да. – Експлозиите в хотел \"Белууд армс\" в Брюксел, при които загинаха петдесет и седем души, включително и щатски законодатели от Калифорния? Хакерската атака на системата за въздушен контрол на република Грузия, довела до свалянето на три самолета, на борда на един от които е бил посланикът на Грузия в Съединените щати? – Да – потвърдих. – И двете атаки са станали, преди да бъда президент, но \"Синове на джихада\" са поели отговорност и за двата акта – Добре, тогава нека поговорим за времето, откакто сте президент. Истина ли е, че преди няколко месеца хакерите от \"Синове на джихада\" са атакували военните системи на Израел и са направили публична секретна информация, отнасяща се до оперативни работници под прикритие и до движението на военните части на Израел? – Да – отвърнах. – Истина е. – И се приближаваме съвсем близо до нас, тук, в Северна Америка, само преди седмица. Петък, четвърти май. Хакерите от \"Синове на джихада\" не проведоха ли поредната терористична акция и не проникнаха ли в компютрите, които контролират метрото в Торонто, не я ли блокираха, вследствие на което дерайлира мотриса и загинаха седемнайсет души, десетки бяха ранени, а хиляди в продължение на часове останаха хванати в капан на тъмно? Прав беше, че \"Синове на джихада\" са отговорни и за тази акция. Точен беше и броят на жертвите. Само дето в случая \"Синове на джихада\" не считаха действията си за терористична акция. За тях ставаше дума за проверка. – Четирима от загиналите в Торонто са били американци, прав ли съм? – Напълно. \"Синове на джихада\" не поеха отговорност за случилото се, но сме убедени, че те са виновни. Кимва, преглежда бележките си. – Основната фигура в \"Синове на джихада\", господин президент, е мъж на име Сулиман Синдурук, така ли е? Ето, започваше се. – Да, Сулиман Синдурук е водач на \"Синове на джихада\" – потвърдих. – Най-опасният и най-изобретателен кибертерорист в света, нали така? – Според мен – да. – Мюсюлманин, роден в Турция, нали? – Роден е в Турция, но не е мюсюлманин – уточних. – Той е краен националист сепаратист, който се противопоставя на влиянието на Запада в Централна и Югоизточна Европа. Воденият от него джихад няма нищо общо с религията. – Така твърдите вие. – Така твърди всеки доклад на разузнаването, който съм виждал – отвърнах на удара. – Вие също сте ги чели, господин председател. Ако се каните да превърнете изслушването в ислямофобска тирада, моля, заповядайте, но с това страната ни няма да стане по-сигурно място. Той скалъпи суховата, крива усмивчица. – Според всички оценки той е най-търсеният терорист в света, нали? – Целта ни е да го заловим – поясних. – Искаме да заловим всеки терорист, който се опитва да навреди на страната ни. Спря с въпросите си. Обмисляше дали отново да не ме попита: Убеден ли сте? Направеше ли го, трудно щях да се сдържа да не обърна масата и да не го хвана за гушата. – Нека напълно изясним въпроса – каза той. – Съединените щати държат да заловят Сулиман Синдурук. – Няма какво да изясняваме – пресякох го, – по този въпрос всичко е ясно. Било е и остава такова. От десет години се опитваме да заловим Сулиман Синдурук. Няма да се спрем, докато не го заловим. Нещо друго да не ви е ясно? – Господин президент, с цялото ми уважение – Стига – прекъснах го, – щом започвате въпрос с думите \"с цялото ми уважение\", значи, думите, които се каните да изречете, показват пълната липса на уважение. Мислете си каквото щете, господин председател, но трябва да показвате уважение – ако не към мен, то към всички онези, които са посветили живота си на задачата да спрат тероризма и да опазят страната ни. Не сме съвършени и никога няма да бъдем. Но винаги ще бъдем посветени телом и духом на тази задача. – Хайде – подканих го с пренебрежително махване на ръка, – питайте. Кръвта ми кипеше, поех дъх и погледнах към моя триумвират. Джени, моят политически съветник, кимна, неизменно настояваше да не съм нито благ, нито кротък с нашия нов председател на Камарата. Дани с нищо не показваше какво мисли. Каролин, моят хладнокръвен началник на кабинета, седеше приведена, опряла лакти на колене, подпряла брадичка върху сплетените си ръце. Ако бяха съдии на олимпийски игри, Джени би ми дала деветка за избухването, а оценката на Каролин нямаше да стигне и до пет. – Няма да допусна патриотизмът ми да се поставя под въпрос, господин президент – каза моят среброкос противник. – Американският народ е силно разтревожен от случилото се миналата седмица в Алжир, а ние все още не сме подхванали тази тема. Американският народ има пълното право да знае на чия страна сте. – На чия страна съм, така ли? – рязко се наведох напред и насмалко да бутна поставката на микрофона. – На страната на американския народ съм, ето на чия страна съм. – Господин през – На страната на онези, които работят ден и нощ за сигурността на страната ни. На онези, които не се съобразяват с конюнктурата и не следят накъде духа вятърът. На онези, които не търсят признание за успехите си и не могат да се защитят, когато ги засипват с упреци. Ето на чия страна съм. – Президент Дънкан, подкрепям искрено мъжете и жените, които всеки ден се борят за сигурността на нашата нация. Но в случая не става дума за тях. Става дума за вас, сър. И тук не си играем. Случващото се не ме радва. При други обстоятелства бих се изсмял. Лестър Роудс беше тръпнал в очакване на това изслушване, както колежанин брои миговете до деня на пълнолетието си. Изслушването беше представление. Председателят Роудс така беше подбрал членовете на комисията, че да осигури един-единствен възможен резултат – провинението на президента да се счете за достатъчно основание, за да задейства Правната комисия процедурата по отстраняването ми от президентския пост. Осемте членове на Конгреса от неговата партия идваха от сигурни избирателни окръзи, толкова умело бяха подбрани и бяха такива безгласни букви, че и гащите да си сваляха по средата на изслушването и да засмучеха палци, след две години не само отново щяха да ги преизберат, но и нямаше да срещнат никаква опозиция. Помощниците ми имаха право. Без значение беше дали доказателствата срещу мен са силни, слаби, или изобщо няма такива. Жребият беше хвърлен. – Питайте – казах. – Да приключваме с този цирк. В ъгъла Дани Ейкърс трепна, зашепна на Каролин, тя закима в отговор, но лицето ѝ си остана непроницаемо като на покерджия. На Дани не му допадна моят ответен удар на изслушването – забележката ми за \"цирка\". Колко пъти само ми повтори, че постъпката ми е направила \"много, много лошо впечатление\" и е дала на Конгреса основание за разследване. В това отношение не грешеше. Само дето не беше наясно с цялата история. Нямаше такъв достъп до засекретена информация, че да знае онова, което беше известно на мен и на Каролин. Ако го знаеше, щеше да е на друго мнение. Щеше да е наясно каква заплаха е надвиснала над страната ни – заплаха, с каквато никой никога не се беше сблъсквал. Заплаха, която ме накара да постъпя така, както не ми е и минавало през ума, че ще постъпя. – Господин президент, позвънихте ли на Сулиман Синдурук в неделя, 29 април, тази година? Само преди седмица? Свързвали ли сте се по телефона с най-издирвания терорист на света? – Господин председател, както вече многократно казах и както вие би трябвало да знаете, не всичко, което правим за запазването на сигурността на страната, може да бъде огласено публично. Американският народ разбира, че сигурността на страната и външните работи включват множество променливи, множество сложни взаимодействия, и част от работата на моята администрация трябва да остане засекретена. Не защото искаме да пазим тайни, а защото се налага. Това е правото на президента да не разкрива информация. Роудс вероятно се канеше да оспори приложимостта на това право към засекретената информация. Дани Ейкърс, моят съветник по въпросите на Белия дом, обаче твърдеше, че ще спечеля тази битка, защото в случая въпросът се свежда до гарантирани ми от Конституцията правомощия във външните дела. Въпреки всичко стомахът ми се сви, докато изговарях думите. Дани също така твърдеше, че ако не спомена това право, мога да се откажа от него. Откажех ли се, бях длъжен да отговоря на въпроса дали по-миналата неделя съм позвънил на Сулиман Синдурук, най-търсения терорист на земята. А на този въпрос аз отказвах да отговоря. – Господин президент, не съм сигурен, че американският народ би приел отговора ви за задоволителен. Господин председател, не съм сигурен, че американският народ ви има за кой знае какъв председател, но пък от друга страна, американският народ не ви е избирал за такъв, нали? Събрали сте осемдесет хиляди мижави гласа в трети избирателен район на Индиана. А дадените за мен гласове са шейсет и четири милиона. Но партийните ви приятелчета ви направиха председател, защото съумяхте да съберете огромни суми за тях и защото им обещахте да получат главата ми като ловен трофей, закован на стената. Подобни думи май нямаше да прозвучат добре по телевизията. – Значи, не отричате, че сте позвънили на Сулиман Синдурук на 29 април, това ли казвате? – Вече отговорих на въпроса ви. – Напротив, господин президент, не сте. Известно ви е, че френският вестник \"Льо Монд\" публикува запис на телефонен разговор, заедно с твърдения на анонимен източник, според които вие сте позвънили на Сулиман Синдурук и сте говорили с него в неделя, 29 април, тази година. Известно ли ви е? – Прочетох статията. – Отричате ли написаното в нея? – Отговарям ви така, както вече отговорих. Няма да го обсъждам. Няма да се включвам в играта \"звъннах ли, или не звъннах\". Нито отричам, нито потвърждавам действията, които съм предприел в името на сигурността на страната ни. Особено след като от мен се изисква да ги запазя в тайна в интерес на националната сигурност. – Господин президент, щом един от най-големите вестници в Европа е публикувал информация за разговора, не съм убеден за каква секретност иде реч. – Отговорът ми си остава същия – заявих. Боже, звуча като някой кретен. По-лошо дори: звуча като адвокат. – \"Льо Монд\" съобщава, че – вдигна вестника – президентът на САЩ Джонатан Дънкан е уредил и провел телефонен разговор със Сулиман Синдурук, водач на \"Синове на джихада\" и един от най-издирваните терористи в света, с цел да бъдат открити допирни точки между терористичната организация и Запада. Отричате ли тази информация, господин президент? Не можех да отговоря и той беше наясно. Мотаеше ме така, както коте побутва и подхвърля кълбо прежда. – Вече отговорих. Няма да се повтарям. – Белият дом не е излизал с никакъв коментар по повод публикацията в \"Льо Монд\". – Точно така. – Сулиман Синдурук обаче го направи, нали? Той пусна видеозапис, в който казва: \"Президентът може да ме умолява колкото си иска. Няма да проявя никаква милост към американците\". Не бяха ли такива неговите думи? – Такива бяха. – В отговор Белият дом излезе с изявление. В изявлението се казва: \"Съединените щати няма да отговорят на възмутителните тиради на един терорист\". – Точно така – потвърдих. – Няма да го направим. – Умолявахте ли за милост, господин президент? Съветникът ми по политическите въпроси Джени Брикман буквално си заскуба косите. Тя също нямаше достъп до засекретена информация, затова не знаеше цялата история, но най-вече държеше да ме види като борец на това изслушване. Ако не можете да отвърнете на ударите – каза ми тя – тогава не се явявайте. Ще ви превърнат в боксова круша.", "date": "2018.10.14", "title": "Откъс от \"Къде е президентът?\" на Бил Клинтън и Джеймс Патерсън"}
{"url": "https://www.dnevnik.bg/photos/2018/10/14/3327194_fotogaleriia_keniiski_i_bulgarski_pobedi_v_sofiiskiia/", "text": "Над 5000 души от 48 държави ", "date": "2018.10.14", "title": "Фотогалерия: Кенийски и български победи в Софийския маратон"}
{"url": "https://www.dnevnik.bg/politika/2018/10/14/3327211_siderov_chakal_samo_simeonov_za_da_se_iaviat_obedineni/", "text": "До момента имам отговор от Каракачанов, който казва: Да, така трябва, правилно е, съгласен съм\". Нямам отговор от Валери Симеонов, който продължава да казва: Аз ще помисля, ще видя\". Така лидерът на \"Атака\" Волен Сидеров отговори в интервю за БНР на въпроса дали \"Обединени патриоти\" ще се явят заедно на предстоящите през май догодина избори за европейски парламент. \"Нашето споразумение е само за участие в парламентарните избори през 2017 г., то не важи за европейските избори, трябва да взема решение, но в момента не мога да ви кажа. Аз и Каракачанов вече го подканвахме (Валери Симеонов - б.р.) няколко пъти да каже по-скоро, защото на практика трябва да започваме вече кампанията\", каза Сидеров. Той припомни, че партия \"Атака\" получи покана за членство в Консервативния алианс на Европа и ще подаде формално документи. Това беше обявено на конференция в петък, на която евродепутатът Николай Бареков каза, че  Сидеров може да оглави листа на бъдещо консервативно обединение . \"Въпроси, които не са обсъждани на коалиционен формат, не коментирам. Трябва да се обсъждат и да се взимат решения. Кой какво иска, си е негов проблем\", коментира в петък Валери Симеонов пред \"Дневник\". Според информация на \"Дневник\" Сидеров е изразил желанието си да води листа на коалицията отдавна, но коалиционните му партньори Валери Симеонов и Красимир Каракачанов държат водач на евентуална листа да бъде евродепутатът Ангел Джамбазки (ВМРО). На хората им се повръщало от либерализъм \"Историческият момент е такъв, че на европейското поле, а значи и на българското, става огромен сблъсък между консервативни идеи и либерализъм. Либерализмът беше властващ през периода след падането на Берлинската стена. Обаче на хората започна да им се повръща от това и казват: Стига толкова, не искаме мигранти от където си поискат. Надявам се, че в крайна сметка ще спечели тази разумна среда, която са и консерваторите\", каза лидерът на \"Атака\". Той никога не бил одобрявал \"хитлеристкия начин на национализъм, защото той е антихристиянски и античовешки по всякакъв начин\". Тръмп и Путин били типични консерватори Според вижданията на Консервативния алианс ЕС не трябва да се разпада, но трябва да се промени, за да се върне в него демокрацията, която по думите му в момента била \"отнета\". Сидеров коментира, че и в Европейската народна партия предстои \"наместване\", защото вече ясно личат пролиберално крило и такова, което търси път към консерваторите. И Тръмп, и Путин са типични консерватори, изтъкна Сидеров, според когото \"и двете свръхсили би трябвало да са полезни за Европа, но тя трябва да намери ползата за себе си от тях, като стане по-консервативна и стане по-егоистична за себе си\". По думите му премиерът Борисов \"води по-гъвкава политика\", отколкото той би водил на негово място. \"За мен беше наложено мнението, че съм бил по-краен, по-радикален и не знам си какъв, но виждаме, че сега тези мои виждания, които ги наричаха крайни, стават водещи в Европа. Самият Борисов и неговите евродепутати, за което ги поздравих, гласуваха за първи път различно от мейнстрийма – в защита на Орбан, когато стана дума за санкции срещу него в ЕП. Това означава, че има промяна, че нищо не статично\", каза лидерът на \"Атака\" и добави, че политиката на ГЕРБ съзрява с времето. Бареков предавал щафетата на Сидеров Според него Николай Бареков е човек, който се е преборил да вкара двама евродепутати в ЕП и е заел своето място в Консервативния алианс в последните пет години. \"Той е заместник-председател на бюрото. Тоест, той извоюва една позиция от българска страна, аз го гледам като представител на България, която позиция иска някак си щафетно да я предаде на българска партия и вижда в лицето на \"Атака\" такава. Това са нашите отношения с Бареков и аз не знам някой да каже тук нещо лошо. Тук не става дума за изневяра на коалиционното ми споразумение с Патриотите, а за една възможност да се вземе позиция в Консервативния алианс и аз мисля, че моите партньори трябва само да одобряват това, а не да го критикуват, ако са разумни политици\", каза още Сидеров.", "date": "2018.10.14", "title": "Сидеров чакал само Симеонов, за да се явят \"Обединени патриоти\" заедно на избори"}
{"url": "https://www.dnevnik.bg/sviat/2018/10/14/3327212_samolet_padna_vurhu_mnojestvo_v_germaniia_ima_ubiti/", "text": "Няколко души са загинали в инцидент днес в германския град Фулда, когато малък самолет е паднал върху множество хора. Полицията потвърждава, че има няколко загинали. Самолетът \"Чесна\" е паднал при приземяване на летище в провинция Хесен около 15:45 часа местно време. По предварителна информация има загиналите са двама възрастни и едно дете, а ранените според в.\"Билд\" са поне трима. Местни медии съобщават, че пилотът е изгубил контрол върху машината при опит да се приземи при Васеркупе в район Рьон. Той е опитал да издигне самолета за повторен заход, но не е успял да го отдели от пистата, преминал е през загражденията и е прегазил множеството събрали се хора, разказва Osthessen News, цитиран от \"Ройтерс\".", "date": "2018.10.14", "title": "Самолет падна върху множество в Германия, има убити"}
{"url": "https://www.dnevnik.bg/photos/2018/10/14/3327088_fotogaleriia_grobishte_za_samoleti_v_albaniia_shte_se/", "text": "Военновъздушната база на Албания в Кучове ще стане база на НАТО - за радост на нейните бивши асове, желаещи да чуят отново рева на двигателите, отбелязва \"Ройтерс\".", "date": "2018.10.14", "title": "Фотогалерия: Гробище за самолети в Албания ще се превърне в база на НАТО"}
{"url": "https://www.dnevnik.bg/sviat/2018/10/14/3327216_konservatorite_v_bavariia_ponesoha_istoricheski_udar/", "text": "Християн-социалният съюз (ХСС), който управлява Бавария от 1950 г. насам, претърпя исторически удар на неделните избори за управлението на една от най-богатите и най-консервативни германски провинции. Според данни от екзит пол на агенция \"Инфратест\"за телевизия ARD консерваторите получават 35.5%, което означава, че за пръв път от 1962 г. насам губят контрола върху мнозинството в парламента в Мюнхен. \"Зелените\" са втори с 18.5%, а крайнодясната \"Алтернатива за Германия\" с 11% влиза за пръв път в управлението на Бавария. Много близки резултати до AfD имат либералните \"Свободни избиратели\" с 11.5% и Свободната демократическа партия с 5%. Баварците дават на левия политически спектър общо под 15% - според екзит пола на ARD за социалдемократите са гласували 10%, а за \"Лявата партия\" - 3.5%. Резултатите за ГСДП са особено разочароващи. Резултатите означават, че ХСС ще трябва да търси коалиционни партньори в провинцията, а федералното правителство в Берлин и лично канцлерът Ангела Меркел ще са под засилен натиск. Що се отнася до ходовете на канцлера, тя веднага ще бъде атакувана от критиците си, но в действителност Меркел може да обърне резултата от Бавария в собствена полза, тъй като ще има шанс да се раздели с вътрешния министър Хорст Зеехофер, който ѝ създаде доста проблеми в коалицията, докато непрекъснато губеше популярност като лидер сред баварците. Баварският премиер Маркус Зьодер заяви в първия си коментар, че \"това е труден ден, защото не постигнахме резултатите, които преследвахме, но ХСС остава най-голямата партия в Бавария и ще опита да състави правителство. Възможните коалиции зависят от крайните резултати, тъй като не е ясно дали Свободната демократическа партия ще премине прага за попадане в парламента. Една от тях е ХСС и Свободните избиратели, друга е между ХСС е \"Зелените\" (но тук ще има много напрежение по въпроса за миграционната политика), а третата е ХСС с подкрепата на Свободните избиратели и Свободната демократическа партия.", "date": "2018.10.14", "title": "Консерваторите в Бавария понесоха исторически удар на местните избори"}
{"url": "https://www.dnevnik.bg/sport/2018/10/14/3327220_miroslav_angelov_specheli_rali_bulgariia/", "text": "Пилотът на \"Мегапорт рейсинг\" Мирослав Ангелов с навигатор Недялко Сивов (Scoda Fabia R5) спечели рали \"България\" и си осигури националната титла. Ангелов и Сивов триумфира по категоричен начин, след като изпревариха с почти шест минути Тихомир Стратиев и Добрин Борисов (Peugeot 208 R2). Те бяха и основните им конкуренти в държавния шампионат. Трети със същото изоставане завършиха Христо Атанасов и Марин Иванов (Citroen C2). След три състезателни дни и 11 специални етапа двата екипажа спряха хронометрите на 1,30:49.9 ч. Стратиев и Борисов обаче взеха второто място заради по-добро класиране в първата отсечка, в която те бяха пети, а Атанасов и Иванов - седми.  Рали \"България\", което се проведе за 49-и път, премина  без присъствието на чуждестранни пилоти  заради късното обявяване на подробностите около състезанието и факта, че не се раздават точки за класиранията в Балканския шампионат. Най-големите конкуренти на Ангелов и Сивов за първото място бяха Димитър Илиев и Крум Дончев (Мitsubishi Lancer Evo 9). Сутринта при първото преминаване на \"Бялата вода\" разликата между двата екипажа беше 14.5 секунди. Ангелов и Сивов успяха да увеличат аванса си до 53.8 секунди. При следващото преминаване на отсечката Илиев и Дончев отпаднаха заради повреда в двигателя и това сложи край на битката за победата. Ангелов и Сивов имаха много голям аванс, което им позволи да довършат състезанието с предпазливо каране и без рискове. \"Изключително съм доволен от победата и като цяло от сезона. Пристигнахме тук, мислейки само за шампионата. Така се получи, че спечелихме и състезанието. Сутринта дадоха газ и взехме 15 секунди на Крум и Митко, но след това върнахме газта малко и се пазехме\", каза Ангелов след състезанието. Беше ми много трудно да се сдържам, защото този автомобил не се кара лесно бавно. Обаче асфалтът беше много хлъзгав и нямаше смисъл от рискове. Научих си урока от Сърбия, Там научих най-много за целия сезон. Не само с отпадането, а като отсечки, като поведени на колата. Също така се сравнихме с реална конкуренция със същата кола. В началото на сезона не разкривахме пълния потенциал на автомобила, изучавахме, но от рали \"Сливен\" показахме на какво е способен\", допълни той.", "date": "2018.10.14", "title": "Мирослав Ангелов спечели рали \"България\""}
{"url": "https://www.dnevnik.bg/sport/2018/10/14/3327222_adrian_andreev_vze_sreburen_medal_na_dvoiki_ot/", "text": "Адриан Андреев остана със сребърен медал от младежките олимпийски игри в Буенос Айрес. 17-годишният българин и австралийският му партньор Ринки Хиджиката загубиха финала в турнира на двойки срещу аржентинците Себастиан Баес и Факундо Диас Акоста. Представителите на домакините, които бяха големите фаворити за титлата и поставения под №1 в надпреварата, се наложиха с 6:4, 6:4 за 63 минути. Бронзовите медали отидоха при французите Юго Гастон и Клеман Табур, които победиха чехите Онджей Щилер и Далибор Сврцина с 6:7 (4), 7:5 и 10:8 в шампионския тайбрек. За Гастон и Диас Акоста това са втори медали от младежките олимпийски игри. Двамата играха един срещу друг във финала на инвидиуалния турнир, който беше спечелен от французина след успех с 6:4, 7:5. Андреев също беше близо до спечелването на два медала, но  загуби мача за третото място на сингъл . Българският тенисист поведе с 4:0 срещу бразилеца Жилберт Соарес Клиер Жуниор, но получи контузия в кръста и се отказа при резултат 4:6, 1:3. Андреев, който тази година спечели сребърен медал от европейското първенство до 18 години и титлата на двойки от юношеския US Open, участваше и в олимпийския турнир на семесени двойки. Българинът си партнираше с украинката Виктория Дема. Те отпаднаха е първия кръг след загуба от швейцарците Лулу Сун и Дамиен Вегнер, които след това стигнаха до мача за бронзовите медали.", "date": "2018.10.14", "title": "Адриан Андреев взе сребърен медал на двойки от младежките олимпийски игри"}
{"url": "https://www.dnevnik.bg/sviat/2018/10/14/3327229_ministurut_na_otbranata_na_sasht_moje_da_si_trugne/", "text": "Президентът на САЩ смята, че министърът на отбраната Джим Матис е \"малко като от Демократическата партия\" и че не е сигурен дали той не планира да подаде оставка. В интервю за телевизионната мрежа CBS, което е записано предварително, Доналд Тръмп казва, че \"е възможно\" Матис да планира оттегляне от поста. \"Ако искате да знаете истината, той си е малко демократ. Но генерал Матис е добър човек. Спогаждаме се много добре. Той може да си тръгне. В смисъл, че в някакъв момент всеки си тръгва. Всеки. Хората напускат. Това е Вашингтон.\" \"Ройтерс\" обяснява, че това е първият път, когато президентът, подкрепен от Републиканската партия на изборите, публично казва нещо негативно за шефа на Пентагона. Матис категорично отхвърли твърдения за пренебрежителното му отношението към президента, съдържащи се в книгата на журналиста Боб Уудуърд. Тръмп каза на 5 септември, че генералът безспорно остава на поста си, а самият Матис на въпрос да коментира публикации за предстояща оставка отвърна \"Изобщо не бих приемал сериозно всичко това\". \"Ройтерс\" допълва, че в частни разговори западни официални лица - и особено такива от страните от НАТО - изключително много ценят Матис, защото са объркани от политиката на Тръмп по търговски въпроси, отношението към Иран или позицията му за руския президент Владимир Путин. Марк Рикардел може да се окаже фактор, влияещ за негативно отношение към генерала в Белия дом. Рикардел заема отскоро влиятелния пост зам.-съветник по националната сигурност на президента и се смята, че не си допадат с Матис. Освен това министърът на отбраната не е толкова радикален в позициите си, колкото държавният секретар и бивш директор на ЦРУ Майк Помпео и съветника по националната сигурност Джон Болтън.", "date": "2018.10.14", "title": "Министърът на отбраната на САЩ може да си тръгне, заяви Тръмп"}
{"url": "https://www.dnevnik.bg/sport/2018/10/14/3327236_sezonut_na_del_potro_prikljuchva_zaradi_fraktura_v/", "text": "Финалистът от US Open Хуан Мартин дел Потро ще пропусне остатъка от сезона заради фрактура в капачката на коляното. Световният №4 се контузи в двубоя си с Борна Чорич в осминафиналите на мастърса в Шанхай. Аржентинецът водеше с 5:4 в първия сет, когато падна на коляното си при опит да достигне една къса топката. Той се завърна в игра след медицински таймаут, но след като загуби три поредни гейма, а с това и сета с 5:7, сложи край на участието си в мача. \"Това е доста труден момент за мен. Много съм тъжен. Това е тежък удар, който ме оставя без сили. Много ми е трудно, защото отново трябва да мисля за възстановяване. Не очаквах да е случи\", заяви Дел Потров в социалните мрежи. В близките дни докторите ще обявяват колко дълго ще се възстановава аржентинецът. Тази травма обаче ще сложи край на сезона му, тъй като последният турнир за 2018 г. - финалите на АТП - започва след по-малко от месец. Дел Потро правеше страхотен сезон след няколко много тежки години, в които претърпя няколко операции на китката и имаше дълги отсъствия от корта. Той дори  обмисляше да прекрати кариерата си. През 2018 г. обаче аржентинският тенисист се завърна на голямата сцена. Той спечели първата си титла от сериите \"Мастърс\", напредна до рекордното в кариерата си трето място в световната ранглиста и стигна до  първия си финал в турнирите от Големия шлем от 2009 г. Освен финал на US Open Дел Потро игра полуфинал в \"Уимбълдън\" и четвъртфнал в \"Ролан Харос\". Силното представяне позволи на 30-годишния аржентинец  да се класира за финалите на АТП за пръв път от 2013 г.", "date": "2018.10.14", "title": "Сезонът на Дел Потро приключва заради фрактура в капачката на коляното"}
{"url": "https://www.dnevnik.bg/photos/2018/10/14/3327103_fotogaleriia_svetovnite_snimki_na_denia_-_13-14/", "text": "Патица плува в езеро в парк в Скопие, Македония.", "date": "2018.10.14", "title": "Фотогалерия: Световните снимки на деня - 13-14 октомври 2018 г."}
{"url": "https://www.dnevnik.bg/sport/2018/10/13/3326880_frenskoto_purvenstvo_e_uvelichilo_televizionnata_si/", "text": "Доминацията на ПСЖ във френския футбол не е отблъснала телевизионната аудитория, а точно обратното – увеличава интереса към първенството. Това обясни изпълнителният директор на Френската професионална лига (LFP) Дидие Кийо. Според него гледаемостта на Лига 1 се е увеличила с 25% спрямо предходната година. След като катарската кралска фамилия чрез своята компания \"Катар спортс инвестмънт\" купи футболния клуб, ПСЖ спечели пет от последните шест титли. \"Привличането на големи звезди обаче вдига интереса към първенството\", отчетоха от Лигата. Телевизионните права за периода 2020-2024 г. бяха продадени за 1.153 милиарда евро на сезон. Компанията \"Медиапро\" успя да купи основните три пакета, преборвайки се с beIN Sport. За базираната в Катар телевизия, както и за друг телеком – Free останаха по един пакет. Сделката за телевизионните права е рекордна, след като бележи скок от 59.7% от предишния петгодишен договор. С настоящата си стойност телевизионните права на Лига 1 се доближават до тези на Ла Лига и Бундеслигата. \"Много сме доволни от популярността на Лига 1. Има обаче какво да се подобри по отношение на пазара в Китай, Япония и останалите големи страни в Азия. Виждаме как клубове като \"Манчестър юнайтед\", \"Арсенал\", \"Ювентус\", \"Барселона\" и \"Реал\" печелят много от това\", каза още Кийо. Според него доминацията на ПСЖ не вреди на имиджа на френския футбол. Той даде пример със ситуацията в Германия, където \"Байерн\" спечели шест поредни титли, а в Италия \"Ювентус\" – седем. \"Въпреки че ПСЖ доминира гледаемостта е по-висока с 25%. Освен това идват нови и нови инвеститори. Можем да кажем, че ПСЖ помага на цялата лига да получава още повече внимание, а същи и средства\", каза още директорът на Лигата.", "date": "2018.10.14", "title": "Френското първенство е увеличило телевизионната си аудитория с 25 процента"}
