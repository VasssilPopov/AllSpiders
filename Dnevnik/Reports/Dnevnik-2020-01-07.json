{"url": "https://www.dnevnik.bg/analizi/2020/01/07/4013018_psihiatriia_na_ujasite/", "text": "                         Краят на годината и началото на следващата са време за равносметка, гласи клишето. Тази равносметка обаче се натресе сама – нетърсена и неискана, защото констатира единствено крайно нелицеприятен регрес спрямо предните не нови години, а нови десетилетия. Пожар в навечерието на Нова година напомни за скотското всекидневие на огромна група граждани – най-уязвимите, които не са в състояние да се грижат за себе си. И няма и кой друг да се грижи за тях. Те гният нейде, по възможност скрити, така че да не ни напомнят с присъствието си как всички ние, и държавата в частност, предпочитаме да се правим, че ги няма, вместо поне да се опитаме да им осигурим базово достойнство. На 31 декември горя пожар в областния психодиспансер в София и белодробната болница, които се помещават в близост. Понеже за разлика от други случаи – напоследък у нас пожарите в лечебните заведения се превръщат в традиция – жертви нямаше, премиерът Бойко Борисов обобщи ситутацията: \"Прекрасно се справиха пожарникарите, няма жертви. Имаме много добри професионалисти, затова всяка година им вдигаме заплатите с по 10%\". Точно така – държавата отдавна е спряла да се интересува от причините за пожарите, които бушуват във всяка една сфера, камо ли да опитва да я реформира така, че условия за пожари да няма. Борисов се интересува единствено от бързото и ефективно гасене и а не в предотвратяването им. Вероятно на всички нас това ни изнася, иначе не бихме го преглъщали толкова години. Областният психодиспансер в София е същият, който точно преди година най-накрая беше забелязан от всички ни, след като психиатър пусна във \"Фейсбук\" шокиращи снимки от условията вътре, които навеждаха на мисълта, че в крайна сметка е най-добре това място да изгори до основи. Борисов също се трогна, поиска анализ от министерството на здравеопазването, а министър Кирил Ананиев обобщи, че над половината от психиатричните болници, диспансери и отделения по други болници са в критично състояние и ще са нужни скромните 10 млн. лв. за ремонти. Психодиспансерът, конкретно, е в такова състояние, че е по-добре да му се търси нова сграда. Година по-късно се оказа, че 10-те милиона са намалели до 3 \"за подобряване на сградния фонд\", т.нар. център за психично здраве в София си е на същото място, макар и поизгорял. Междувременно – през март 2019 г., горя друг психодиспансер – в Пловдив, и уби трима от пациентите, а случаят беше класически – скитници с параноидна шизофрения, държани под ключ и пушили в стаята. Защото след като родителите им си отидат или просто не издържат, единственото място за подобни болни е улицата – държавата и обществото не осигуряват почти никаква грижа. Освен отвреме навреме въдворяване в лудницата. Благодарение на новогодишните фойерверки на Сточна гара в София окаяното положение на психиатричните грижи и пациенти получи своя миг внимание, колкото да стане ясно, че разрухата е пълна и отчайваща. Това е паралелен свят, толкова ужасяващ и труден за възприемане, че е естествено да предпочитаме да се правим, че го няма. Държавната психиатрична болница в Раднево, която приема 300-400 от най-тежките случаи в страната, част от които въдворени, защото са опасни за околните и себе си, няма пари нито за охрана, нито дори за ограда и така е от цели 20 години. Резултатът: \"От лекари и сестри се очаква да изпълняват и охранителни функции. Част от критиките към нас са заради невъзможността да задържаме опасни пациенти. Много често идват полицаи, които водят здрав физически пациент и идва една санитарка, която трябва да го поеме от полицаите и да го доведе до съответното отделение. И в тази ситуация идва група от 7-8 пациенти, които го придружават заедно със санитарката. Те осигуряват конвоирането на пациенти от портал до отделение\", обясни пред Би Ти Ви д-р Иван Добринов, шеф на отделение в болницата. \"Случвало се е да влизат хора с въздушни пушки, които стрелят по двора. Глутници кучета няколко пъти нападаха пациенти в двора, така че тези инциденти са всекидневие\", допълни Добринов. Почти като филм, нали - от тия, които получават награди? Само че е реалност. У нас има 12 психиатрични болници, 12 центъра за психично здраве – бившите диспансери, и 22 отделения в многопрофилни болници. Психиатричните болници са сред малкото у нас, които не са търговски дружества и получават издръжка от държавата, толкова мизерна, че всекидневно ражда сюжети за киното, а също и огромен интерес от страна на международните Диспансерите и отделенията в болниците пък са подвластни на Търговския закон, получават пари за преминал болен, което води до отказ за прием на тежко болните, които се озовават или на улицата, или в ужасяващите държавни психиатрии, дори и да не са за там. Това, което най-остро липсва обаче, е свързващата грижа и рехабилитацията – дневни центрове и защитени жилища. Идеята, включително и според нормативната уредба, е пациентите да бъдат изолирани в психиатрии за кратко и само докато трае острият период на болестта. Всичко отвъд това се смята за лишаване от свобода. След изписването си те трябва да посещават дневни центрове за психосоциална рехабилитация, в които като цяло да прекарват деня си, така че да са в максимална степен част от общността. Там с пациентите се занимават социални работници и психолози, провежда се арт терапия, болните общуват помежду си, социалните им помагат във всеки аспект на бита, включително да ги подсещат да се къпят, да си пият лекарствата и да посещават психиатъра си. Част от болните дори могат да работят – по малко и неспециализиран труд, но достатъчно за целите за рехабилитацията. Защитените жилища пък осигуряват дом на болните без близки. Само че у нас има 5-6 подобни центъра – нито държавата ги финансира, камо ли насърчава появата им, нито общинските съвети дават съгласие за изграждането им, нито пък съседите – за поява на защитено жилище. Да не говорим за заплатите на социалните работници, които едва надскачат минималната, срещу което от тях се очаква да полагат тежък и изпепеляващ труд, или за мотивацията и възнагражденията на психиатрите – специалност, която в близките няколко години просто ще изчезне. Затова и повечето хора с тежки диагнози Така стоят нещата от десетилетия, защото и на обществото, и на държавата им е най-удобно просто да запушат нос, когато прескачат на улицата някой вмирисан нещастник. И ще са нужни десетилетия, за да се осигури поне малко достойнство и на болните, и на тези, които се грижат за тях. Министерството на здравеопазването е заръчало на специалисти в психиатрията да изработят Стратегия са психично здраве до 2030 г., т.е. концепция за цялостна реформа в сектора. Тя е факт, предадена е в МЗ и се очаква отговорът на държавата. Той е лесно предвидим, за съжаление.", "date": "2020.01.07", "title": "Психиатрия на ужасите"}
{"url": "https://www.dnevnik.bg/bulgaria/2020/01/07/4012929_ivanovden_e/", "text": " Православната църква почита на 7 януари свети Йоан Кръстител - последния старозаветен пророк, кръстителя на Исус Христос. Наречен е още предтеча, защото вървял преди Христос и подготвял хората за неговото рождение. Според евангелския разказ Йоан Кръстител се родил половин година преди Исус. Той бил син на свещеника Закария и праведната Елисавета, които дълги години се молели и надявали на рожба. Йоан водел аскетичен живот и като навършил 30 години, започнал да проповядва и да кръщава. Той възвестявал идването на дългоочаквания Месия и призовавал към покаяние:   (Евангелие на Лука). Онези, които изповядвали греховете си, св. Йоан кръщавал във водите на река Йордан, за да се пречистят. Той дал светото кръщение и на Исус Христос.  Убит е по заповед на управляващия Галилея Ирод Антипа, а според разказа главата му била поднесена на тепсия на танцьорката Саломе. От кал да е, Иван да е Празникът, известен като Ивановден, е един от най-тачените в България. Имен ден днес празнуват над 360 хил. българи, носещи имената Иван, Ивана, Иванка, Ивайло, Иво, Калоян, Йоан, Йоана, Йово, Йова, Жана, Ваньо, Ваня и др. Според  най-новите данни на националната статистика  Ивановците в страната са 147 644 души, а Иванките - 55 260. Фамилията Иванов също е най-популярната в страната - тя е носена от близо 275,хил. мъже и жени. Ритуално къпане за здраве      Традиция е да се посетят и имениците, като в някои райони има обичай те да бъдат ритуално къпани в реката. Който не иска да бъде потопен във водата, трябва да се откупи, но въпреки това задължително го напръскват за здраве. Народните обичаи на Ивановден са свързани с очистителната сила на осветената предния ден -  Богоявление,  вода. Периодът на \"мръсните\" дни е завършил и всеки обръща поглед напред - към доброто, здравето, берекета и щастливия живот. Самият ден е посветен на младото семейство, което е минало под венчилото през миналата година. Кумът, който е венчал или кръщавал новородените, приготвя дарове и специален обреден хляб (обкичен със захаросани ябълки, сушени плодове, босилек и стръкчета здравец), с които се посреща младото семейство. Младите отиват в дома на кума, но и те носят дарове, хляб, баница и печена кокошка. На Ивановден празничната трапеза включва варено жито, фасул, ошав, баница, кървавица, печена луканка, свински ребра със зеле.", "date": "2020.01.07", "title": "Ивановден е"}
{"url": "https://www.dnevnik.bg/analizi/2020/01/07/4013016_da_se_reagira_na_kriza_kogato_veche_e_tvurde_kusno_e/", "text": "                         Джон Бон Джоуви Със сигурност е много изкушаващо да критикуваме властта за водната криза в Перник. И ще бъде с право, проблемите там са следствие на хищническо използване на природните ресурси от вероятно максимум две компании, на които никой в държавата не може да каже и копче. Като при това криза, само че с въздуха в Перник имаше и през лятото. Нали помните, тогава ТЕЦ-ът на Ковачки заплашваше хората, че ако протестират срещу горенето на боклуци и тровенето им, ще им спре топлата вода. Колко иронично от днешна гледна точка, когато нямат и студена. Да се реагира на криза, когато вече е твърде късно, става патент на правителството. и еднолично да решава проблемите. Превенцията не е на мода, защото не става за пиар. Поне два са слабите моменти в стратегията на властта. През 2018 година усвоиха 500 млн лева от бюджетния излишък за ремонт на язовирите. Парите бяха внесени в капитала на Държавната консолидационна компания. Мастодонт под шапката на министърът на икономиката Караниколов. Затова и той се появява толкова често по медиите. Компанията е една от най-непрозрачните, но в същото време с активи за милиарди. Даже няма и уеб сайт. Това действие показва, че решенията микропроцесите да се управляват от едно място не са особено ефективни. Как точно това дружество ще ремонтира над 300 язовира наред с всички останали свои активи е енигма. Парите можем да ги броим за потънали. Решение от това място не очакваме. Втората грешка – заявката на Борисов да обедини в една фирма всички ВиК в страната. Ама явно това си му е стила. Всичко в един кюп, никой да не знае какво се случва, ама \"нашите\" хора са управляват. Така че когато дойде криза, хората да знаят точно кой на място е виновен – кметът или общинският съвет. А не да чакат Батман да пристигне целият в бяло и да извади магическата пръчка. За целта обаче трябва да се мине през период на окрупняване на общини. Няма как да очакваме ефективност от такива с няколко хиляди души население, главно възрастни хора. Те са със затихващи функции и политическата воля е да им бъде даден морков, така че сами да пожелаят да се влеят в съседните. А управлението на природните ресурси вече е въпрос и на национално оцеляване. Климатичните промени вероятно ще доведат до много повече екстремни ситуации. Не само безводие. Затова и цената за замърсяването на въздуха трябва да бъде висока, и да не се плащат субсидии за тровене на хората, както се случва с ТЕЦ на Ковачки, чиято енергия се изкупува от държавната НЕК за близо 20 ст за киловатчас. Скъпа трябва да бъде и водата за тежката индустрия, така че да има икономически смисъл в пестенето й, а не в пилеенето. И немарливото и престъпно отношение към тях трябва да се наказват. Идвята не е да действаме със забрани, като слон в стъкларски магазин. А с насочване и подтикване на хората и бизнеса. В създаване на подходяща рамка, така че те самите да се чувстват задължени и стимулирани да бъдат ефективни. Цапаш – плащаш е клише, но е вярно. Когато се установят виновните за бедствието в Перник, гражданите трябва да заведат дела срещу тях. Така че следващите герои да си помислят добре дали си струва. Не е въпросът държавата да ги глоби и да прибере парите в общия кюп. Това е пазарна икономика, това е носене на отговорност. Иначе съм убеден в доброто бъдеще на този наистина изстрадал град. Тежката индустрия може би няма да бъде такава част от него. Но близостта до София, транспортните връзки (удобен влак е задължителен), дори хилядите декари шломохранилища, които могат да произвеждат енергия от слънцето на цялата агломеряция, са шанс за бизнес. И най-вече, когато се срещам с перничани, напоследък все по-често, виждам умни и амбициозни хора. Самият факт, че приемат на майтап всичките бъзици с тях (знаете за голфовете, за дискотеките), е достоен за уважение. А човешкият ресурс е най-важен (поредното вярно клише).", "date": "2020.01.07", "title": "Превенцията не е на мода, защото не става за пиар"}
{"url": "https://www.dnevnik.bg/politika/2020/01/07/4013044_hristo_ivanov_demokratichna_bulgariia_e_otvorena_za/", "text": "Обединението \"Демократична България\" е готово и отворено да се разширява с политически формации, отделни структури или хора, които са готови да се нагърбят с политическата кауза да се работи за свободна, европейска и модерна държава. Това обяви в интервю за \"Дневник\" лидерът на \"Да, България\" и съпредседател на \"Демократична България\" Христо Иванов. \"Нашето разширяване на първо място е спрямо гражданите, които ценят демократичните ценности; заедно с тези хора ние трябва да убеждаваме останалите, че има смисъл да се работи за това България да е свободна, европейска, модерна и амбициозна страна. Този процес обаче не може да е конюнктурен - той е сложен, отнема време и ние сме готови да го инвестираме\", каза Иванов. Според него местните избори са били тест за обединението \"Демократична България\", но то е успяло да формира амалгама от хора, които са демократи. \"Ние сме готови и отворени за разширяване на този формат с формации, отделни структури или хора, които са готови да се нагърбят с тази политическа кауза\", допълни още Иванов. На въпрос има ли в момента такива формации, той отвърна, че от \"Демократична България\" са готови да говорят с \"настоящите ръководства на определени формации, исторически принадлежащи към демократичната общност\".", "date": "2020.01.07", "title": "Христо Иванов: \"Демократична България\" е отворена за формации, работещи за свободната държава"}
{"url": "https://www.dnevnik.bg/evropa/2020/01/07/4008523_trudnoto_sega_zapochva_djonsun_v_nadprevara_s_vremeto/", "text": "Борис Джонсън постигна бърз успех на няколко фронта през 2019 г. : - Спечели битката за лидерския пост в Консервативната партия и стана премиер на Великобритания. - Постигна  нова сделка за Брекзит  с Европейския съюз. - Предизвика и  спечели изборите в страната , на които дори постигна най-голямото мнозинство за консерваторите от победата на Маргарет Тачър през 1987 г. -  Прокара споразумението си  за излизането от блока в парламента. Във вторник (7 януари), Джосън се завръща от ваканция на Карибите, и започва работа по следващите стъпки за Брекзит. Законодателството, необходимо за прилагането на сделката ще бъде обсъдено в парламента във вторник и сряда (7 и 8 януари) преди да бъде окончателно завършено прокарването му през долната камара в четвъртък (9 януари). Очаква се процедурата да мине гладко и след това законодателството да отиде за допълнително разглеждане в горната камара на парламента. В сряда се очаква и среща в Лондон на Борис Джонсън с председателя на Европейската комисия Урсула фон дер Лайен. Така на 31 януари Джонсън е на път да изпълни многократно повтаряното си обещание и да извади страната от ЕС. На 1 февруари обаче почти всичко ще си остане същото, защото тогава ще започне да тече 11-месечен преходен период, през който Великобритания ще продължи да следва правилата на ЕС, но без да бъде представена в евроинституциите. Процесът по определяне на бъдещите отношения между ЕС и Великобритания тепърва ще започне, а според многото критици на Джонсън именно този етап ще бъде доста по-сложен. Ако до края на годината не бъде постигната сделка, ЕС и Великобритания ще започнат да търгуват по правилата на Световната търговска организация. Каква търговска сделка с ЕС иска Борис Джонсън? \"Евронюз\" припомня, че във видео, публикувано в \"Туитър\" на 10 ноември, Джонсън повтори целта на правителството си: \"да постигне голяма сделка за свободна търговия с нашите приятели и партньори в ЕС неоснована на каквато и да било политическа хармонизация\". Той казва, че Великобритания ще се стреми към сделка в канадски стил. Преговорите по споразумението за свободна търговия на ЕС с Канада (познато като CETA), което частично влезе в сила през 2017 г., отнеха седем години, а сделката обхваща поне 1600 страници. За да бъде напълно приложено, ще са необходими още няколко години. СЕТА елиминира повечето мита, но не премахва регулаторните бариери. Канада не е в единния европейски пазар, така че нейните продукти минават през гранични проверки, въпреки че използването на технологии се насърчава, за да се ускорят митническите процедури. Има разпоредби за взаимно признаване в областта на услугите (сектор, представляващ по-голямата част от британската икономика), но канадският финансов сектор не получава права да извършва дейност в ЕС. Борис Джонсън обяви своя план през септември 2018 г., като каза, че той ще включва нулеви мита и квоти за внос и износ, взаимно признаване на стандартите, технологични решения, и ще покрива стоки и услуги. Поддръжниците му твърдят, че постигането на търговската сделка с ЕС ще бъде улеснено от факта, че двете страни започват от позиция на хармонизация. Това обаче е спорно. Джонсън иска Великобритания да бъде свободна да се отклонява от правилата на ЕС. В същото време, внимавайки да не даде на Великобритания конкурентно предимство, Брюксел ще иска Лондон да спази ангажимента си да поддържа \"равни условия\", както е посочено в необвързващата част на сделката за \"развода\". В понеделник (6 януари) британските медии цитираха отговори от \"Даунинг Стрийт\", че \"след като напуснем ЕС на 31 януари, ще бъдем свободни да водим търговски преговори със страни по целия свят, а не само да се фокусираме върху бъдещото партньорство със съюза\". Каква е времевата рамка на преговорите Според условията на споразумението за \"развода\", след като Великобритания напусне ЕС  , което значи, че договореностите между тях ще останат в голяма степен същите като досега. След 31 януари Великобритания ще има само 11 месеца, за да договори споразумение за свободна търговия с ЕС. . Лондон и Брюксел (от името на 27-те) обаче трябва  Джонсън настоява, че търговска сделка може да се постигне в рамките на преходния период и изключи удължаването му. В насоките на ЕС за договаряне на търговски споразумения се казва, че \"постигането на споразумение обикновено отнема няколко години\" и има над 30 етапа, включващи взаимодействие в преговорите и процеса на взимане на решения между Европейския парламент, Европейския съвет (включващ държавите членки) и Европейската комисия. А и освен търговията ще трябва да бъдат уредени още въпроси, като сигурността, споделянето на данни, науката и образованието. Без удължаване на преходния период – последиците Според официални лица решението на преизбраното правителство на Борис Джонсън да предотврати удължаването на преходния период може да понижи амбицията на бъдещата търговска сделка. Краткият срок може да остави възможност да се договори включваща само най-основнoто сделка за стоките, евентуално оставяйки настрана други области като услугите, които съставляват 80% от британската икономика. Джонсън и поддръжниците му изтъкват скоростта, с която правителството договори новото споразумение за оттеглянето с ЕС – то бе постигнато с лидерите на блока през октомври, но едва след като премиерът се отказа от ключова част от по-ранната си стратегия за Северна Ирландия. \"Гардиън\" коментира, че решението на Джонсън да изключи удължаване на преходния период бе сметнато като чисто политически жест. Това обаче е и високорисков ход, който Раул Рапарел, съветникът за Брекзит на бившия премиер Тереза Мей, смята, че ще доведе до \"тясна и повърхностна\" сделка. \"Една много тясна и повърхностна сделка няма да бъде по-различна от варианта без сделка\", коментира Джо Оуен, програмен директор за Брекзит в аналитичния център Institute for Government, според когото Джонсън вероятно ще трябва да направи известни отстъпки. В понеделник \"Файнъншъл Таймс\" припомни и последните коментари на Урсула фон дер Лайен, която в интервю преди седмица коментира, че смята, че Джонсън ще има нужда от повече време за преговори по сделката и че има \"сериозни съмнения\" за спазването на крайния срок - декември тази година. Така че тя не изключва, че до средата на годината може да бъде договорено удължаване.", "date": "2020.01.07", "title": "Трудното сега започва: Джонсън в надпревара с времето за търговска сделка с Европа"}
{"url": "https://www.dnevnik.bg/sport/2020/01/07/4013060_bulgarskite_voleibolisti_izlizat_za_pobeda_koiato_moje/", "text": "Българският национален отбор по волейбол ще се изправи срещу Нидерландия във втория си мач от квалификационния турнир в Берлин. Двубоят е днес от 15.00 часа и ще бъде излъчен по БНТ 3. В понеделник българите играха силно и поднесоха изненада с  победата си с 3:2 срещу Франция . С успеха си воденият от Силвано Пранди отбор е трети в групата с две точки. Начело са \"петлите\" с четири, следвани от европейския шампион Сърбия с три, но и двата състава са изиграли по два мача. При победа с 3:0 или 3:1 България ще събере пет точки и ще е начело преди последните срещи в групата. Напред продължават първите два отбора от двете групи, а за Токио се класира само победителят в турнира.      Диагоналът Цветан Соколов остана силно впечатлен от представянето срещу Франция. Той посочи, че е положително настроен, но призова за спокойствие. \"Според мен заслужавахме тази победа. Това беше един от най-добрите ни мачове. Изиграхме страхотен двубой, най-вече тайбрека. Имахме ситуации, в които наистина французите натискаха много със сервис, но ние успявахме да изиграем дори и високите топки, които имахме, по най-добрия начин. Много движение, доста усилена работа в защита\", каза Соколов. \"Трябва да мислим мач за мач - много пъти сме мислили за напред и нещата не са се получавали. Така че, нека да си починем и изчистим главите за срещата с Нидерландия. Със Сърбия изиграха мач на приливи и отливи, но всеки ден е различен\", добави българският диагонал.", "date": "2020.01.07", "title": "Българските волейболисти излизат за победа, която може да им открие пътя в Берлин"}
{"url": "https://www.dnevnik.bg/sviat/2020/01/07/4013063_pevec_nacionalist_oburka_smetkite_na_izborite_v/", "text": "Сто хиляди бюлетини преднина при около 2 млн. гласували - звучи като комфортно мнозинство на балотаж в малка държава като Хърватия. Приблизително толкова бяха нужни на бившия премиер социалдемократ Зоран Миланович, за да спечели президентските избори  и да отнеме от държавния глава  Колинда Грабар-Китарович шанса за втори мандат. Миланович обаче спечели изборите с 53% и постави под въпрос доминиращата позиция на консерваторите отчасти благодарени на неочаквано обстоятелство - невалидните бюлетини. Около 4.3 на сто от изборните книжа се оказаха невалидни. Хърватски медии пишат, че повечето от тях са били на поддръжници на фолк изпълнителя Мирослав Шкоро, спечелил близо четвърт от гласовете на предишния тур на 22 декември с призиви за повече правомощия за държавния глава и с настояването, че е извънсистемен кандидат. Това означава около 89 хил. гласа. Националистът Шкоро първо като певец през 90-те с фрази като \"Не ми пипайте равнината, ще се върна\". Почти три десетилетия по-късно отказа да подкрепи когото и да било на изборите, въпреки очакванията, че след като е в дясната част на спектъра, ще призове да се гласува за консерваторите (а и самата Грабар-Китарович често си служи с националистическа реторика). На практика самият Шкоро предложи на избирателите си да направят бюлетините невалидни, като публикува видеоклип, в който казва, че пред урните ще добави трети кандидат: хората. Той стана депутат през 2007 г. от Хърватския демократичен съюз - партията на Грабар-Китарович - но на изборите се кандидатира като независим. Преди над десетилетие обяснява отказа от депутатския си мандат заради разочарованието от начина, по който медиите се държат с политиците. Неговата Ne dirajte mi ravnicu (\"Не ми пипайте равнината\"), издадена в 1992 г. (когато бушуват югославските войни) става една от най-популярните хърватски песни. Призивът \"Не ми пипайте равнината\" (както се нарича песента) изстрелва 57-годишния Школо в поп средите на страната и той не е активен в тях единствено докато е генерален консул на Хърватия в Унгария - между 1995 и 1997 г. Няколко години по-късно следва песента му за Анте Готовина - пенсионирания хърватски генерал-лейтенант, обвинен от трибунала в Хага във военни престъпления в годините на югославския конфликт, но оправдан през 2012 г. През май 2015 г. Грабар-Китарович го назначава за член на Съвета за вътрешна сигурност на страната. Той набра популярност сред националистически настроените избиратели през президентската кампания, която обяви през лятото на миналата година. Резултатът му на първия тур бе повече от добър - 24.45 на сто от вота - но това бе с два пункта под резултата на Грабар-Китарович. Успехът на Грабар-Китарович тогава изглеждаше предвидим, тъй като социолозите очакваха националистически настроеният изпълнител да подкрепи по-скоро консервативен кандидат (като нея), отколкото социалдемократ.      Той обаче не направи нито едното, нито другото. Грабар-Китарович и Шкоро се състезаваха чрез думите си за гласовете в дясната част на спектъра. Според политолога и балканиск Флориан Бибер от университета в Грац Грабар-Китарович направи завой към \"твърдия десен електорат, отчасти за да се справи с предизвикателството на Шкоро\". Това изтика дебата по време на изборите в дясната част на политическия спектър, при националитическите теми, в дълбоко разделена (още от войната) страна между \"леви\" (които се представят като антифашисти, борци за права) и \"десни\" (защитници на бизнеса, но и на силните държави, които могат да посрещат предизвикателства). Някои експерти се съмняват, че кампанията на Шкоро, с популистките си послания,  наистина е била дясна . Каквато и да е истината, с решението си да не подкрепи никого някогашната музикална звезда подготви почвата за парламентарните избори, които ще се състоят по-късно тази година и на които консерваторите все още се очертават като победители. Натискът отляво обаче е все по-голям и много зависи от това какъв президент ще е Миланович.", "date": "2020.01.07", "title": "Певец националист обърка сметките на изборите в Хърватия"}
{"url": "https://www.dnevnik.bg/sviat/2020/01/07/4012887_trump_se_hvurlia_v_riskove_pred_koito_drugi_politici/", "text": "Президентът Доналд Тръмп не е първият американски лидер, който не изпускаше генерал Касем Солеймани от поглед, но стана първият, който натисна спусъка. Това е подход, която се проявява през цялото му досегашно президентство. По редица въпроси на националната сигурност той е пренебрегвал същите предупреждения, които караха негови предшественици от двете партии да изчакват. Понякога той просто проявява склонност да поеме повече рискове. В други случаи просто оспорва предупрежденията, дори от експерти в собствената му администрация, и публично се хвали, че ги е пренебрегвал. Когато Тръмп премести  посолството на САЩ от Тел Авив в Ерусалим  - обещание, които други бяха дали, но после се отметнаха от него, той го направи противно на съвета на помощниците му, които твърдяха, че то ще разпали напрежение в Близкия изток. Когато той стана първият американски лидер,  стъпил в Северна Корея,  той не се съобрази с онези, които казаха, че така дава на Пхенян символична победа, без да получи нещо в замяна. Поддръжниците на Тръмп приветстват неговата готовност да действа там, където други не биха го направили, с аргумента, че той е внесъл свеж подход на бизнесмен към трудни за уреждане проблеми. Но неговият високорисков подход породи страхове у демократите, както и сред някои републиканци, които се опасяват, че президентът е прекалено фокусиран върху краткотрайни изгоди и е сляп за дълготрайните последствия от своите действия. \"Тръмп смята, че външната политика е  риалити шоу , и ако липсват катастрофални последици на следващия ден, те просто изобщо няма да се появят\", казва Бен Роудс, който е бивш заместник-съветник на президента Барак Обама по националната сигурност. \"Те обаче се появяват, като в някои случаи вече са дошли, а в други - ситуацията все повече се влошава.\" Готовността на Тръмп да зарязва конвенционалното мислене е характерен признак за неговия политически живот. Навлизайки в последната година на първия му президентски мандат, неговите съветници и съюзници го описват като Той разгони кохортата си от съветници, които виждаха себе си като \"предпазни бушони\" срещу импулсивните му действия. Други, като бившият министър на отбраната  Джим Матис , напуснаха, защото бяха несъгласни с начина му на вземане на решения. Подходът на Тръмп към националната сигурност бе донякъде предопределен от отговора на едно от първите му мащабни действия -  въздушните удари срещу Сирия  като възмездие за употребата на химически оръжия през 2017 г. - няколко месеца след встъпването му в длъжност. Услади му се факта, че и демократите, и републиканците одобриха решението, което Обама не бе посмял да вземе. Обама спря плановете за удар през 2013 г., донякъде защото се страхуваше, че това ще въвлече САЩ в по-голям конфликт. Това не е случи след премерения удар на Тръмп, макар че сирийското \"блато\" си остава и САЩ все още имат някакво военно присъствие в тази страна. Последствията от дръзките външнополитически решения на Тръмп са смесени. Решението му да премести посолството от Тел Авив в Ерусалим практически не причини взрив на насилие в Близкия изток. То обаче по никакъв начин не помогна на администрацията на Тръмп да смекчи нарастващото напрежение в отношенията с палестинците и погреба изгледите за напредък към мирно споразумение с израелците. Решението на Тръмп да се захване с пряка дипломация със севернокорейския лидер Ким Чен-ун, включително и среща на разделителната линия между Северна и Южна Корея, донесе слаб напредък към елиминирането на ядрената програма на Пхенян. Преговорите почти са прекратени, а Ким каза тази седмица, че неговата страна скоро ще покаже ново стратегическо оръжие. Президентът бе изправен също пред когато внезапно обяви изтегляне на американските войски от Сирия, което откри пътя на Турция да започна офанзива срещу кюрдските сили, които са съюзници на САЩ. Тръмп отначало упорстваше, но в крайна сметка смени курса. За критиците на президента решението му да нареди прицелния  удар срещу Солеймани  може да се окаже най-рискованото досега. Администрациите и на Обама и на Буш-младши се отказаха от възможността да ликвидират Солеймани - лидера на елитните иракски сили Ал Кудс, обвиняван, че е дирижирал атаките срещу американските войски в Ирак. Дори съветниците на Тръмп признаха риска от иранско отмъщение, което може да въвлече САЩ и Техеран в пряк военен конфликт. каза Мари Харф, старши съветник на бившия държавен секретар Джон Кери. \"Убийството на Солеймани може да се окаже безразсъдният ход на Тръмп, вкарал ни в пълномащабен конфликт.\" Но за поддръжниците на Тръмп това е само поредна хиперболизирана реакция на едно оправдано действие на президента. Сенаторът републиканец Бен Сас от Небраска разкритикува онези, които, според него, гледат на убийството на Солеймани \"като на края на света\". Сенаторът каза, че макар той и Тръмп да имат доста разногласия по политически въпроси, президентът в случая е предприел правилна стъпка. \"Неоспорим факт е, че Иран като цяло и конкретно Солеймани извършваха все повече нападения\", каза Сас. \"Трябва да има червена линия, когато става въпрос за гибелта на американци.\" /БТА", "date": "2020.01.07", "title": "Тръмп се хвърля в рискове, пред които други политици се спираха"}
{"url": "https://www.dnevnik.bg/evropa/2020/01/07/4012727_poruchai_kakvoto_iskash_ispanskiiat_dostavchik_po/", "text": "Амбициозен собственик на 27 години, бързо нарастваща армия от Ай Ти инженери: в Барселона стартъпът Glovo продължава международния си възход отвъд доставките на храни и то въпреки острите критики срещу условията на труд на доставчиците на компанията. През 2015-а Оскар Пиере напуска първата си работа в Airbus, в Тулуза, където остава само три месеца. \"Тази индустрия е малко бавна... Търся друг ритъм\", обяснява през АФП бившият инженер по аеронавтика. Днес младият испанец ръководи 1500 служители в 26 страни. Половината са в Барселона, неговия роден град, където разполага с бляскави напълно нови офиси, достойни за Силициевата долина: пуфове, кафене, декорирано с полароидни снимки на млади служители. Във входа е пълно с жълти раници, използвани от 50 000-те доставчици на Glovo, с колела или мотоциклети, които разнасят по домовете храна от ресторанти в 288 града, но също и бебешки пелени за еднократна употреба, лекарства, цветя и т.н. Защото Glovo, за разлика от конкурентите си Deliveroo или UberEats, не се ограничава с храни. \"Поръчай каквото искаш\", предлага приложението. За 2019 година Оскар Пиере предвижда оборот от 250 милиона евро, а това е увеличение с над 200% спрямо 2018-а, когато продажбите вече бяха скочили с 350%. От 2015-а Glovo е привлякла 460 милиона евро от инвеститори, съблазнени от подема в сектора, и се издигна до статута, пораждащ завист, на \"еднорог\" или с други думи на равнището на тези стартъпи, чиято пазарна капитализация превишава 1 милиард долара. \"Това е главозамайващо, означава голям натиск, но в същото време се възползваме от ситуацията изцяло, защото знаем, че е уникално да се живее по този начин\", казва с усмивка на лицето синът на предприемаческа фамилия. Той се надява да получи печалби \"до 18 месеца\" на световно равнище, макар дейността му да е рентабилна вече в Испания, Италия и Португалия. За да расте, Glovo стъпва там, където конкуренцията не е толкова изострена, колкото е в Западна Европа: в Латинска Америка, Казахстан, Украйна Мароко, Кот д'Ивоар и т.н. Оптимизирани доставки Друг залог: да се оптимизират сроковете на доставка чрез алгоритми, създавани с много усилия от стотина международни инженери. За 2020 година се предвижда да бъдат наети нови 300. \"Трябва да изберем модел на изкуствен интелект, който да може да промени времето за подготовката на една поръчка, за да искаме от доставчика да пристигне на мястото, от което да я вземе, в момента когато тя е готова\", защото чакането е загуба на пари, подчертава Мустафа Сезгин, ръководител на отдела по информатика. Храните носят три-четвърти от оборота, но \"ние искаме да мислим, че храната е началото на нещо много по-голямо\", като при Amazon, който започна с книги, обяснява Пиере, който се възхищава на Джеф Безос. Glovo вече притежава седем \"dark supermarkets\" (\"тъмни супермаркети\"), складове, пълни с бакалски стоки, предназначени единствено да бъдат доставени, и планира да открие още стотина през следващите две години. Целта: да може да прави доставки за 15 минути.  След време приложението ще може да резервира ресторанти и билети за кино, да предлага услуги по поддръжката на дома или ремонти. Процес Има обаче и нещо друго - освен заради тези проекти самите доставчици изпълваха първите страници на изданията в Испания през последните месеци. Причината - стачките в знак на протест срещу всекидневния натиск и недостатъчните работни часове, за да могат да получават достойни доходи. Двадесет и един от тях изправиха Glovo пред съда, обвинявайки компанията, че ги третира като \"фалшиви самонаети работници\", подложени на същите условия като наетите, но без социалните предимства, от които те се възползват. Съдилищата отсъдиха в полза на доставчици по 11 дела и в полза на Glovo - по 10, според самата компания. Испанската осигурителна служба иска от нея да внесе неплатени социални вноски на стотици доставчици. Според Оскар Пиере проблемът не е да се установи \"дали те са служители или самонаети\". \"Това е една нова парадигма\", за която \"трябва да се създаде нов регламент\" за сектора, казва той, допълвайки, че планира да въведе допълнителни социални вноски за сметка на компанията. Той набляга най-вече на \"гъвкавостта\", която се предлага на разносвачите, от които \"60% работят при непълна заетост\". Дали те не биха искали да работят повече? \"Нямам така информация\", признава той раздразнен от въпроса.  Glovo твърди, че е загрижена да увеличи доходите на доставчиците си и че работи за подобряване на приложението, за да могат те да правят по три доставки на час спрямо две сега. \"С технологията това е възможно\", убеден е Оскар Пиере. /БТА", "date": "2020.01.07", "title": "\"Поръчай каквото искаш\": испанският доставчик по домовете, устремен да завладее света"}
{"url": "https://www.dnevnik.bg/video/2020/01/07/4012778_zashto_niakoi_hora_iskat_po-malko_evropa/", "text": "Свободна търговия, липса на граничен контрол, работа навсякъде – те правят европейската икономика силна. Но единният пазар си има свои проблеми и връзките започват да отслабват. Защо някои хора искат повече Европа, а други – по-малко, обяснява \"Дойче веле\". ", "date": "2020.01.07", "title": ""}
{"url": "https://www.dnevnik.bg/evropa/2020/01/07/4013079_brjuksel_triabva_da_ubedim_iran_che_zapazvaneto_na/", "text": "Трябва да убедим Иран, че запазването на ядреното споразумение е и в негов интерес. Това се посочва в изявление на председателя на Европейската комисия Урсула фон дер Лайен, цитирано от БТА. Тя призовава за пресичане на кръга от насилие и за отваряне отново на поле за работата на дипломацията. Европа говори с всички замесени, допълва Фон дер Лайен по повод събитията, свързани с Иран и Ирак от последните дни. Председателят на Еврокомисията потвърждава свикването на извънредно заседание в петък на Съвета на ЕС по външни работи. Тя съобщава, че в сряда ЕК ще обсъди на своето заседание обстановката в Близкия изток, за да започне съгласуването на действията по този въпрос между отделните еврокомисари. Много сме разтревожени от съобщенията на Иран, че няма да изпълнява ядреното споразумение. От наша гледна точка е важно Иран да се върне към изпълнение на договореностите, добавя Фон дер Лайен. По нейните думи Ирак трябва да бъде оставен да продължи по пътя на помирението, възстановяването и стабилността. Призоваваме всички да проявят сдържаност, допълва Фон дер Лайен. \"Ройтерс\" отбелязва, че министрите на външните работи на държавите - членки на ЕС, ще имат извънредна среща в петък в Брюксел, за да обсъдят начини за спасяване на споразумението за иранската ядрена програма, казаха двама дипломати. Дневният ред тепърва трябва да бъде съгласуван официално. Един от източниците обаче каза, че външните министри от ЕС ще обмислят какъв отговор да бъде даден на решението на  Иран да спре да спазва  ограниченията за обогатяване на уран. Решението бе обявено  след американския въздушен удар с дрон , при който бе убит  Касем Солеймани , един от най-високопоставените ирански военни командири.", "date": "2020.01.07", "title": "Брюксел: Трябва да убедим Иран, че запазването на ядрената сделка е и в негов интерес"}
{"url": "https://www.dnevnik.bg/bulgaria/2020/01/07/4013077_misiiata_v_irak_v_koiato_sa_dvama_bulgari_shte_bude/", "text": "Мисията на НАТО, в която работят и двамата български офицери, ще бъде временно евакуирана в съседна държава, най-вероятно в Кувейт. Срокът на пребиваване в нея на двамата приключва след две седмици и тогава ще се реши дали да бъдат командировани други двама или не. Това съобщи в интервю за Би Ти Ви вицепремиерът и министър на отбраната Красимир Каракачанов. Той коментира засилването на напрежението между Иран и САЩ през последната седмица и последвалото искане от страна на парламента на Ирак всички военни от НАТО да напуснат страната. Вчера пактът обяви, че от съображения за сигурност спира обучителната си мисия, част от която са и българските военни. Каракачанов каза, че ако решението на иракския парламент бъде одобрено от местното правителство, тази мисия, която включва около 430 души, трябва да приключи работа в рамките на една година.  Няма никаква опасност за сигурността на двамата българи, каза Каракачанов, добави, че с тях има всекидневен контакт и именно те подават информация за обстановката на място.", "date": "2020.01.07", "title": "Мисията в Ирак, в която са двама българи, ще бъде евакуирана вероятно в Кувейт"}
{"url": "https://www.dnevnik.bg/evropa/2020/01/07/4013082_frenskite_jeleznici_sa_zagubili_600_mln_evro_ot/", "text": "Стачката, затрудняваща силно железопътния трафик във Франция от 5 декември, вече е нанесла загуби за около 600 милиона евро на държавната жп компания Ес Ен Се Еф (SNCF), обяви вчера директорът на железниците Жан-Пиер Фаранду, цитиран от \"Франс прес\" и ТАСС. Загубили сме близо 600 милиона евро, без да броим обезщетенията за пътниците и товарачите, каза Фаранду във видеосъобщение до служителите на компанията.  По думите му резултатите на компанията за 2019 година ще бъдат силно засегнати от стачката срещу пенсионната реформа (повече за нея четете  тук ). Директорът добави, че окончателният размер на щетите все още се изчислява. И вчера ситуацията в железопътния транспорт остана усложнена. Движат се около 20 процента от високоскоростните влакове Те Же Ве (TGV), свързващи най-големите френски градове. Подобен е процентът и на достъпните за пътници регионални електрически влакове ТЕР (TER). От влаковете в парижкия регион в движение са само половината. Президентът Еманюел Макрон вчера изрази надежда за преодоляване на задънената улица в спора за пенсионната реформа, предаде ДПА. Президентът бе цитиран от правителствения говорител Сибет Ндиайе след вчерашното заседание на кабинета. Тя добави, че Макрон се надява на започващите днес разговори да бъде намерено решение. Тя отбеляза, че новият законопроект предстои да бъде гласуван на първо четене от Националното събрание по време на местните избори през март. Макрон е заявил също, че хората, извършващи физически или опасен труд, би следвало да могат да се пенсионират по-рано, допълва \"Асошиейтед прес\". /БТА", "date": "2020.01.07", "title": "Френските железници са загубили 600 млн. евро от стачката срещу пенсионната реформа"}
{"url": "https://www.dnevnik.bg/na_put/2020/01/07/4012990_koi_sa_nai-bezopasnite_i_nai-tochnite_aviokompanii/", "text": "Авиокомпаниите непрекъснато се подлагат на контрол, но извън специализираните доклади на регулаторите клиентите искат да знаят коя е най-точната авиокомпания, коя най-охотно изплаща обезщетения и коя, обратното, се старае да не си признава грешките, къде по време на полет се предлагат най-много развлечения. Кои са най-безопасните авиокомпании в света проучи сайтът за оценка на безопасността на полетите  AirlineRatings.com.  Анализаторите следят работата на 405 авиокомпании в света и от 2013 г. ги оценяват по редица показатели по седемстепенна скала, съобщи  \"Форбс\". \"Всички авиолинии имат инциденти всекидневно. Голяма част от тях са свързани с производството на самолета или двигателя, а не с оперативни проблеми на самия превозвач. Така че единствено сумирането на броя на инцидентите е подвеждащо. Начинът, по който летателният екипаж се справя с тях, отличава наистина добрите\", коментира шефът на анализаторския екип Джефри Томас, цитиран в прессъобщение. \"Нашите топ 20 най-безопасни авиокомпании са начело на иновациите в безопасността, експлоатационните постижения и пускането на нови по-модерни самолети\", добавя той. Класацията се базира на одити от въздухоплавателни регулатори, браншови организации, данни за правителствени проверки, записи на катастрофи и други сериозни инциденти, рентабилност, инициативи за безопасност, нонвовъведения и възрастта на флота. Крайният резултат е: 1. Qantas 2. Air New Zealand 3. EVA Air 4. Etihad 5. Qatar Airways 6. Singapore Airlines 7. Emirates 8. Alaska Airlines 9. Cathay Pacific Airways 10. Virgin Australia 11. Hawaiian Airlines 12. Virgin Atlantic Airlines 13. TAP Portugal 14. SAS 15. Royal Jordanian 16. Swiss 17. Finnair 18. Lufthansa 19. Aer Lingus 20. KLM. \"Форбс\" цитира и изследване на базираната в Лондон анализаторска компания   Cirium , проследила кои са били най-точните авиокомпании на 2019 г. Според класацията изненадващо начело е \"Аерофлот\", който е успял да кацне точно навреме в 87% от полетите си. На второ място е японската  All Nippon Airways (ANA)  с 0.4 процентни пункта по-назад, а трети е резултатът на  Delta Air Lines , с 85.7% точност. ", "date": "2020.01.07", "title": "Кои са най-безопасните и най-точните авиокомпании"}
{"url": "https://www.dnevnik.bg/bulgaria/2020/01/07/4013081_karakachanov_nad_vek_bulgariia_e_osnovno_plashilo_pri/", "text": "Когато Сърбия има вътрешни проблеми, умишлено се намесва името на България. Това мнение изрази пред Би Ти Ви вицепремиерът и лидер на ВМРО Красимир Каракачанов в коментар на изказването на сръбския вицепремиер и министър на външните работи Ивица Дачич от уикенда. В интервю пред РТС, където обсъждаше конфликта между Сърбия и Черна гора,  Дачич порица усилията на България  за опазване на правата на българското малцинство в Сърбия, което било едва 0.26% от населението на страната.  \"Над 100 г. основно плашило в Сърбия е България - по-голямата държава сме, конкурентна. Никога не сме имали претенции към сръбски територии, а тези българи, които той определи към 0.26%, са част от територия, която Сърбия взе от България след Първата световна война\", каза Каракачанов. Запитан кои права на българското малцинство са нарушени, вицепремиерът каза, че \"не е лошо да се отиде да се види\", но на първо място това е правото на децата да изучават български език. Властите в Сърбия не осигуряват транспорт, така че децата, живеещи по селата край Босилеград и Цариброд, да могат да пътуват за часовете по български език, даде пример той и добави, че транспортът се осигурява от сдружения, включително от България. Каракачанов в поредно изказване опита да омаловажи провиненията на евродепутата от ВМРО Ангел Джамбазки, който беше хванат да шофира след употреба на алкохол, а в Европарламента беше принуден да се извини за прояви на расизъм след като беше изтъкнал етническия произход на двама свои колеги депутати. От думите на Каракачанов се разбра, че на Джамбазки няма да се търси политическа отговорност за нарушението на Закона за движение по пътищата, защото \"всеки, който пие алкохол и има кола\" е правил същото. За поведението му в парламента Каракачанов се обърна към водещия Антон Хекимян: \"Вие бихте ли се обидили, ако ви кажа, че сте българин от арменски произход?\". Веднага след това обаче отрече смисъла да се коментира етническият произход на хората, защото \"какво значение има произходът, такъв те е предопределил Господ.\" Според него \"ултралиберализмът в Брюксел преминава граници с джендърски конвенции и еднополови бракове\".", "date": "2020.01.07", "title": "Каракачанов: Над век България е основно плашило при вътрешни проблеми в Сърбия"}
{"url": "https://www.dnevnik.bg/zelen/2020/01/07/4012869_pojarite_v_avstraliia_-_globalen_ili_mesten_problem/", "text": "                        2019 беше година, в която Земята претърпя няколко огромни по площ пожара в райони с уникална природа. Сибир, Амазония и Австралия бяха основни теми на журналистически новини и човешка тревога както за изчезващата дива природа, така и за уязвимостта на хората. И докато пожарите са очаквано сезонно бедствие на много места по света, безпрецедентният им мащаб през последната година повдига нови тревоги и възможности за реакция. Няколко са основните дебати - имат ли връзка огромните пожари с климатичните промени или са нормални локални инциденти, обратима ли е загубата на дива природа, ще се възстановят ли горите и въздухът? Какво говорят фактите: Жега и суша повече от обичайното  Пожарите в саваната не са неочаквано събитие за Австралия. Извънредното през настоящия им сезон е, че са започнали по-рано от обичайното (още през септември), при завишени температури и силни ветрове и се разрастват рекордно. Според информация на Би Би Си пожарите са преминали през различни части на континента, като сега са съсредоточени в  Югоизточна Австралия  и все още са стотици на брой. Пламъците достигат размери на сгради и поглъщат субтропични и евкалиптови гори, които не са обичайният обект на огън. От вчера дъждове спомагат  за успокояване на пожарите, но не и за пълното им овладяване, като към момента са изгоряли около  2000 дома  и в градовете има критично задимяване. Унищожени са огромни тревни и гористи площи, обитания на животински видове, които не съществуват никъде на планетата извън Австралия. Според данни на \" Ал Джазира\" към 5 януари  над 5 милиона хектара тревисти равнини и обработваема земя са унищожени, а най-малко 24 души са загинали. Обемът на загубите е  в пъти по-голям , отколкото при пожарите в Амазония и Сибир. Загуба на дива природа Учени от Университета в Сидни  са изчислили , че около 480 млн. бозайници, птици и земноводни са загинали в пожарите на континента от септември 2019 г. до първите дни на януари. Това число е получено при консервативни оценки, които могат да се окажат и по-ниски от реалните загуби. Със сигурност това число ще се покачи, докато стихията бъде овладяна. В края на 2019 г. в изявление за телевизия ABC австралийският министър на околната среда  Сюзън Лей съобщи , че над 30% от хабитата на коалите е унищожен в бедствието, заради което се предполага, че и популацията им е намаляла съответно. Въпреки че министър-председателят Скот Морисън отрича нуждата от по-амбициозни климатични политики на Австралия, Лей призна, че заплахите за уникалните животински видове на страната са повлияни от климатичните промени и човешката намеса в природата. По тези причини са нужни дейности както за възстановяване на естествените хабитати на континента, така и за намаляване на парниковите емисии. Такива мерки обаче са трудоемки и скъпи, изискват десетилетия и резултатите невинаги са предвидими количествено. Просто е - да отсечеш дърво е еднократно действие, да засадиш изисква усилия, благосклонен климат, валежи и... години растеж. Към момента са загинали гори и тревисти равнини, които са както дом на ценни животински видове, така и важни за континента местообитания сами по себе си.  Според космическата агенция  на САЩ (NASA) само към средата на декември и само в един от засегнатите щати са изгорели 2,7 милиона хектара горски масиви (27 хил. квадратни километра).  През последния ноември  метеорологичната агенция на ООН обяви , че трите основни газа, улавящи топлината - въглероден диоксид (CO2), метан и азотен оксид, - са достигнали нови исторически рекорди на нивата си в атмосферата. Според тези данни от 1990 г. насам парникови газове са предизвикали увеличение от 43% на общото излъчване на радиация, което води до затоплящия ефект върху глобалния климат. Въглеродният диоксид отговаря за 80% от тези промени. Независимо от конкретната причина на запалване, за по-големите по площ, дълготрайност и интензивност пожари и в  Сибир , и в  Амазония , и в Астралия през последната година допринасят сушата и рекордните температури, измерени на засегнатите места, както и неглижирането от отговорните местни власти. А за засушаването и покачването на температурите учените констатират важен принос на емисиите от парникови газове, които исторически доказано се увеличават заради човешки дейности. От друга страна, самите пожари водят до нови емисии, които завъртат колелото към по-малка възможност не само за възстановяване, но и за задържане на състоянието на климата към момента. Според експерти на космическата агенция на САЩ, цитирани от \" Гардиън Австралия \", емисиите на CO2 от пожарите през този сезон вече са наполовина на всичките парникови емисии за цялата 2018 г. на страната. Дори при нормални условия може да минат десетилетия, докато повторният растеж на гори поеме отново тези емисии.А климатичните условия в момента не са нормални - рекордните температури и сушата не позволяват на горите да се възстановят както в предни периоди. Извън \"нормалното\" е и достигането на дима извън континента. Снимка на космическата агенция на САЩ показва, че в Нова Зеландия снегът и ледниците са се оцветили в кафяв цвят заради пепелта от пожарите на съседния континент, отдалечен на 2000 км. Противопожарната служба на щата Нов Южен Уелс вече обяви, че пожарите в Австралия  създават нови климатични условия . Ще продължат споровете дали причините за пожарите са в климатичните промени или в случайни природни аномалии и човешка небрежност или престъпна глупост. Но докато конкретното начало на бедствията е трудно да се обясни, предстои да наблюдаваме последствията им. Освен вече изгубени човешки животи и домове и обезобразена жизнена среда, неизбежни в бъдеще са дългосрочни загуби за уникални животни, гори, савана, чист въздух, температура на цялата Земя. Тези загуби се умножават в Австралия, увеличавайки ефекта за планетата, който пожарите в Амазония и Сибир вече имат. Тези загуби са глобален проблем, не локален инцидент. И докато климатичните скептици и политиците ще продължават да говорят, вместо да действат, може ли човечеството да си позволи да живее както досега, за да стигне до бъдеще без вода, гори и въздух? Не става въпрос човекът да спре да използва електричество или да се върне в пещерите, независимо от  ироничните преувеличения  на \"екологичната\" гледна точка. Но може би, например, би могъл да използва водата за нужди, а не за производство, което връща цял град в примитивен бит на жажда и опасност за здравето. Което е реален казус за ползване на природните ресурси в  Перник, България . Или да закупи техника за въздушно гасене на пожари, вместо за  въздушно придвижване на управляващи , отново български пример. Докато продължават дискусиите дали планетата и климатът ѝ се променят, дали хората могат да спрат започнати от тях вредни процеси, има конкретна помощ, която може да се окаже за спасителните дейности на място в Австралия - както за бедстващи хора, така и за редки животни. Връзки към правителствените звена и организациите, които събират средства за борба с огъня, можете да намерите  тук  (на английски език).", "date": "2020.01.07", "title": "Пожарите в Австралия - глобален или местен проблем"}
{"url": "https://www.dnevnik.bg/sport/2020/01/07/4013102_vuv_vihura_si_kuzmanov_otkri_putia_kum_triumf_sreshtu/", "text": "Тенисистът Димитър Кузманов отвори пътя към трета победа за България в \"АТП къп\". Той спечели убедително с 6:0, 6:3 срещу Стив Дарси в първия двубой. Предстои Григор Димитров да се изправи срещу Давид Гофен. Ако постигне девети успех от десет мача срещу този съперник, българският отбор ще спечели мача с Белгия и ще завърши на първо място в група С. \"Изживявам мечтата си всеки ден, както всички в отбора и всички фенове. Даваме всичко от себе си, боря се от първата до последната точка, дадох всичко от себе си и победих\", каза Кузманов след победата.  \"Събрахме се, преди да излезем на корта, и просто трябваше да се раздадем максимално във всеки момент. Никой не очакваше да победим Великобритания, а сега сме на път да стигнем четвъртфиналите\", добави той. Мачът започна с предизвикателство за него, след като още в първия гейм трябваше да спасява възможност за пробив. Българинът, който е 417-и в света, се справи и след това започна да притиска съперника си. Кузманов не даде нито гейм на Дарси (№200 в света) в първия сет. Във втория белгиецът направи важен пробив за 3:2, но Кузманов отговори мигновено и изравни. Това даде допълнителна увереност на българина, който довърши мача убедително. След още един пробив Кузманов спечели с 6:3 и донесе важна победа.", "date": "2020.01.07", "title": "Във вихъра си Кузманов отвори вратите за триумф срещу Белгия"}
{"url": "https://www.dnevnik.bg/bulgaria/2020/01/07/4013097_sled_mediini_publikacii_i_prokuraturata_shte_proveri/", "text": "Специализираната прокуратура се самосезира по публикации в медиите за потенциална водна криза в Ботевград. Повод са публикации в медиите между 28 и 30 декември 2019 г., основани на предупреждения на кмета на града Иван Гавалюгов за приближаваща водна криза. Разпоредената на 2 януари от премиера Бойко Борисов  проверка, възложена на управляващото язовира дружество \"Напоителни системи\"  не показа нарушения . Централата е собственост на дружеството \"Агрохолд\", а управител е бащата на бившия шеф на \"Лукойл Нефтохим\" Валентин Златев и бивш кмет на Правец Васил Златев. Според цитираните думи на кмета на Ботевград тази централа \"работи извън обхвата на своето разрешително\". Специализираната прокуратура е възложила ДАНС да провери изнесените данни, да изясни как от кога и при какви обстоятелства работи частната ВЕЦ, да изиска справки за обстоятелствата около намаленото количество вода в язовир\"Бебреш\", както и за това какви мерки са били предприети за решаване на проблема с недостига. Ще се изяснява и дали действително за гражданите на община Ботевград има опасност от режим на вода за питейно-битови нужди, от кога и по какви причини.  Ще се търсят и данни за количеството на водата в язовира, както и прогноза до кога тя ще бъде достатъчна. Прокуратурата иска да изясни и дали има други източници на вода за питейно-битови нужди в община Ботевград.", "date": "2020.01.07", "title": "След медийни публикации и прокуратурата ще провери ВЕЦ \"Бебреш\""}
{"url": "https://www.dnevnik.bg/biznes/2020/01/07/4013096_kakvo_da_se_pravi_s_nejelanite_koledni_podaruci/", "text": "Ако подаръкът е купен на място от магазин, в 27 от държавите в ЕС нямате право да ги върнете. Само в Литва клиентите могат да върнат неизползваните продукти, купени от магазин, в рамките на 14 дни, смятано от датата на покупката, и да поискат да им се възстанови цената.  В същото време във всички държави от ЕС по-големите вериги магазини дават подобна възможност като жест на добра воля. Възможно е парите да се получат обратно, продуктът да се замени срещу ваучер или срещу друг. За повечето магазини има определен краен срок за това. В България най-често периодът е 1 месец.   Проверете общите условия на търговеца. Ако се колебаете, попитайте в магазина! При подаръците, купени онлайн, ситуацията е различна. Тези стоки могат да бъдат върнати във всички страни от ЕС в рамките на 14 дни, и то без да се посочва конкретна причина. Продуктите обаче не трябва да бъдат използвани. Ако например защитната найлонова опаковка на видеоигра на CD е отстранена, то дискът се смята за използван и правото на отказ вече не важи. Има и други изключения, които не подлежат на връщане – например отворена козметика, книги, храни и напитки, или стоки, направени по ваша поръчка, както и продукти, които по някакъв начин влизат в контакт с тялото и по хигиенни причини няма как да бъдат продадени на друг клиент – например бельо, маша за коса, епилатор или самобръсначка.  Когато връщате стоката, уверете се, че опаковката е достатъчно стабилна и сигурна, за да не се повреди стоката при транспортиране. Използвайте оригиналната опаковка, ако е възможно. Ако стоките не са добре опаковани, в случай на транспортни щети, то ще е много трудно да ви бъде възстановена цялата сума. Може да се стигне до 2 капана, ако искате да смените или да върнете дефектни стоки.   Трябва ви доказателство за покупката. Това може да бъде разписка, касова бележка, извлечение от кредитна или дебитна карта. Това означава, че трябва да помолите човека, който ви е направил подаръка, за такова доказателство – и постъпката ви може да се окаже малко неловка.  Обикновено коледните подаръци се купуват по-рано, поради което е възможно срокът за връщане да е много кратък или дори изобщо да нямате шанс да го направите. : Ако пуловерът определено е твърде малък и няма шанс да го върнете или замените, може да го дадете за благотворителност, да го продадете в интернет или да участвате в събитие за размяна на подобни нежелани стоки. .", "date": "2020.01.07", "title": "Какво да се прави с нежеланите коледни подаръци"}
{"url": "https://www.dnevnik.bg/analizi/2020/01/08/4009235_2020_g_protesti_moje_da_ima_po_konkretni_problemi_vse/", "text": "                          \"   \" - Логиката казва: по-спокойна. Но невинаги логиката е обяснението. Пък и предизборна година ще е, на практика.  - Да продължи вътрешното прочистване с идеята в стратегически план да се подготвя за времето, когато Борисов ще трябва да мине малко по-встрани. Кога ще е това, не е ясно, разбира се. - Вероятно ще има и опити за прегрупиране в това пространство. Интересно е какво ще правят \"Атака\", \"Воля\", \"Възраждане\" и т.н. с оглед на предстоящите парламентарни (а и президентски) избори. Влиянието на ВМРО се дължи на това, че те не бързат толкова, по-умерени са и като цяло произвеждат по-малко скандали от партньорите си. Въобще, ситуациято у нас е очевидно нова: заради известната икономическа стабилизация, желанието на хората за много резки движения намалява. Пак се търсят алтернативи, рестарт, радикалност, освежаване, но и по-улегнали политики.  - Трудно ми се вижда, щом досега не успява. Проблемът на ДБ е, че, след стоплянето на отношенията Тръмп-Борисов, малко по-трудно ще играе ролята си на представител на Запада у нас, респ. темите им по-трудно ще се чуват.  - Ако не намери начин да се отвори към нови публики, не виждам най-добра перспектива. Но и тук май важи правилото за ДБ: ако досега не е станало... БСП правеше правилните неща в последните години, но идва време за нов етап. Казвано е и друг път: доказаха, че могат да са добра опозиция, но още не са доказали, че могат да са добри управляващи.  - ДПС ще продължи именно да се отваря към нови публики. Просто, традиционната му аудитория намалява по миграционни причини и търси нови хора. Върви към синдикат на маргинализираните общности у нас въобще. А тези общности никак не са малки.  - Нека първо видим дали телевизията ще събере интерес, рекламодатели и т.н. Слави Трифонов има шансове да обърка много сметки.  - Трябва да бърза бавно. Ако само дава газ, ще предозира. При нея сега го има ефектът \"всяко зло – за добро\": търсенето за политически образи като нея е по-голямо в национален план, отколкото в столицата. Така че скоро може и да дойде нов шанс за нея. Освен всичко, данните показват, че няма сериозно масово убеждение, че местните избори са били най-честните. Така че Манолова получава шанса да не изглежда като губещ. Обществото ни не обича много губещите, предпочита силните и уверените.  - Любопитно е да се види как и дали ще се развие конституционният дебат. И разбира се, всички анализатори ще започнат да очакват какви планове ще се очертаят при Румен Радев по отношение на президентските избори през 2021 г.  - Все по-конкретни неща – градската среда, например. В условията на известна икономическа стабилизация на страната, протестите все по-рядко са \"по принцип\"; протестира се за детайли. ", "date": "2020.01.07", "title": "2020: Протести може да има по конкретни проблеми, все по-рядко \"по принцип\""}
{"url": "https://www.dnevnik.bg/sviat/2020/01/07/4013105_toi_iska_da_prevurne_hurvatiia_v_normalna_durjava/", "text": "                         Новоизбраният президент  Зоран Миланович  обеща да бъде държавен глава на всички в страната – както на хърватите, така и на малцинствата. Той освен това заяви, че не желае повече да говори за миналото и ще работи за единство в многообразието. А Хърватия им болезнена нужда именно от това, защото е дълбоко разединена: леви и десни са се хванали за гушите, а в този сблъсък тъкмо миналото играе ключова роля. Понякога на човек дори му се струва, че все още не е свършила нито Втората световна война, нито войната от началото на 90-те години или че все още се водят сражения между партизаните антифашисти и  усташите фашисти  или между хървати и сърби. Държавният глава няма особено много възможности да заличи този дълбок разлом в обществото. Хърватският президент се избира директно, но въпреки това правомощията му са доста ограничени. Той е главнокомандващ на въоръжените сили по време на война и издава указите за назначаването и освобождаването на генерали и посланици. Президентът контролира тайните служби заедно с премиера и притежава известни правомощия в областта на външната политика. Силата на думите Държавният глава все пак има известни възможности за упражняване на влияние. Хърватският президент винаги се радва на голямо медийно внимание, а думата му се чува в общественото пространство. По време на предизборната борба Миланович каза, че иска да превърне Хърватия в \"нормална\" страна. И очевидно възнамерява да снижи температурата на словесните сблъсъци, да се дистанцира от патетичния национализъм на  своята предшественичка  и да заговори с езика на помирението и включването. Тоест да бъде президент на всички, включително и на сърбите, живеещи в Хърватия. Освен това Миланович иска да въведе съвсем различен политически стил. Той вече заяви, че ще упражнява правомощията си по възможно най-прозрачния начин и няма да влиза в никакви задкулисни договорки. А това би било много важно в една държава, където корупцията и шуробаджанащината са всекидневие, а две трети от младите хора са убедени, че професионалните успехи се постигат единствено с добри връзки. Ако Миланович наистина успее да превърне Хърватия в \"нормална\" държава според своите представи, тогава може да намалее и потокът от млади хора, които масово напускат страната в търсене на своя \"нормален\" живот в държави като Германия, Австрия или Ирландия. Мост към съседите В рамките на своите външнополитически правомощия новият президент би могъл да допринесе и за нормализирането на отношенията в целия регион. Още като премиер Миланович доказа, че е убеден европеец и няма особени симпатии към национализма. И може би ще успее да прехвърли мостове към съседните страни, най-вече към Сърбия и Босна и Херцеговина. Особено благоприятни условия за това създава сегашното хърватско председателство на Съвета на ЕС. Тази година в Хърватия ще има и парламентарни избори – най-вероятно през есента. На тях ще разберем дали сегашната изборна победа на Зоран Миланович е била предвестник за сериозен политически обрат в страната. А дотогава новият президент ще трябва да се съсредоточи върху изпълнението на главното си обещание: да нормализира страната. Ако не успее, недоволството на хърватите ще продължи да расте, а младите хора ще продължат на рояци да напускат родината си.", "date": "2020.01.07", "title": "Той иска да превърне Хърватия в \"нормална държава\""}
{"url": "https://www.dnevnik.bg/evropa/regioni/2020/01/07/4000978_umna_pisalka_razpalva_ljubov_kum_knigite_v_estonski/", "text": "В Талин, Естония, един нов инструмент за учене има за цел да разпали любовта към книгите сред децата в детските градини, разказва \"Евронюз\". Той съчетава най-доброто от познатото разказване на приказки с новите цифрови технологии. \"Първата цел беше ранното образование да се направи по-весело и закачливо и след това децата да бъдат върнати към книгите. Защото те са привлечени от смартфони и компютърни игри\", казва Лаура Пайт, която ръководи проекта. С електронната \"умна писалка\" децата придобиват моторни умения, биват възнаградени с песни и стихове, и им се задават въпроси на латвийски или естонски език, докато разглеждат илюстрациите и текста. Трин Орунурм, преподавател в детска градина в естонската столица, обяснява как работи: \"Те могат да вземат писалката и да я приближат до картината и тогава книгата оживява\". Проектът започнал, след като експерти изразили тревога от липсата на нови висококачествени учебни материали за малките деца в тези две балтийски страни и извън тях. Те комбинирали силите си, обединявайки известно издателство с учени и малък и среден бизнес. Екипът на проекта, който получил 370 хил. евро от кохезионните фондове на ЕС, създал пет книги и една игра на латвийски и естонски език. Резултатите сега се изпробват в над 400 детски градини, където според един от основните автори е необходимо да се повишат познанията за книгите. \"Има деца, които не знаят, че книгата започва тук, и продължава така, и свършва по този начин. Това са деца, които нямат книги у дома и родителите очевидно не четат книги\", казва, разлиствайки книга, Майра Добеле, сценарист и писател. Преподавателят Трин Орунурм се съгласява. \"В ежедневната си работа виждам, че децата всъщност предпочитат повече умни джаджи, отколкото книги, особено когато устройствата имат екран\", казва тя пред \"Евронюз\". Образователни експерти от Латвия и Естония дали педагогически насоки за поредицата и сега предстои да оценят в каква степен са постигнати целите. \"Някои деца искат да слушат отново, и отново, и отново, и отново, и отново, и понякога родителите казват: \"Но това е вече стотният път\", а писалката може да го направи 100 пъти\", смее се Пайт. Следващата стъпка е тестовете, песните и стихотворенията да се преведат на други езици, като фински например.", "date": "2020.01.07", "title": "Умна писалка разпалва любов към книгите в естонски детски градини"}
{"url": "https://www.dnevnik.bg/sviat/2020/01/07/4013122_feisbuk_shte_premahva_manipulirani_videa_no_ne_suvsem/", "text": "Фейсбук\" ще премахва редактирани от изкуствен интелект видеа (т.нар.  deepfake ), ако заблуждават потребителите, че заснетият човек е казал нещо, което не е. Новите правила обаче няма да се отнасят до видеа, в които думите на снимания са изрязани или разместени, което ще позволи разпространението на манипулации преди изборите в САЩ през 2020 г. В блогпост компанията обясни, че ще трие манипулирани видеа, ако те са редактирани по начин, който не е очевиден за потребителите, и може да ги заблуди, че \"обектът на видеото е казал думи, които  всъщност не е казвал \". Другият критерий е за създаването на видеото да е ползван изкуствен интелект или машинно учене, което \"смесва, замества или налага съдържание върху видео, така че то да изглежда автентично\". Новите правила няма да се отнасят за пародия или сатира, нито за видеа, в които речта на заснетия човек просто е разместена. Видеата, които не попадат под тези критерии, могат да се докладват на  проверяващите факти , припомнят от \"Фейсбук\". Ако видео или снимка бъде отбелязано като поне отчасти лъжливо, разпространението му във фийда се ограничава и потребителите виждат предупреждение за фалшивата новина. \"Ако просто премахвахме всички манипулирани видеа, обявени от проверяващите факти за фалшиви, видеата все пак ще са налични на други места в интернет или в екосистемата на социалните мрежи. Като ги оставяме и им слагаме етикети за лъжа, даваме на хората важна информация и контекст\", пишат от компанията. \"Ройтерс\" отбелязва, че новите политики ще оставят в обращение видео на председателя на долната камара на Конгреса  Нанси Пелоси , редактирано така, че тя да изглежда сякаш говори със забавяне и затруднение, изглеждайки неадекватно. \"Фейсбук\" обяснява, че въпросното видео не попада под критериите за изтриване, но е отбелязано като фалшиво и разпространението му е намалено, а хората, които са го споделили, са предупредени за това.", "date": "2020.01.07", "title": "\"Фейсбук\" ще премахва манипулирани видеа, но не съвсем"}
{"url": "https://www.dnevnik.bg/photos/2020/01/07/4013093_snimka_na_denia_nad_polovin_miliard_jivotni_zaginaha_v/", "text": "През последните седмици горските пожари в Австралия обхванаха осем милиона хектара и според експерти загиналите в пламъците диви и домашни животни са половин милиард. Стотици хиляди са ранени или са изтласкани от зоните си на обитаване. Много от оцелелите животни са тежко пострадали от пожарите. Други пък са заплашени от гладна смърт, защото пожарите са унищожили техните ареали на препитание.  В Австралия продължават да бушуват близо 200 горски пожара.  Снимките са от остров Кенгуру, югозападно от Аделаида, Австралия.", "date": "2020.01.07", "title": "Снимка на деня: Половин милиард животни загинаха в Австралия"}
{"url": "https://www.dnevnik.bg/razvlechenie/2020/01/07/4013104_margo_robi_e_nominirana_dva_puti_v_edna_i_sushta/", "text": "Жокера\" води в номинациите за 73-ите британски награди БАФТА - най-големите филмови отличия извън САЩ, които бяха обявени днес сутринта в Лондон от актьорите Ела Балинска и Ейса Бътърфийлд. Очаква се заглавията да бъдат сред водещите претенденти за \"Оскар\". Мрачната история на един от най-големите злодеи в света на супергероите \"Жокера\" на Тод Филипс, която донесе на Хоакин Финикс \"Златен глобус\" за най-добър актьор, води с 11 номинации, сред които за най-добър филм, режисура, главна мъжка роля и операторско майсторство. Следват \"Ирландецът\" на Мартин Скорсезе, който събира на големия екран Робърт де Ниро, Ал Пачино и Джо Пеши, и \"Имало едно време... в Холивуд\" на Куентин Тарантино с по 10 номинации. Военната драма на Сам Мендес \"1917\", която беше отличена с двете водещи награди \"Златен глобус\" - за най-добър драматичен филм и за режисура, е с 9 номинации. Една от големите изненади е Марго Роби, която е номинирана два пъти в една и съща категория - за поддържаща женска роля - за участието си в биографичната драма \"Бомба със закъснител\", посветена на един от най-големите медийни скандали, довел до изобличаването и оттеглянето от длъжност на създателя на Fox News Роджър Ейлс през 2016 г., както и за \"Имало едно време... в Холувид\". Скарлет Йохансон също има две номинации, но за водеща и поддържаща роля, съответно за \"Брачна история\" и \"Джоджо Заека\".      Освен \"Жокера\" за най-добър филм ще се борят \"Ирландецът\", \"1917\", \"Имало едно време... в Холивуд\" и \"Паразит\" на южнокорееца Бонг Джун-Хо, който грабна \"Златен глобус\" за най-добър чуждоезичен филм. Същите 5 филма ще си оспорват и наградата за режисура. В надпреварата за водеща мъжка роля се включват Хоакин Финикс, Леонардо ди Каприо (\"Имало едно време в Холивуд\"), Адам Драйвър (\"Брачна история\"), Джонатан Прайс (\"Двамата папи\") и Тарън Еджъртън за \"Рокетмен\", където той влиза в образа на Елтън Джон. При жените във водещи роли съревнованието е между Скарлет Йохансон (\"Брачна история\"), Чарлийз Терон (\"Бомба със закъснител\"), Рене Зелуегър (\"Джуди\"), Сърша Ронан (\"Малки жени\") и Джеси Бъкли (Wild Rose). За поддържаща роля при мъжете се борят Том Ханкс (\"Хубав ден в квартала\"), Антъни Хопкинс (\"Двамата папи\"), Ал Пачино (\"Ирландецът\"), Джо Пеши (\"Ирландецът\") и Брад Пит (\"Имало едно време... в Холивуд\"). А при жените освен Марго Роби и Скарлет Йохансон са номинирани и Флорънс Пю (\"Малки жени\"), както и Лора Дърн, която вече взе \"Златен глобус\" за участието си в \"Брачна история\". Номинирани в категорията за най-добър британски филм са \"Рокетмен\", \"1917\", \"Двамата папи\", Sorry We Missed You и For Sama. Пълният списък с номинациите е  на сайта на наградите БАФТА .", "date": "2020.01.07", "title": "Марго Роби е номинирана два пъти в една и съща категория за наградите БАФТА"}
{"url": "https://www.dnevnik.bg/sviat/2020/01/07/4013138_roboti_veche_mogat_da_nosiat_toaletna_hartiia_i_da/", "text": "Летящи таксита и робот, който носи тоалетна хартия, когато вашата е свършила, а също и 5G за по-малко от 500 долара радват посетителите на изложението за потребителски технологии в Лас Вегас, предадоха агенциите \"Франс прес\" и \"Асошиейтед прес\". Гигантите от света на електрониката и автомобилостроенето представят своите продукти и услуги за предстоящата година, а големи компании като  \"Епъл\" (Apple), \"Гугъл\" (Google) и \"Майкрософт\"  (Microsoft) както обикновено организират собствени презентации. Изложението днес отваря врати за широката публика и ще продължи до 10 януари. Посетителите ще могат да се запознаят с робота Бали, който стига само до глезена на човека, но има претенции да се разпорежда в къщата. Устройството с вид на малка цветна топка, произведено от \"Самсунг\" (Samsung), следва стопанина си по петите и го кара да прави гимнастика. Бали издава заповеди и на свързаните с интернет устройства в дома, включително на автоматичната прахосмукачка, когато собствениците са навън или когато кучето разпилее навсякъде хлебни трохи. Той може да прави снимки и помага на възрастни хора да не се чувстват сами, а освен това е отличен приятел на децата и  домашните животни.      \"Самсунг\" представи и очила с увеличена реалност, благодарение на които можете да поставите пред себе си треньор, който да брои лицевите ви опори и нападите. Южнокорейският автомобилостроител \"Хюндай\" (Hyundai) обяви, че ще започне промишлено производство на  летящи машини за \"Юбър\"  (Uber), който възнамерява да създаде през 2023 година мрежа от споделени летящи таксита. Групата уточни, че тези коли ще бъдат четириместни и 100 процента електрически. От тази година притежателите на свързан с интернет телевизор webOS на LG ще могат да поставят въпроси и да получават отговори в реално време във връзка с предаването, независимо дали става въпрос за спорт, новини или филми. Петдесетина оператори са започнали да развиват  5G мрежи  по света, за които обаче са необходими съвместими телефони. Китайският производител на електроника TCL представи три нови смартфона, единият от които създаден специално за последното поколение мобилна телефония. Групата обеща, че цената им ще бъде под 500 долара. Вертикалната телевизия вече се използва в Южна Корея, но ще бъде на разположение и в други страни през 2020 година. \"Серо\" (\"Sero\", което означава \"вертикално\" на корейски) на \"Самсунг\" е телевизор, който се върти и става ту хоризонтален, ту вертикален, подобно на таблетите и смартфоните. А ако се озовете с празно руло тоалетна хартия, можете да разчитате на робота \"Чармин\" (Charmin). Компанията собственик \"Проктър енд Гембъл\" (Procter and Gamble) уточни, че той няма да се продава, а е само пример за това какво е възможно да се създаде, отбелязва АП.", "date": "2020.01.07", "title": "Роботи вече могат да носят тоалетна хартия и да напомнят да се прави гимнастика"}
{"url": "https://www.dnevnik.bg/bulgaria/2020/01/07/4013140_prevozite_na_putnici_i_tovari_spirat_v_ponedelnik/", "text": "Превозите на пътници и товари спират в понеделник - 13 януари, безсрочно заради протест на автомобилни и автобусни превозвачи, съобщиха днес на пресконференция представители на браншови организации от сектора. Той е подкрепен от общо 10 организации, сред които и такива от таксиметровия бранш, зърнопроизводителите и асоциацията на търговци на горива. Те са недоволни от обхвата и цените в тол-системата, както и от липсата на мерки срещу нелегалните превози. Освен преразглеждане на основите на тол-системата те искат и оставката на министъра на регионалното развитие Петя Аврамова. Критиките срещу нея са, че  не е приела нито едно от предложенията на транспортния бранш , дадени по време на обсъждането на цените и обхвата на тол-системата. \"Като перничанка мога да кажа, че Министерството на регионалното развитие е виновно за водната криза в Перник, а сега ще е отговорно и за транспортната криза от понеделник\", обобщи председателят на Конфедерацията на автобусните превозвачи Магдалена Милтенова. Протестът ще се изрази в спиране на превози по редовни линии в около 70 града, като до понеделник се очаква те да станат 100. \"Само линиите, обслужвани от общински превозвачи, няма да спрат\", поясни Милтенова. Според нея ще спрат около 3000 автобуса. Спира зареждането на търговските вериги От страна на собствениците на товарни автомобили ще се включат около 2000 камиона, като ще спрат вътрешните превози на товари, включително и зареждането на търговските вериги. Като част от протеста се планира присъствие на автобуси и камиони по ключови артерии в 10 града - София, Пловдив, Варна, Бургас, Хасково, Благоевград, Велико Търново, Монтана, Русе и Севлиево. Протестът ще бъде прекратен при получаване на достатъчно сериозни гаранции за решаване на проблемите. Как се стигна дотук Превозвачите стачкуваха  предупредително на 12 декември,  поставяйки плакати с исканията в автобусите. До момента от исканията им има движение по въпроса за спиране на нелегалните превози, като Министерският съвет одобри и внесе в парламента  поправки в Закона за автомобилните превози , сред които има текстове в тази посока. Що се отнася до обхвата и цените в тол-системата, която трябва да заработи от 1 март за всички превозни средства с обща маса над 3.5 тона, малко преди Коледа в Държавен вестник бяха публикувани  финалните предложения . Въпреки месец на обществени обсъждания и разговори в работна група не беше прието нито едно от исканията на превозвачите. Финално, товарните автомобили и автобусите ще плащат за ползване на 6050 километра – автомагистрали, първи и частично втори клас пътища. От МРРБ отбелязаха, че 14 хил. км от дългата близо 20 хил. км републиканска пътна мрежа са безплатни за тях, но платени за леките коли. \"Това реално е 30% от всички пътища и 65 на сто от ползваните от товарните автомобили трасета. Няма друга европейска държава с такъв голям обхват\", коментира днес Йордан Арабаджиев от Съюза на международните превозвачи. Христо Радков от Българската организация на шофьорите допълни, че по-голяма част от безплатните за тежкотоварния трафик пътища са забранени за ползване от тях, така че за никакъв бонус не може да става дума. По отношение на цените за товарните автомобили те са между 4 и 35 стотинки на километър в зависимост от общата маса, отделяните вредни емисии и вида път. При автобусите сумите варират между 2 и 8 стотинки. Според превозвачите тези цени ще се отразят на всички групи стоки и услуги, като поскъпването няма да е в рамките,  посочени от консултанта по определянето им - Световната банка . Техните сметки са правени наизуст, без да се отчитат реалните условия, смятат протестиращите. Превозвачите поясниха, че от въвеждането на тол-системата се очакват 800 млн. лева и те ще се платят от всички потребители.", "date": "2020.01.07", "title": "Превозите на пътници и товари спират в понеделник заради протест (обновена)"}
{"url": "https://www.dnevnik.bg/sviat/2020/01/07/4013151_pone_35_zaginali_zaradi_panika_na_pogrebenieto_na/", "text": "Сред множеството, събрало се за погребението на убития в Ирак ирански генерал Касем Солеймани в родния му град Керман, е настанала паника и в блъсканицата са били стъпкани до смърт 35 души и са ранени 48. Това съобщи държавна телевизия, цитирана от \"Асошиейтед прес\", в онлайн изданието и профилите си в социалните мрежи, без да посочва откъде има данните. Заради тези събития погребението се отложи. Агенция ИСНА, първа съобщила новината, не дава подробности кога точно ще се състои. Любителски видеозаписи от мястото на трагедията показват хора, лежащи безжизнени на пътя на траурната процесия. Наоколо цари бъркотия и се чуват викове за помощ. Пирхосеин Куливанд, ръководител на спешната помощ в Иран, потвърди в телефонен разговор с телевизията, че е имало фатален инцидент със стъпкани хора. \"За съжаление в резултат някои наши сънародници са ранени и някои загинаха по време на погребалните процесии\", цитира думите му АП. В процесията в Техеран в понеделник участваха над 1 милион души. Това бе определено като най-многолюдното събиране от революцията от 1979 г. насам.", "date": "2020.01.07", "title": "Десетки загинали заради паника на погребението на Солеймани"}
{"url": "https://www.dnevnik.bg/bulgaria/2020/01/07/4013159_geshev_dade_ukazaniia_kak_da_se_razsledvat/", "text": "Главният прокурор Иван Гешев е наредил на апелативните прокуратури в София, Пловдив, Варна, Бургас и Велико Търново да вземат на специален надзор 23-те разследвания на престъпления, свързани със злоупотреби с еврофондове при изграждането на къщи за гости. Това се разбира от съобщение на държавното обвинение. До проверките, прераснали в разследвания, се стигна след като през април миналата година тогавашният зам.-министър на икономиката Александър Манолев беше уличен, че ползва като лична собственост къща за гости, изградена с еврофинансиране в родния му град. Последва оставка, разследване и  съд  срещу Манолев, а прокуратурата започна проверки на всички 746 къщи за гости, изградени в страната с евросредства. Досега са образувани 23 досъдебни производства за представяне на неверни сведения, за да бъде получено финансиране от фондове, принадлежащи на Европейския съюз или предоставени от ЕС на българската държава по тази схема. Софийската градска прокуратура е образувала най-много досъдебни производства - 11, окръжната прокуратура в Монтана – 3 и по едно окръжните прокуратури в Хасково, Пазарджик, Пловдив, Ямбол, Плевен, Велико Търново, Силистра и Варна. В днешното съобщение от прокуратурата се казва, че Гешев е указал на административните ръководители на апелативните прокуратури в страната по всяко досъдебно производство да определят конкретен наблюдаващ прокурор, който да оказва засилена методическа и организационна помощ на прокурорите от първоинстанционните прокуратури, ръководещи разследванията. По всички останали случаи проверките продължават и ако се стигне до образуване на досъдебно производство, то ще се взима под специален надзор на спецпрокуратурата, уверява държавното обвинение.", "date": "2020.01.07", "title": "Гешев даде указания как да се разследват злоупотребите с къщите за гости"}
{"url": "https://www.dnevnik.bg/sport/2020/01/07/4013134_livurpul_skljuchi_mnogomilionen_dogovor_s_naiki/", "text": "Европейският шампион  \"Ливърпул\"  ще смени доставчика си на екипировка от следващия сезон. Червените обявиха подписването на договор с една от водещите компании за производство на спортни стоки \"Найки\". Подробности по сделката не бяха съобщени, като според британските медии новото партньорство вероятно ще изравни или дори надхвърли сумата, която  \"Адидас\" плаща на \"Манчестър юнайтед\" . \"Червените дяволи\" имат най-големия спонсорски договор във Висшата лига и получават по 75 милиона паунда на година. \"Приветстваме \"Найки\" към семейството на \"Ливърпул\" като нашия нов официален доставчик на екипировка и очакваме те да бъдат уникален партньор за клуба на местно и глобално ниво, докато продължаваме да разширяваме фенбазата си\", каза директорът по рекламата Ник Хоган. Споразумението с \"Найки\" влиза в сила от 1 юни, като сделката включва доставка на екипировка за мъжкия и женския състав, както и за академията на отбора.      Американската компания ще замени New Balance, чийто договор с тима изтича в края на сезона. Базираната в Бостън фирма снабдява отбора от сезон 2015-16, като плаща по 45 милиона паунда на година. През септември New Balance заведе дело  във Висшия съд във Великобритания след информацията, че \"Ливърпул\" преговаря с \"Найки\". От New Balance твърдяха, че клубът е трябвало да позволи на компанията да изравни офертата на \"Найки\". В крайна сметка мърсисайдци спечелиха делото, като съдът отсъди, че офертата на New Balance е \"по-малко благоприятна\" от тази на \"Найки\".  \"Като марка \"Найки\" отразява амбицията ни за растеж и очакваме с нетърпение да работим с тях, за да предоставим на феновете нови и вълнуващи продукти\", допълни Хоган.", "date": "2020.01.07", "title": "\"Ливърпул\" сключи многомилионен договор с \"Найки\""}
{"url": "https://www.dnevnik.bg/bulgaria/2020/01/07/4013174_ministerstvoto_na_otbranata_kupuva_razuznavatelni/", "text": "Министерството на отбраната планира да купи 14 дрона за въздушно разузнаване за близо 25 млн. лева, съобщава сайтът  \"Сега\" . Ведомството е изпратило покани за предоставяне на оферти за доставка на безпилотни летателни системи (БЛС) до 24 производители, сред които български, израелски, европейски и американски фирми. Крайният срок за получаване на офертите е 13 февруари. Преговорите няма да са по общите правила на Закона за обществените поръчки, който дава възможност за изключение в случаите на \"възлагане за целите на разузнавателни дейности\". Поръчката е разделена на две части. Първата е за доставка на 12 безпилотни летателни системи клас I – \"Мини\", на стойност 10.8 млн. лева с ДДС. Предвижда се доставката им да бъде извършена поетапно от 2020 до 2024 г. Дроновете ще могат да проследяват и съпровождат подвижни обекти, да извършват заснемане, да е предвидена възможност за запис на криптирана информация и др. Изисква се дроновете да могат да летят на максимална височина, не по-малка от 4 хил. метра, и да могат да се отдалечават на минимум 20 км от наземната си станция. Предвижда се възможност за работа на системите при температури от минус 20 до 40 градуса по Целзий и средна скорост на вятъра, не по-малка от 13 м/сек. Втората част е за доставка на две безпилотни летателни система клас I – \"Мaлки\", на стойност 14 млн. лв. с ДДС. Те следва да бъдат доставени през 2020 и 2021 г. Дроновете от този клас следва да летят на височина, не по-малка от 4500 м в зона, не по-малка от 120 км от наземната станция. Офертите ще се оценяват по два критерия - цена и гаранция. Министерството на отбраната вече проведе няколко големи поръчки, сред които за ремонта на изтребителите МиГ-29 и на Су-25, както и за покупката на изтребители Ф-16. Предстоят търгове за покупката на два военни кораба за 1 млрд. лева и 150 бронирани машини за 1.5 млрд. лева.", "date": "2020.01.07", "title": "Министерството на отбраната купува разузнавателни дронове за близо 25 млн. лв."}
{"url": "https://www.dnevnik.bg/gradska_sreda/2020/01/07/4013169_fandukova_samo_elektrobusi_shte_voziat_do/", "text": "Нови електрически автобуси ще обслужват линия 123, която е от автостанция \"Гео Милев\" през Студентски град до Симеоновския лифт. Сега само един електробус се движи по нея и интервалът е 55 минути. От 17 януари ще се включат още два електробуса и интервалът ще бъде 25 минути, обяви кметът Йорданка Фандъкова днес. \"В края на февруари още две автобусни линии ще бъдат изцяло с електрически автобуси – линиите 84 и 184 до аерогарата. До 2021 г. в София около 20% вече ще бъдат електрифицирани\", допълни тя. Електробусите са китайски, марка \"Хайгър\", произведени са в Шанхай. Цената на един е 450 000 евро. Пробегът с едно зареждане е 40 км, който е достатъчен за отиване и връщане до Симеоновския лифт. Той е толкова малък, защото автобусите използват т.нар. ултракондензатори, които се зареждат за около пет минути на крайните спирки. На автостанция \"Гео Милев\" е изградена зарядна станция, на която за 6-7 минути акумулаторната батерия на електробуса ще се зарежда. Фандъкова представи новия си заместник по транспорта – Кристиан Кръстев. Той  беше министър на транспорта  в служебното правителство с премиер Марин Райков. Новият зам.-кмет обеща до месец да открие \"виртуална приемна\" за гражданите и така ще събира мнения и предложения от тях. \"Ще има и нещо подобно на референдум, в който ще пускаме всички нови идеи на гражданите\", заяви той. В момента неговият екип работел върху повишаването на пропускателната способност на кръстовищата на бул. \"Тодор Каблешков\" и бул. \"България\", както и на бул. \"Панчо Владигеров\" и бул. \"Царица Йоанна\".", "date": "2020.01.07", "title": "Само електробуси ще возят до Симеоновския лифт"}
{"url": "https://www.dnevnik.bg/sport/2020/01/07/4013156_zaguba_na_grigor_dimitrov_postavi_bulgariia_do_stenata/", "text": "България ще трябва да победи Белгия на двойки, за да може да излезе от групата си в \"АТП къп\". До това развитие се стигна след загуба на Григор Димитров с 6:4, 2:6, 2:6 срещу Давид Гофен. Преди това  Димитър Кузманов беше дал преднина на българския отбор с убедителна победа . В другия мач Великобритания спечели с 3:0 срещу Молдова и това усложнява задачата на България. За Димитров това беше втора загуба от десет двубоя с Гофен. Срещата беше трудна за българина, като съперникът му се възползва от възможностите си, за да направи обрат. Димитров завърши с 41 непредизвикани грешки срещу 35 за белгиеца. Двубоят започна отлично за Димитров, който проби рано, а след това се спаси от 0:40 и поведе с 3:0. Гофен положи много усилия и подобри играта си. Белгиецът върна пробива, след което двамата си размениха по още един пробив. Сетът стана много оспорван, а в края му Димитров нанесе удар и проби, за да спечели с 6:4.      Във втората част от мача Гофен подобри значително играта си при свой сервис. Той тръгна силно и след два пробива стигна до 3:0. Димитров върна единия от тях за 1:3, но веднага след това отново понесе пробив. Белгиецът приключи сета убедително с гейм на нула. Гофен продължи да играе стабилно и в третия сет, като се възползва от колебанията на Димитров на начален удар. Той проби и поведе с 3:1. Много важен беше шестият гейм, в който Димитров беше на милиметри от връщане на пробива. Българинът поиска намеса на системата за преглед и тя показа, че топката е закачила линията минимално, което означаваше, че точката е за белгиеца. Гофен използва момента и спечели гейма, направи нов пробив и с гейм на нула приключи мача.", "date": "2020.01.07", "title": "Загуба на Григор Димитров постави България до стената в \"АТП къп\""}
{"url": "https://www.dnevnik.bg/politika/2020/01/07/4013192_gerb_vidia_sabotaj_v_zachestili_ot_septemvri_avarii_v/", "text": "Четири месеца след първите аварии във водопреносната мрежа в Перник ГЕРБ видя саботаж в това, че \"някой погрешка или без да иска\" повишил налягането от 4 атмосфери на 7 и така месец-два преди изборите започнали аварии по улиците. Тази теза застъпва в днешно интервю за \"Труд\" Красимир Велчев, зам.- председател на парламентарната група на ГЕРБ и лидер за региона. Според Велчев протестите в Перник започнали след като правителството вече е взело всички мерки за справяне със ситуацията - ремонт на пречиствателната станция и изграждане на нов магистрален водопровод. С уговорката, че хората имат право да протестират, той определя протестите като \"инсценирани\" и \"политически употребени по най-циничен начин\" като назовава имената на лидера на БСП Корнелия Нинова и бившия омбудсман Мая Манолова. Тези саботажи са опит за натиск върху премиера Бойко Борисов да подаде оставка, смята Велчев, но уверява, че за трети път това няма да стане, не защото се е вкопчил във властта, а защото не може да позволи да се стигне до оставки и пари за нови избори при тази добра работа в държавата.", "date": "2020.01.07", "title": "ГЕРБ видя саботаж в зачестили от септември аварии в Перник"}
{"url": "https://www.dnevnik.bg/sviat/2020/01/07/4013189_sus_zakon_iran_obiavi_vsichki_voenni_na_sasht_za/", "text": "Иранският парламент днес прие спешно закон, класифициращ всички американски военни сили като \"терористични\", след убийството в Ирак на иранския генерал Касем Солеймани при американски въздушен удар, предаде \"Франс прес\", цитирана от БТА. Депутатите внесоха поправка в одобрен неотдавна закон, който обявява за \"терористични\" американските сили, разположени в район, простиращ се от Африканския рог през Близкия изток до Централна Азия. Съгласно новия текст това определение вече обхваща \"всички служители на Пентагона и свързаните с тях служби и организации, както и ръководителите, замесени в смъртта на Касем Солеймани\", предаде ТАСС, позовавайки се на иранската информационна агенция \"Фарс\". Поправката, гласувана преди  погребението на Солеймани в родния му град Керман , изглежда, има най-вече символично значение, смятат наблюдатели. Досега в списъка бе само Централното командване на въоръжените сили на САЩ (CENTCOM). Първоначалният текст на закона беше приет през април 2019 г. и в него се казваше, че Иран \"смята САЩ за държава - спонсор на тероризма\". Тогава Техеран представи закона като реципрочна мярка в отговор на решението на Вашингтон да включи иранския корпус на Гвардейците на ислямската революция в списъка си на чуждестранните терористични организации, припомня АФП. Междувременно секретарят на иранския Висш съвет за национална сигурност Али Шамхани каза, че Иран разглежда 13 \"сценария за  отмъщение\" на САЩ заради убийството . \"Американците трябва да знаят, че до момента в съвета са обсъдени 13 сценария за отмъщение и че дори ако се стигне до консенсус за най-щадящия от тях, изпълнението му може да стане исторически кошмар за САЩ\", каза Шамхани. \"Американците знаят, че са уязвими за ответни мерки от Иран. Ако силите на САЩ не напуснат доброволно региона, ще ги принудим да го направят\", добави той.", "date": "2020.01.07", "title": "Със закон Иран обяви всички военни на САЩ за терористи"}
{"url": "https://www.dnevnik.bg/analizi/2020/01/07/4013210_oshte_edna_iljustraciia_na_kulturnite_ni_razliki_sus/", "text": "                         ХорАта на Богоявление развихриха лют спор кое е патриотизъм и кое не. И то на плоскостта кое е стара традиция и кое \"иновация\" на празника, която да го направи по- весел и интересен с леко алкохолен привкус. Някои вероятно вече са забелязали, че за пророка Йоан и Бог дори дума не се отваря. Всъщност и този празник е само още една илюстрация на културните ни разлики със западните общества и все още доминантните там ценности, произтичащи от католическа или протестантска деноминация на християнството. Знаците, символите, ритуалите са водещите в нашата празнична културна традиция, навярно завещани ни от предхристиянските исторически времена и дълбоко проникнали в православието. да стане по-добро място за живеене, самият ти да бъдеш пример на другите за бъдещето; а да викнеш, да се удариш в гърдите, да напсуваш съседите, да живееш със славното минало преди векове. Да си християнин не е да познаваш делото и следваш заветите на Исус; а да ходиш по празници в църква да запалиш свещ, да познаваш ритуала, да отбележиш на софра религиозния празник и т.н. Така и да си добър политик не е да работиш 4 години за изпълнение на обещанията, с които си избран. А да стоиш пред камера, за да откриеш обект, да направиш \"дарение\" с публични пари, да размахаш пръст на някой съсед или велика сила, след което да я умилостивиш с някой мегапроект. И да получиш не толкова обществено уважение, колкото И да станеш популярен или национален герой не е нужно да даваш постоянно резултати, които те правят световно или поне регионално значим. Достатъчен е един блясък, един миг на различност, еднократен фойерверк, който да вдигне националното самочувствие, че сме естествено по-добри от другите. И така живота ни го владеят знаците на съдбата вместо вярата в нашите собствени сили; ритуалите вместо духовните ценности; успехът като късмет вместо като лични усилия; формата вместо съдържанието. И надеждата за печалба от търкането на талончета вместо системния труд за по-добър живот.", "date": "2020.01.07", "title": "Още една илюстрация на културните ни разлики със западните общества"}
{"url": "https://www.dnevnik.bg/evropa/2020/01/07/4013216_sled_fiaskoto_s_krainodesnite_kurc_otnovo_e_na_vlast/", "text": "Австрийският консерватор Себастиан Курц се завърна във властта днес, предаде \"Ройтерс\". Коалиционният му кабинет със Зелените положи клетва почти осем месеца след като съюзът с крайнодесните се срина заради скандално видео. Обратът беше политическа необходимост за 33-годишния Курц. Той почти не беше засегнат и дори спечели избиратели след скандала \"Ибисагейт\", свързан с видеозапис, на който тогавашният лидер на крайната десница Хайнц-Кристиан Щрахе обещава облаги срещу финансиране на жена, представяща се за племенница на руски олигарх. Курц сформира  неудобен съюз с левите Зелени , които дълго време критикуваха неговата твърда линия срещу имиграцията и \"политическия ислям\". Те сключиха коалиционна сделка, която съчетава много от тези политики и данъчни намаления с екологични мерки. \"След Ибиса и парламентарните избори през есента кръгът сега се затваря\", каза президентът Александър Ван дер Белен, бивш лидер на Зелените, при полагането на клетвата на кабинета, който не направи изявления. \"Внимателно възстановеното (обществено) доверие сега трябва да бъде подсилено\", допълни той. С включването на Зелените в правителството на фона на засилващи се призиви за спешни действия срещу климатичните промени, Австрия се присъединява към Швеция и Финландия. За разлика от тези държави - членки на Европейския съюз, обаче австрийските Зелени не управляват с лявоцентристи, което превръща съюза им в интересен тест. Консерваторите на германския канцлер Ангела Меркел може да изберат подобна коалиция след изборите следващата година. Колко ще продължи? Дали австрийският експеримент ще оцелее в петте години до следващите избори вероятно ще зависи от това дали Зелените ще успеят да покажат на поддръжниците си, че са постигнали достатъчно конкретни резултати от съюза си с един идеологически противник. Австрийската народна партия на Курц и Зелените разпределиха помежду си министерствата приблизително пропорционално на резултатите им на  парламентарните избори на 29 септември , на които консерваторите спечелиха 37.5% от гласовете. Зелените бяха четвърти с 13.9%. Сред министерствата, които ще контролира Народната партия, са финансовото, на вътрешните работи и на отбраната. Зелените участват в правителство за пръв път. Много зелени обаче отправиха критики към мерки в коалиционната сделка, включващи разширяване на забраната за носене на забрадки в училищата до 14 години и превантивно задържане на хора, смятани за заплаха за обществения ред, които обаче все още не са извършили престъпление.", "date": "2020.01.07", "title": "След фиаското с крайнодесните Курц отново е на власт, този път със Зелените"}
{"url": "https://www.dnevnik.bg/sport/2020/01/07/4013207_ludogorec_se_podgotvia_za_stroeja_na_centralnata/", "text": "Лудогорец\" се подготвя за строежа на централната трибуна на стадиона си, обяви изпълнителният директор на клуба Ангел Петричев. Надеждите на шампионите са изграждането да започне тази година. \"На финалната права сме за проектирането за новия сектор А на нашия стадион. Днес имах среща с единия от собствениците - Георги Домусчиев, и обсъдихме новата трибуна\", каза Петричев. По думите му трибуната ще разполага с всички удобства за привържениците и за журналистите. Наскоро собственикът на клуба Кирил Домусчиев заяви, че за развитието на българския футбол е ключово да има добра инфраструктура. Според него държавата трябва да инвестира в стадионите. \"Лудогорец\" изгради три от секторите на стадиона в Разград. Клубът започна модернизацията с трибуната \"Козмин Моци\", за която държавата даде 5 млн. лева. През декември 2016 г.  \"Лудогорец\" получи стадиона на концесия за 35 години . Наскоро  името на стадиона беше сменено на \"Хювефарма арена\" . Началото През ноември 2014 г. собственикът на клуба Кирил Домусчиев обяви готовност да изгради наново целия стадион, ако държавата се включи с 20% от инвестицията. Впоследствие държавата даде 5 млн. лева за изграждането на трибуна \"Моци\",  която бе открита през 2015 г. Последващи инвестиции от клуба обаче нямаше. В началото на годината ръководството на  \"Лудогорец\" заплаши, че ще отборът ще напусне Разград  заради несъгласие с одобрения от общинския съвет концесионен договор. Според него клубът трябваше да плаща по 0.5% от нетните си приходи от всички видове продажби. \"Лудогорец\" постави ултиматум да се преразгледа концесионният договор, а  кметът Василев обвини футболния шампион в \"извиване на ръце\" . Домусчиев дори каза, че не знае дали стадионът ще се строи. В крайна сметка обаче двете страни се разбраха и  през октомври се стигна до споразумението , което днес бе официализирано.", "date": "2020.01.07", "title": "\"Лудогорец\" се подготвя за строежа на централната трибуна на стадиона си"}
{"url": "https://www.dnevnik.bg/razvlechenie/2020/01/07/4013198_bnt_shte_pokazva_ljubimite_pesni_na_izvestni_lichnosti/", "text": "Моят плейлист\" е новото музикално предаване на Българската национална телевизия. Неговият първи брой ще бъде показан днес (7 януари) от 22.00 часа, а то ще се излъчва всеки вторник по същото време. Водещ на шоуто ще бъде Васил Върбанов. Пред него в студиото известни личности - музиканти, артисти, спортисти и дори политици, ще представят своите 10 любими песни, съобщи БНТ в прессъобщение, изпратено днес до медиите. Междувременно Върбанов ще поднася любопитна информация за песните. По този начин зрителите ще могат да видят гостите на предаването в различна светлина. В дебютния брой на шоуто в студиото на БНТ ще влезе китаристът Иван Лечев. Васил Върбанов има богат опит в радиото. В продължение на 11 години той беше една от основните движещи сили в радио \"Тангра\", а след като през 2003 г. то беше закупено и превърнато в спортното радио \"Гонг\", през 2006 г. Върбанов основа интернет радиото \"Тангра Мега Рок\", на което днес е програмен директор. Върбанов е бил водещ на различни предавания по радиото и телевизията, между които \"Зона 967\", \"Кречетало\" и \"Лакриц\". Бил е член на журито на \"Голямото рок междучасие\", а през 2019 г. беше поканен да представя своята месечна музикална рубрика \"Рокендрол\" в \"Култура.БГ\".", "date": "2020.01.07", "title": "БНТ ще показва любимите песни на известни личности"}
{"url": "https://www.dnevnik.bg/bulgaria/2020/01/07/4013243_kmetut_na_pernik_otmeni_festivala_surva/", "text": "Фестивалът \"Сурва\" се отменя, съобщи пред агенция \"Фокус\" кметът на Перник Станислав Владимиров. Причината е бедственото положение заради режима на водата в града и рискът за гражданите.  \"Чакаме писмо от Министерството на здравеопазването, от националния здравен инспектор. От Районната здравна инспекция вече го имаме. Тяхното становище е, че има много голям риск за хората при воден режим, при бедствено положение, при условията на струпване на голямо количество хора на едно място\", каза кметът. Народният празник \"Сурва в Пернишко\" беше вписан през 2015 г. в представителния списък на Организацията на ООН за образование, наука и култура (ЮНЕСКО) за нематериално културно наследство. Фестивалът е международен и тази година трябваше се състои 29-тото му издание. Всички средства, които няма да бъдат похарчени за фестивала, ще бъдат насочени за проявата следващата година, каза Владимиров пред БТА. По думите му тази година ще започне проектирането на сурвакарско село. Кметът възнамерява да превърне фестивала в целогодишен продукт, изграждането на сурвакарско село е първа стъпка в тази посока. Надявам се догодина да направим по-мащабен, по-различен и по-хубав фестивал, каза кметът. Традиционни маскарадни игри се провеждат обичайно на 13 срещу 14 януари и обхващат 31 селища от Пернишка област. По стара традиция фамилиите се събират от всички краища на страната в нощта срещу старостилния Васильовден, който е най-големият зимен празник в региона.", "date": "2020.01.07", "title": "Кметът на Перник отмени фестивала \"Сурва\""}
{"url": "https://www.dnevnik.bg/bulgaria/2020/01/07/4013256_v_plovdiv_shte_se_obsujda_zastroiavane_na/", "text": "Обществено обсъждане за промяна на устройствения план за регулация и застрояване на археологически терен в подножието на Джамбаз тепе в Пловдив ще се проведе утре (8 януари). Теренът се намира между бул.\"Цар Борис ІІІ Обединител\", ул. \"Патриарх Евтимий\" и пл. \"Понеделник пазара\", до Античния театър и непосредствено под изоставеното Гръцко училище. Собственик е дружеството \"Централ Пловдив\", дъщерно на парфюмерийната компания \"Роза Импекс\". На общественото обсъждане,  насрочено за 15 часа  в заседателната зала на Общинския съвет - Пловдив, ще се коментира промяната на отреждане на парцела от такъв за обществена, административна и стопанска дейност в обществено обслужващи дейности, жилищно строителство и археология за изграждане на обект \"Културно-исторически и обществен център - Пловдив\". Планира се да бъде построена голяма сграда с хотел, офиси и жилищна част, като теренът бъде отреден за свободно застрояване с височина до 15 метра и плътност до 100%, и озеленяване до 20%.      От години собственикът на \"Роза Импекс\" планира застрояване на терена, като през 2014 г. пловдивският сайт \"Под тепето\" писа, че предстои изграждане на 7-етажна сграда. Тогава жители на Пловдив се обявиха срещу проекта, като изразиха опасения за археологията, както и че подобна сграда ще закрие гледката към Джамбаз тепе. Хълмът заедно с Небет тепе и Таксим тепе образува т.нар. Трихълмие, по-известно като Старинния Пловдив.", "date": "2020.01.07", "title": "В Пловдив ще се обсъжда застрояване на археологически терен на Джамбаз тепе"}
{"url": "https://www.dnevnik.bg/biznes/2020/01/07/4013250_onlain_turgovcite_moje_da_ne_izdavat_fiskalen_bon/", "text": "С последните промени в Наредба № Н-18/2006 г. се дава алтернативна възможност за регистриране и отчитане на онлайн продажбите, извършвани от електронните магазини, напомня НАП. Вместо да издават фискален или системен бон, те ще имат възможност да регистрират и отчитат продажбите чрез издаване на документ за продажбата, който не е издаден от фискално устройство или интегрирана система за управление на търговската дейност. За физическите търговски обекти, които приемат присъствени плащания с дебитни и кредитни карти, изискването за издаване на касова бележка на хартиен носител се запазва. За да се възползват от новия ред за отчитане и регистриране на продажбите, електронните търговци трябва да приемат неприсъствени плащания с кредитна и дебитна карта и да не приемат други плащания, за които се изисква издаване на фискален/системен бон. Освен това не се допуска чрез използвания софтуер за управление на продажбите да се управляват други продажби извън посочените. Софтуерът трябва да отговаря на предвидените с наредбата изисквания за пълнота и интегритет на данните, еднозначна автентификация на потребителите, а когато представлява модул от софтуер, не се допуска да бъдат дублирани функционалностите му от другите модули. Софтуерът, трябва да генерира уникален номер на всяка направена поръчка за купуване на стока или услуга. Търговците, избрали този алтернативен ред, са задължени за извършената продажба да изпращат по имейл на клиента документ, съдържащ реквизити на касовата бележка, както и QR код, номер на виртуалния ПОС, уникален номер на клиентската поръчка и др. Електронните търговци са задължени да подават към НАП стандартизиран одиторски файл за всички извършени чрез електронния магазин продажби. Информацията следва да се подава до 15-о число на месеца, следващ месеца, за който се отнася. Търговците, избрали да регистрират и отчитат продажбите си по предложения алтернативен ред, трябва при вписване на електронния магазин, да подават и допълнителна информация в НАП. В нея трябва да посочат методите на плащане, които предлагат, доставчиците на платежни услуги, предоставили виртуалния ПОС терминал, номера на терминала и сметките, по които получават плащания. На 31 януари 2020 г. изтича крайният срок за търговците, които използват софтуер за управление на продажбите в търговските обекти (СУПТО) за да приведат дейността си в съответствие с Наредба Н-18, припомнят още от НАП. Повече информация за измененията на Наредба № Н-18 може да се получи от сайта на НАП  https://nap.bg/и  на телефона на Информационния център - 0700 18 700.", "date": "2020.01.07", "title": "Онлайн търговците може да не издават фискален бон"}
{"url": "https://www.dnevnik.bg/sport/2020/01/07/4013269_pavel_vurba_tejko_e_che_ne_mojem_da_kupim_mesi_ili/", "text": "С увереност, устременост и чувство за хумор новият треньор на \"Лудогорец\" Павел Върба се представи пред медиите. Специалистът заяви, че е бил привлечен от клуба заради високите му цели. \"Забелязал съм, естествено, че отборът играе редовно в Европа. Това също ме накара да приема предложението на клуба. Разбира се, това, което ме убеди, бяха последните шест мача, които гледах на тима в Европа и в България\", каза Върба. Той заяви, че ще стъпи на вече изградената основа и ще търси развитие. \"Знам, че обикновено всеки треньор казва какво иска да промени. Дайте ми време и сами ще видите нещата на полето\", добави още той. Уважавам работата, която са постигнали треньорите преди мен.\" \"Няма нужда ми поставят цели. Аз си ги знам. Първо място в първенството и Купата на България! Ако не ги вземем ще е зле\", продължи чешкият специалист.      Желанието му е да привлече един атакуващ и един дефанзивен футболист. \"Тежко е, че не можем да купим Меси или Роналдо. Приятно съм изненадан от качеството на офанзивните играчи в \"Лудогорец\". Ако идва някой, то той трябва да е по-добър от тях.\" \"Всички очаквате тези мачове с \"Интер\". Знаете колко силен клуб са те. Вярвам, че ще имаме своите шансове. Едно към 99 не е много добра ставка на шансовете за успех срещу \"Интер\". Но пробвайте да сложите 100 лева на подобен коефициент, може и да ви излезе\", каза Върба.", "date": "2020.01.07", "title": "Павел Върба: Тежко е, че не можем да купим Меси или Роналдо"}
{"url": "https://www.dnevnik.bg/bulgaria/2020/01/07/4013273_telefonnite_izmamnici_stavat_vse_po-izobretatelni/", "text": "Телефонните измамници стават все по-изобретателни, като разиграват схеми с по няколко обаждания, така че да подведат бъдещите си жертви, че случаят е под контрола на полицията. Прокуратурата съобщи за разкрит случай в Пловдив, при който 71-годишен мъж е бил подмамен да даде 700 лв., въпреки че не се е поддал на първоначалния опит да му бъдат измъкнати парите и е бил критичен към ситуацията. На 22 август 2018 г. възрастният мъж получил обаждане на домашния си телефон от жена, която плачела и твърдяла, че е с детето си в болница. След като не се поддал на опита за измама и прекратил разговора, мъжът получил второ позвъняване от \"инспектор от полицията\". Той обяснил на 71-годишния мъж, че бил набелязан за жертва на телефонни измамници, които преди малко се свързали с него \"от болницата\". Предупредил го, че към адреса му пътуват трима участници в схема за телефонни измами. Полицаите щели да ги задържат, но трябвало да им съдейства. След това мъжът получил ново обаждане от непознат, който попитал: \"Парите, готови ли са? Иначе моите момчета се качват на втория етаж, разбиват ти вратата и ще ти режат пръстите един по един и главата\". Мнимият полицай отново се обадил, за да съобщи, че пред входа имало трима бандити, които възнамерявали да разбият вратата на жилището на възрастния мъж и да му вземат парите. За да не се случи това, той трябвало да даде парите, съхранявани в дома му. Пострадалият събрал 700 лева, които бил спестил. По указание на \"полицая\" възрастният мъж увил парите във фолио, постави ги в найлонова торба и ги скрил във фризера, за да не ги засече апаратурата на измамниците. По-късно той хвърлил парите от балкона, за да не му разбиват вратата бандитите. Там чакали двамата обвиняеми, които взели пакета с банкнотите. Мнимият полицай се обадил отново на възрастния мъж и казал, че трима от измамниците вече са задържани. След това жертвата получил ново обаждане с предупреждението: \"Хванаха трима от моите братя. Предупреждавам те никъде да не излизаш\". По-късно разбрал, че е измамен и подал сигнал в полицията. Двама от установените измамници са задържани, като единият от тях е бил непълнолетен към момента на извършване на деянието. Те си взели по 100 лв. от сумата и оставили останалото на спирка в село Обнова, община Левски. Те обаче не знаят кой е организаторът на акцията, който се свързвал с тях само по телефона.", "date": "2020.01.07", "title": "Телефонните измамници стават все по-изобретателни"}
{"url": "https://www.dnevnik.bg/bulgaria/2020/01/07/4013287_voennoto_ministerstvo_iska_vuzrastta_za_postupvane_v/", "text": "Възрастта за постъпване на кадрова военна служба да бъде увеличена от 28 на 40 години, а тази за пенсиониране в определени случаи да се вдигне с до пет години, предлага Министерството на отбраната  с промяна в Закона за отбраната и въоръжените сили . Те са публикувани за обществено обсъждане на портала на правителството за публични консултации. Целта на промените е да се преодолее недостигът на хора за заемане на длъжностите в армията (т.нар. некомплект). В мотивите към новите текстове военният министър Красимир Каракачанов посочва, че от 2015 година се предприемат редица мерки в тази посока - възможност за по-късно пенсиониране, увеличаване на максималната възраст за заемане на длъжност, приемане на повече курсанти и т.н. От миналата година военното министерство провежда и информационни кампании под надслов \"Стани войник\", при които в различни градове се рекламира военната професия. Въпреки това към днешна дата има недостиг на около 5000 души. В рамките на кампанията е отчетено, че има желаещи да постъпят в армията на възраст над 28 години, което й дава повод за една от исканите промени, се казва още в мотивите за исканите промени. Ако промените във възрастта за пенсиониране се приеме, войниците и матросите ще служат до 48 години, а генералите и адмиралите до 65 години. Според Министерството на отбраната в момента в армията има около 1500 души, които са се пенсионирали, но продължават да служат. За запълване на свободните щатове в армията Красимир Каракачанов разчита и на  доброволната казарма , за която се надява да тръгне от тази година. Става въпрос за обучение в рамките на три, шест или девет месеца, след които всеки желаещ да може да кандидатства да постъпи в армията. Военният министър не веднъж е казвал, че доброволната казарма е първа стъпка към възстановяването на задължителната военна служба. Според сметки на Министерството на отбраната връщането на казармата щяло да струва 100 млн. лв. \"Обществото е узряло за наборната военна служба. \"Цялата кампания за отмяната и през 2008 година беше тотална грешка. В Конституцията има ясен текст, че всеки български гражданин трябва да защитава отечеството си. Когато ти не си го подготвил и го пратиш в бойни действия, го обричаш на заколение\",  заяви Красимир Каракачанов  преди два месеца в телевизионно интервю.", "date": "2020.01.07", "title": "Военното министерство иска възрастта за постъпване в армията да се вдигне на 40 години"}
{"url": "https://www.dnevnik.bg/biznes/2020/01/07/4013264_bnb_shte_prodava_na_aukcion_knija_za_200_mln_lv/", "text": "На 13 януари Българска народна банка ще проведе аукцион, на който ще продаде лихвоносни съкровищни облигации. Това се вижда от съобщение на сайта на институцията. Номиналната стойност на емисията е 200 млн. лв. Книжата са със срочност пет години от отворен тип с фиксиран годишен лихвен процент от 0.01%. Падежът им е на 15.01.2025 г. Посочва се, че първичните дилъри могат да участват в аукциона със състезателни поръчки, както от свое име и за своя сметка, така и от свое име, но за сметка на свои клиенти. Те могат да участват и с несъстезателни поръчки от свое име, но за сметка на свои клиенти, които не са банки или инвестиционни посредници. Максималното количество ДЦК, което един участник може да придобие със състезателни поръчки, е 50 на сто от предназначеното за продажба чрез състезателни поръчки количество. Министерството на финансите ще предлага за продажба допълнителни количества от емисията от 15.01.2020 г. на аукционен принцип. Освен това ведомството си запазва правото да отхвърля всички поръчки или да одобрява определени поръчки, както и да одобрява количество, различно от предварително обявеното.", "date": "2020.01.07", "title": "БНБ ще продава на аукцион книжа за 200 млн. лв."}
{"url": "https://www.dnevnik.bg/sport/2020/01/07/4013277_bulgariia_prikljuchi_s_atp_kup_sled_obrat_v_macha_na/", "text": "Българският отбор по тенис приключи участието си в \"АТП къп\". В решителния двубой на двойки Григор Димитров и Александър Лазаров допуснаха обрат за 6:3, 4:6, 7:11 срещу Сандер Жиле и Йоран Влиген. С това Белгия направи обрат и спечели мача с 2:1 победи. Денят започна с  убедителен успех на Димитър Кузманов . След това  Димитров отстъпи срещу Давид Гофен . България приключи на трето място в група С след две победи  срещу Великобритания  и  Молдова  и една загуба. Димитров и Лазаров започнаха много добре мача на двойки. Те пробиха за 3:1, а по-късно се защитиха след изоставане с 15:40 и спечелиха сета. Българите продължиха силно и във втория сет, като започнаха с пробив. След това отново проявиха увереност и се защитиха от 15:40 с три поредни точки. Белгийците съумяха да върнат пробива и изравниха за 2:2. Последва размяна на бързи сервис геймове, за да се стигне до ключовия пробив на Жиле и Влиген за 6:4. В шампионския тайбрек белгийците направиха минипробив за 4:2. След това българите изпуснаха няколко възможности за намаляване на изоставането. Съперникът продължи стабилно и спечели мача.     ", "date": "2020.01.07", "title": "България приключи с \"АТП къп\" след обрат в мача на двойки срещу Белгия"}
{"url": "https://www.dnevnik.bg/zelen/2020/01/07/4013300_ekoinspekciiata_shte_globi_firma_vnesla_bokluk_ot/", "text": "Собственикът на фирма, внесла като отпадък 50 тона стари тонер касети от Италия, ще бъде глобен, защото ги е складирал на нелицензирана площадка във Враца, съобщи директорът на Регионалната инспекция по околната среда и водите в града Христо Христов, цитиран от БТА. Той допълни, че врачанската екоинспекция се е свързала с фирмата и проверката трябва да се състои в следващите дни. На собственика на незаконно складираните отпадъци ще бъде връчен акт за административно нарушение по Закона за околната среда и по Закона за управление на отпадъците. Санкцията за нарушението е в размер от 7 до 20 хиляди лева. Допълнително ще бъде издадено предписание тонер касетите да бъдат изнесени от площадката не по-късно от месец, уточни Христо Христов. При повторната проверка ще бъде поискана и информация за намеренията на вносителя за обработката на отпадъците. По първоначална информация те ще бъдат използвани като суровина за отделяне на пластмасата и метала от касетите, но обработката няма да бъде извършвана във Враца. На 4 януари експерти от РИОСВ - Враца, териториалното звено на ДАНС и Областната дирекция на МВР извършиха проверка по сигнал за нерегламентирано складиране на отпадъци на площадка в складова база в града. Установено е, че се съхраняват 50 тона отпадък - използвани тонер касети, внесени от Италия. Повечето от касетите са опаковани, но има и в насипно състояние. Според представените документи при проверката отпадъкът е тръгнал към България като неопасен. Вероятността почвата да бъде замърсена от касетите при валежи е малка, тъй като са складирани на бетонирана площадка, обясни днес Христо Христов. В началото на годината прокуратурата съобщи и за  проверка на плевенска фирма  за нарушения, свързани с 9000 тона боклук от Италия. Обект на проверката е и дали има връзка с ндрангета (италианската организирана престъпна мрежа от района Калабрия - бел. ред.), срещу която през декември бе  проведена мащабна акция , свързана с износ на отпадъци към България. Вчера  г лавният прокурор Иван Гешев разпореди  на полицията извършване на проверки на всички фирми, занимаващи се със складиране и преработка на отпадъци. Малко по-рано и премиерът  Бойко Борисов се закани  да има още няколко големи удара срещу такива компании. Преди близо месец със свое решение  Административен съд - София-град, задължи  Изпълнителната агенция за околната среда и водите (ИАОС) да предостави достъп до всички формуляри за внос на отпадъци в България, подадени към агенцията през 2017 и 2018 г.", "date": "2020.01.07", "title": "Екоинспекцията ще глоби фирма, внесла боклук от Италия"}
{"url": "https://www.dnevnik.bg/sviat/2020/01/07/4013304_iaponiia_poiska_arest_za_jenata_na_izbiagaliia_karlos/", "text": "Токийската прокуратура издаде във вторник заповед за задържането на Каръл Гон, съпругата на избягалия в Ливан бивш ръководител на \"Нисан\". Тя е обвинена в лъжесвидетелстване, но според \"Ройтерс\" това е още един от начините, по които Япония се опитва да върне за съдебен процес тази пролет допреди година един от най-влиятелните хора в автоиндустрията и света на бизнеса изобщо. В мотивите за заповедта се казва, че тя е излъгала, че не познава или че не се е срещала с хора, свързани с компания, получила плащания от \"Нисан мотор\", част от които после били прехвърлени към фирма на съпруга ѝ. Докато Гон обещава в сряда да даде първата си \"свободна пресконференция\", властите в Токио се опитват да намерят юридически основания Ливан да им предаде беглеца, за да бъде изправен пред съда, допълва за агенцията източник от правосъдното министерство. Говорителка на семейство Гон нарече заповедта за арест \"жалък опит\", повтарящ се всеки път, когато Карлос Гон опита да говори пред медии. От Fox Business казват, позовавайки се на интервю с него, че той разполага с \"конкретни доказателства\" и документи, че е жертва на подкрепен от японското правителство преврат в компанията, \"за да ме разкарат\". Той обещава да посочи поименно отговорните за случилото се, допълва американската телевизия. Пред японския съд защитниците му твърдят, че целта на отстраняването му е провал на всякаква възможност за сливане на \"Нисан\" с \"Рено\". Ръководители на \"Нисан\" са обвинявани в сговаряне с японската прокуратурата, Министерството на икономиката, търговията и промишлеността и представители от автоиндустрията. В Ливан президентът Мишел Аун се срещна днес с японския посланик Такеши Окубо, а прокуратурата заяви, че още не е получавала нищо от Япония за Каръл Гон и че разглежда искането на Токио през Интерпол за връщането му. Обикновено Ливан не екстрадира гражданите си.", "date": "2020.01.07", "title": "Япония поиска арест за жената на избягалия Карлос Гон"}
{"url": "https://www.dnevnik.bg/sviat/2020/01/07/4013312_ispanskiiat_parlament_utvurdi_sanches_i_liavata_mu/", "text": "Със 167 гласа \"за\" и 165 \"против\" Педро Санчес отново има мандат за премиер на Испания. След година, в която жителите на страната отидоха до урните два пъти, той е утвърден от депутатите от втория опит, а при неуспех се очертаваше риск от трети избори за година. Второто гласуване в парламента можеше да стане с просто мнозинство и това улесни процедурата. За разлика от предишния път, когато Санчес управляваше сам с по-малко от една трета от депутатските места (Санчес за пръв път дойде на власт през лятото на 2018 г. след оставката на консерватора Мариано Рахой, а не след избори), коалиционният му партньор сега, крайнолявата \"Унидас подемос\", издейства обещания за повишаване на данъците за богатите и отмяна на трудови реформи, прокарани от Рахой. В програмата са още повишаване на минималната заплата, регулации, свързани с наемите, и диалог за бъдещето на Каталуня. С подобно мнозинство в парламента прокарването на закони вероятно ще трудно. Именно липсата на достатъчна подкрепа за бюджета за 2019 г. събори първия кабинет на Санчес и доведе до предсрочни избори. Съставянето на мнозинство в Испания е все по-трудно от икономическата криза, започнала през 2008 г. След падането на правителството на социалиста Хосе Луис Родригес Сапатеро три години по-късно доминация на двете партии (неговата и консервативната Народна партия) повече партии си проправиха път в законодателния орган. \"Подемос\" изгряха с протеста си срещу мерките за икономии, \"Граждани\" - с призива за \"нормална\", центристка политика и антинационализъм, а в последния парламент влезе и крайнодясната \"Вокс\"  за сметка на \"Граждани\" . \"Ел паис\" отбелязва, че утвърждаването на Санчес е станало не без помощта на националистически формации от Страната на баските и Канарските острови.", "date": "2020.01.07", "title": "Испанският парламент утвърди Санчес и лявата му коалиция с мнозинство от 2 гласа"}
{"url": "https://www.dnevnik.bg/biznes/2020/01/07/4013306_taneva_pusna_lovcite_i_v_zoni_s_ognishta_na_chuma_po/", "text": "Министърът на земеделието Десислава Танева удължи до 31 януари срока за групово ловуване на дива свиня в цялата страна и отмени забраната за лов в зоните, доказано инфектирани с вируса на африканската чума по свинете. Това съобщава Министерството на земеделието. Смисълът на удължаването на срока за групов лов е да се намали популацията на дива свиня във всички ловностопански райони на страната като мярка за ограничаване разпространението на заболяването. През миналата година по експертни оценки популацията на дивата свиня достигна рекордните близо 100 хил. бр. като за да се спре разпространението на вируса тя трябва да се сведе до 20 хил. животни. Досега навлизането в зони, засегнати от вируса, беше забранено, но след като преди дни беше установено, че инфекцията е влязла в поредната индустриална ферма, това ограничение отпада. Разрешението на министъра обаче поставя условието ловните дружинки да спазват стриктно мерките за биосигурност. За провеждане на лов, ловците предварително подготвят ями за загробване на остатъците от отстреляните диви свине. Задължително трябва да се осигурят и препарати за дезинфекция и пръскачки, с които ловците да обработят използваните инструменти, облеклото, обувките, оръжията и принадлежностите към тях, както и автомобилите. Министерството напомня, че всички отстреляни по време на лов диви свине задължително се изследват за вируса на африканската чума по свинете като изследванията са за сметка на Българската агенция за безопасност на храните.", "date": "2020.01.07", "title": "Танева пусна ловците и в зони с огнища на чума по свинете"}
{"url": "https://www.dnevnik.bg/sviat/2020/01/07/4013320_desetki_avtomobili_potunaha_v_zamruznalite_vodi_krai/", "text": "Десетки автомобили потънаха в замръзналите води край остров Руски, разположен южно от руския град Владивосток. До инцидента се е стигнало, след като множество любители на риболова на лед решили да пренебрегнат правилата и да превърнат замръзналите води в паркинг. Те спрели автомобилите си на много малко разстояние един от друг, без да помислят, че общото тегло може да се окаже прекалено голямо. В крайна сметка ледът не издържал и се пропукал, а някои от колите потънали на дълбочина над 2 метра. Собствениците им трябвало сами и за своя сметка да ги извадят, а вероятно ще бъдат и глобени от властите.", "date": "2020.01.07", "title": ""}
{"url": "https://www.dnevnik.bg/sport/2020/01/07/4013336_na_skorost_voleibolistite_pobediha_niderlandiia_i/", "text": "Българският национален отбор по волейбол спечели важна и скоростна победа в квалификационния турнир за олимпийските игри. В Берлин воденият от Силвано Пранди отбор се наложи с 3:0 (25:19, 25:16, 25:15) срещу Нидерландия. Българите оглавиха група В с пет точки, след като преди ден поднесоха изненада за 3:2 срещу Франция. \"Петлите\" са втори с четири, следвани от европейския шампион Сърбия с три. В сряда България ще играе със сърбите в ключов мач. При победа или спечелване на два гейма капитанът Виктор Йосифов и съотборниците му ще си осигурят класиране за полуфиналите.      Българите играха силно и имаха превъзходство през почти целия мач, приключил само за 71 минути. Съставът завърши с 52% в атака срещу 38% за съперника, директните точки от сервис бяха десет срещу две, а блокадите - седем срещу четири Най-резултатен за отбора стана Цветан Соколов с 13 точки, а по десет добавиха Мартин Атанасов и Тодор Скримов. За съперника Нимир Абдел-Азиз завърши с 15, като никой друг нямаше повече от четири. Мачът беше оспорван единствено в началото, а след това България натрупа голяма преднина. Във втория гейм воденият от Пранди отбор поведе рано и до края държеше съперника на разстояние. В третата част Нидерландия съумя да се доближи до 11:13, но до края взе още само четири точки.     ", "date": "2020.01.07", "title": "На скорост волейболистите победиха Нидерландия и поведоха в групата"}
{"url": "https://www.dnevnik.bg/sviat/2020/01/07/4013337_avstraliiskite_voenni_piloti_pokazaha_pri_kakvi/", "text": "Пилоти от австралийските кралски военновъздушни сили заснеха кратко видео, с което да покажат колко е трудно гасенето на горските пожари от въздуха. На кадрите се вижда как самолетите летят при почти нулева видимост. Началото на видеото показва екипа на военен самолет C-27J \"Спартан\", който се опитва да кацне в Малакота, едно от най-засегнатите от бедствието места, за да евакуира група хора. За щастие въпреки трудните условия операцията е успешна. Втората част на видеото показва екипа на самолет C-130J \"Херкулес\", който се опитва да кацне в Меримбула, за да остави там екип огнеборци. За съжаление операцията е неуспешна. ", "date": "2020.01.07", "title": ""}
{"url": "https://www.dnevnik.bg/sviat/2020/01/07/4013353_deloto_sreshtu_uainstiin_zapochva_koi_beshe_toi_i/", "text": "Харви Уайнстийн някога бе един от най-влиятелните хора в Холивуд. Вчера срещу него започна едно дело – в Ню Йорк (все още се избират съдебни заседатели), обвинения му повдигнаха в Лос Анджелис, а самият 67-годишен мъж влезе в съдебната зала с проходилка. \"Ройтерс\" припомня 40-годишната му кариера и обяснява какво може да се очаква от процеса срещу него. Харви Уайнстийн досега През 1979 г. той и брат му Боб основават независимата компания за производство и разпространение на филми \"Мирамакс\", кръщавайки я на родителите си Мириам и Макс. През 1993 г. \"Уолт Дисни\" я купува за 80 млн. долара, но двамата братя остават начело до 2005 г. На следващата година \"Криминале\" на Куентин Тарантино взима \"Златната палма\" в Кан, а три години по-късно \"Мирамакс\" получава първия си \"Оскар\" за най-добър филм - \"Английският пациент\". През 1999 г. \"Влюбеният Шекспир\" печели седем оскара, сред които този за най-добър филм и за главната роля на Гуинет Полтроу. (Какво разказва тя за отношенията си с Уайнстийн  четете тук  и  тук. ) През 2004 г. Уайнстийн се развежда с първата си съпруга Ив Чилтън, с която има три дъщери, а на следващата година братята напускат  \"Мирамакс\"  и основават The Weinstein Company. През 2007 г. той се жени за британската дизайнерка Джорджина Чапман. На 5 октомври 2017 г. в. \"Ню Йорк таймс\" съобщи, че за три десетилетия продуцентът е сключил  извънсъдебни споразумения с осем жени , обвинили го в сексуален тормоз. Уайнстийн разпространи изявление, че се извинява, взима отпуск и започва терапия. Пет дни по-късно  вестникът публикува  обвиненията на 13 жени, че Уайнстийн ги е насилвал сексуално, три от които го обвиняват в изнасилване – той отрича обвиненията за \"секс без съгласие\". В същия ден съпругата му Джорджина обяви, че го напуска. Дни след това Академията за филмово изкуство и науки, която връчва  наградите \"Оскар\",  изключи Уайнстийн. Актрисата Алиса Милано даде началото на движението  #MeToo  (#ИМен), като туитва: \"Ако някога са ви тормозили или насилвали сексуално, напишете #Имен в отговор на този туит.\" В следващите седмици милиони жени използват хаштага.      През януари 2018 г. холивудски знаменитости започнаха кампанията \"Времето изтече\" (Time’s Up) за борба със сексуалното насилие на работното място. (Повече за нея  четете тук .) В рамките на няколко месеца през 2018 г. срещу Уайнстийн бяха повдигнати три обвинения – за случаи на насилие през 2004 г., 2006 г. и 2013 г., като първото бе отхвърлено от съда. През декември 2019 г. Уайнстийн и фалиралата му компания постигнаха споразумение за 25 млн. долара с десетки жени, обвинили го в тормоз. А вчера обвинението в Лос Анджелис съобщи за нови обвинения. Кои са обвиняващите В съда търсят правата си три жени: Мими Халей, бивша асистентка в телевизионно шоу на The Weinstein Company, и актрисата Анабела Скиора. Халей твърди, че Уайнстийн насила ѝ е правил орален секс в дома му в Манхатън през юли 2006 г. Скиора го обвинява, че я изнасилил на същото място през 1993 г. Прокуратурата е обвинила продуцента в трето изнасилване през март 2013 г. в Манхатън, но името на жертвата не е публично известно. Уайнстийн настоява, че сексуалните му действия не са били извършени против съгласието на жените. Какви са обвиненията По делото на Халей мъжът е обвинен в \"престъпен сексуален акт\", а по делото за случилото се през 2013 г. - в изнасилване. И в двата случая има обвинение и в \"сексуални посегателства\", което може да доведе до доживотна присъда. Обвиненията на Скиора са прекалено стари, за да се води отделно дело по тях, но са важна част от свидетелствата в делото на Халей. Каква е защитата Водещият адвокат на Уайнстийн – Дона Ротуно, твърди пред \"Ройтерс\", че той има свидетели в своя защита и че ще покаже имейли и съобщения, че предполагаемите му жертви са поддържали връзка с него и след събитията, за които го обвиняват. По случая е ангажирана и психоложката от Университета в Невада, Рино, Дебора Дейвис, която е експерт по паметта – вероятно на нея защитата ще се позове, за да оспори спомените на ищците.", "date": "2020.01.07", "title": "Делото срещу Уайнстийн започва: кой беше той и какво го очаква"}
{"url": "https://www.dnevnik.bg/bulgaria/2020/01/07/4013358_kakvo_predstavliava_boklukut_ot_italiia_skladiran_vuv/", "text": "БТА успя да заснеме боклука от Италия, складиран на нелицензирана площадка във Враца. Става дума за 50 тона използвани тонер касети, като по първоначална информация фирмата вносител е планирала да отделя пластмасата от метала от касетите. Тя обаче ще бъде глобена от Регионалната инспекция по околна среда. Защо четете  тук . Доставката на тонер касетите ще бъде обект и на проверка на прокуратурата. Повече по темата четете  тук.", "date": "2020.01.07", "title": ""}
{"url": "https://www.dnevnik.bg/sviat/2020/01/07/4013366_putin_iznenadvashto_poseti_asad_i_ruska_baza_predi/", "text": "Руският президент Владимир Путин е провел среща със сирийския си колега Башар ал Асад в Дамаск. Това потвърди прессекретарят на руския президент Дмитрий Песков, цитиран от ТАСС. Това е първото посещение на Путин в Сирия, откакто бе в базата \"Хмеймим\" в провинция Латакия през 2017 г. Именно Москва предостави помощта (уговорена не без участието на Иран), обърнала войната в полза на режима на Асад. Някои руски медии отбелязват, че визитата съвпада с деня, когато Руската православна църква и няколко други посрещат Коледа. Според Песков Путин е посетил команден пункт на руски военни в Сирия и там е разговарял с Асад. \"Президентът на Сирия изрази признателност за помощта на Русия и руските военни в борбата с тероризма и възстановяването на мирния живот в страната\", отбеляза той, предаде руската агенция. \"Руската и сирийската делегация\" са преговаряли по време на визитата, а Путин отбелязал, че \"сега с увереност може да се констатира, че е изминато огромно разстояние по пътя на възстановяването на сирийската държавност и на териториалната цялост на страната\", а в Дамаск и \"с невъоръжено око\" може да се видят \"признаци на възстановяване\". Посещението в Сирия е ден преди разговорите с турския президент Реджеп Тайип Ердоган в Истанбул. Там на церемония, на която е поканен и българският премиер Бойко Борисов, той и Ердоган ще пуснат газопровода \"Турски поток\". Очаква се двамата държавни глави да обсъдят и теми като Сирия и Либия. Близкият изток стана повод и за покана, отправена от Путин, към германския канцлер Ангела Меркел. Тя прие и ще бъде в Москва тази събота.", "date": "2020.01.07", "title": "Путин изненадващо посети Асад и руска база преди срещата с Ердоган"}
{"url": "https://www.dnevnik.bg/politika/2020/01/07/4013319_gerb_i_bsp_si_razmeni_obvineniia_v_bezotgovornost/", "text": "За по-малко от два часа днес ГЕРБ и БСП си размениха поредните взаимни обвинения заради водната криза в Перник, мръсния въздух и изгарянето на отпадъци. След редовното заседание на Изпълнителното бюро трима депутати дадоха пресконференция на \"Позитано\" 20, на която бе обявено, че планираният вот на недоверие към кабинета \"Борисов 3\" заради провала в сферата давал резултати - назначени били проверки, но се правели опити да се опорочи дебатът, за да се прикрият безхаберието и некомпетентността на правителството. Малко по-късно в централата на ГЕРБ бе свикана пресконференция, на която депутати обявиха, че поведението на социалистите е безотговорно, а единственото решение, което те предлагат, са предсрочни парламентарни избори. На \"Позитано\" 20 зам.-председателят на парламентарната група на \"БСП за България\" Крум Зарков обяви, че в мотивите за вота на недоверие социалистите ще предложат и някои решения на проблемите с липсата на вода в Перник и вноса на отпадъци. Той припомни, че някои от въпросите са поставени вече по време на парламентарния контрол. По-късно колегата му от ГЕРБ Тома Биков каза, че БСП трябва да вземе пример как се носи отговорност от кмета на Перник Станислав Владимиров, който доскоро бе депутат от левицата. Управляващите отчетоха всички действия, които са предприели в Перник, в т.ч. и че имало мобилизация на министри на терен.", "date": "2020.01.07", "title": "ГЕРБ и БСП си размениха обвинения в безотговорност заради водната криза в Перник"}
{"url": "https://www.dnevnik.bg/bulgaria/2020/01/07/4013357_sudut_otnovo_otloji_deloto_na_manolova_za_kasirane_na/", "text": "Административният съд - София-град, отложи делото на Мая Манолова за  касиране на местните избори  в София заради твърдени от нея фалшификации на вота. Манолова внася 14 тома доказателства за нарушения и настоява за повторно броене на бюлетините в столицата. Тя твърди, че има поне 7000 недействителни бюлетини, 7000 дописани граждани в списъците и 7000 души купен ромски вот, сборът от които е повече от разликата между двамата кандидати за кмет на София. Освен това според нея 408 протокола на изборите в София са коригирани повече от веднъж. \"Общинската избирателна комисия не се беше запознала със становището на вещите лица. Бяха поискани и още доказателства, което наложи отлагане на делото. Съдът отново отложи произнасянето си за това дали следва да бъдат отворени чувалите с бюлетини\", обясни Манолова, цитирана от БНР. По думите й ще бъде направено повторно броене поне в част от изборните секции. Според нея заключението на вещите лица е потвърдило нейно твърдение - \"неправомерно в избирателните списъци са вписани в част втора над 3000 избиратели, които са гласували на тези избори\". \"Истинският резултат може да бъде установен само и единствено ако има повторно броене и отваряне на чувалите\", убедена е Манолова. Според нея от данните на \"Информационно обслужване\" се вижда, че 408 протокола са коригирани повече от веднъж. По думите на Манолова корекциите на протоколите не са нанесени по установения от Изборния кодекс ред, тъй като не са присъствали всички членове на секционната избирателна комисия и поправките не са направени след броенето на бюлетините. \"Причината за 7000 невалидни бюлетини е това, че Общинската избирателна комисия е била информирана за нарушенията на Централната избирателна комисия от 3 ноември за това как трябва да се отчитат недействителните бюлетини, но СИК не е била информирана своевременно\", подчерта тя. На изборите за столичен кмет Йорданка Фандъкова, кандидат на местната коалиция ГЕРБ - СДС, изпревари с около 20 хил. гласа независимия кандидат Мая Манолова, издигната от инициативен комитет и подкрепена от различни партии, сред които БСП и ДБГ (\"Движение България на гражданите\"). Веднага след балотажа тя обяви, че е имало нарушения, и заведе дело. Процесът започна на 21 ноември . Според жалбата на Мая Манолова на втория тур са допуснати поредица от нарушения в мащаб, който може да обърне разликата.", "date": "2020.01.07", "title": "Съдът отново отложи делото на Манолова за касиране на изборите в София"}
{"url": "https://www.dnevnik.bg/kultura/2020/01/07/4013327_chlen_na_upravitelniia_suvet_na_bnt_da_v_efira_ostavat/", "text": "Да, в БНТ остават много умни неща\" - така отговаря членът на управителния съвет на обществената медия Антон Андонов в отворено писмо, разпространено днес до медиите, на критиките за спирането на предаването \"Умно село\" и по-конкретно на  позицията на проф. Емил Попов от миналата седмица , под която се подписаха повече от 40 интелектуалци, сред които Анри Кулев, Георги Господинов, Станислав Памукчиев, Ярослава Бубнова, Деян Енев. В писмото Андонов, който, преди да влезе в управителния съвет на БНТ, е работил като журналист, редактор, сценарист и водещ в различни телевизионни продукции, благодари на създателите на предаването \"Умно село\" Антоанета Бачурова и Владимир Люцканов за дългогодишното сътрудничество и посочва финансовото състояние на обществената медия като основна причина за спирането на продукцията. По думите му друг главен фактор на свалянето на \"Умно село\" от ефир е, че този проект \"няма възможност да запълни определен времеви слот повече от веднъж месечно\" и поради това \"е обречен на трудно съществуване в която и да е телевизия\". Той изтъква, че за 2020-а са били планирани 6 епизода. \"Ние повече от година работихме активно за това зрителите да имат установен навик за гледане на \"Умно село\" в определен ден и час. Но се налагаше да излъчваме малък брой премиерни епизоди и значителен брой повторения. Продължаването на тази практика ще доведе до отлив от зрители и разочарование от продукцията\", пише още той. Андонов твърди, че за излъчването на всеки брой на предаването с давност повече от година БНТ плаща за авторски права сума, съизмерима с месечното възнаграждение на част от служителите на медията. Той изразява разочарование от засилените критики към БНТ в последните две години и определя обществената медия като \"най-големия, истински и естествен партньор на българската култура\". \"Някои от анализаторите дори се запитаха: \"Нещо умно ще остане ли в ефира на БНТ?\" Ами, ето...\", продължава той и изброява предавания като \"Култура.БГ\", \"История.БГ\", \"България от край до край\", \"Библиотеката\", \"Иде нашенската музика\" и \"Олтарите на България\". \"Вярвам, че решението да развиваме културното съдържание със собствен ресурс и да насочим работата с външни продуценти там, където Българската национална телевизия има програмен и творчески дефицит, е добра управленска практика. В него не трябва да се търсят опити за отстъпление от обществената мисия, историята и ценностите на медията\", завършва той.", "date": "2020.01.07", "title": "Член на управителния съвет на БНТ: В ефира остават много умни неща"}
{"url": "https://www.dnevnik.bg/bulgaria/2020/01/07/4013292_kratki_novini_poslanikut_na_sasht_uchastva_v/", "text": "                         АБВ ще даде Нено Димов на прокурор заради водната криза в Перник До края на тази седмица АБВ ще внесе сигнал до прокуратурата срещу министъра на околната среда и водите Нено Димов заради водната криза в Перник, съобщиха от партията. Оттам казват, че разполагат с документи, от които се вижда, че министърът е бил наясно с критичната ситуация с водата от месеци, но мерки не са предприети. Според партията в месечните доклади на министъра до Министерския съвет за състоянието на водните басейни се посочвало, че водоемите за питейно-битово снабдяване са с достатъчни обеми. В документите са регистрирани намаляващите обеми на \"Студена\" без конкретни мерки, а първият доклад с отрицателен уклон бил от ноември, когато язовирът е пълен на 17.9% и в Перник бе въведен режим на водата. Председателят на АБВ Румен Петков заяви, че ако това престъпление остане ненаказано, то институционално държавата липсва. \"Той (Нено Димов - бел.ред.) трябва да бъде отстранен от длъжност. Той няма морал да си подаде оставката. Той е нравствено падение\", коментира Петков. Посланикът на САЩ участва в изготвянето на Пътна карта за българската отбрана Посланикът на САЩ и официални лица от Департамента по отбраната участват в разработването на американско-българската Пътна карта 2020-2030 в сферата на отбраната заедно с министъра на отбраната Красимир Каракачанов, съобщиха от посолството на САЩ в София. Днес посланик Мустафа се срещна с военния министър Красимир Каракачанов. В разговора е участвал и Алтън Биланд, директор на Отдела за европейска политика, Централна и Южна Европа към кабинета на секретаря по отбраната на САЩ, който ще участва в стратегическия диалог между САЩ и България в сряда. Пътната карта 2020-2030 г. ще даде насоки на българското и американското ръководство за развитието на способностите на Българската армия чрез фокусиране на усилията за сътрудничество в областта на сигурността, особено в сферата на отбранителните институции, ситуационната картина на морското пространство, киберсигурността и модернизацията на въоръжените сили на България. Проектът на пътната карта се очаква да бъде готов до април, а окончателна версия ще бъде подписана от военното ръководство в София през септември. Инициативата на Министерството на туризма \"Денят за вас\" започва и в общините, които имат условия за развитие на зимни спортове и планински туризъм. Тази година проектът започва в община Смолян на 18 януари. Предвижда се редица емблематични туристически забележителности да са с вход свободен, а в същия ден в общината ще бъде отбелязан и Световният ден на снега. В третата събота на януари всички гости и жители на града ще могат да посетят без такса Планетариума в Смолян, Регионалния исторически музей \"Стою Шишков\" и Художествената галерия. Проектът е отворен и към него могат да се присъединят и други населени места. Целта е по този начин да се привлекат повече туристи, които да се запознаят с културно-историческите забележителности, бита и атракциите в региона.", "date": "2020.01.07", "title": "Кратки новини: АБВ ще даде Нено Димов на прокурор заради водната криза в Перник"}
{"url": "https://www.dnevnik.bg/sport/2020/01/07/4013245_machove_ot_australian_open_moje_da_budat_prekratiavani/", "text": "Мачове от Australian Open ще бъдат прекратявани при случай на завишени нива на дима от продължаващите пожари на континента. Организаторите на първия за годината турнир от Големия шлем съобщиха, че ще прибегнат до тази мярка, ако условията застрашават здравето на състезателите. \"Здравето на играчите, феновете и служителите са приоритет по всяко време и ще продължим да взимаме решения с мисъл за това\", каза директорът на турнира Крейг Тили. Организаторите ще наблюдават в реално време качеството на въздуха в Мелбърн. Те ще работят с медицински лица и местни експерти с цел да бъде взимано информирано решение дали да бъдат спирани мачовете. Досега в новия турнир за национални отбори \"АТП къп\", който се провежда в Сидни, Бризбейн и Пърт, няма отменени мачове или проблеми с качеството на въздуха. Горските пожари в Австралия продължават да горят вече повече от месец, като са засегнати хиляди домакинства. Наскоро  Новак Джокович призова за отлагане на Australian Open  в случай, че бъде застрашено здравето на състезателите.", "date": "2020.01.07", "title": "Мачове от Australian Open може да бъдат прекратявани заради пожарите"}
{"url": "https://www.dnevnik.bg/sviat/2020/01/07/4013411_zlatnite_globusi_2020_vsichki_skoro_shte_umrem_no_da/", "text": "И тази година по време на церемонията по връчването на наградите \"Златен глобус\" имаше сълзи, прочувствени благодарности, емоционални речи, призиви за борба с климатичните промени и критики към политиците. Церемонията започна с  кратко напомняне от страна на водещия Рики Джървейс , че \" всички скоро ще умрем\"  и продължи със серия от коментари за бушуващите в Австралия горски пожари и за политиката, водена от американския президент Доналд Тръмп. Актрисите Патриша Аркет и Мишел Уилямс използваха дадената им трибуна, за да призоват всички да гласуват на предстоящите в края на годината президентски избори в САЩ, а  носителят на \"Златен глобус\" за най-добра мъжка роля Хоакин Финикс  призова всички свои колеги да започнат сами промяната, която искат да видят в света.  Гледайте във видеото най-силните послания от сцената на тазгодишните \"Златни глобуси\", а  тук  може да откриете списък на всички победители. Какво се случи преди и след церемонията вижте в нашата галерия  тук.", "date": "2020.01.07", "title": ""}
{"url": "https://www.dnevnik.bg/bulgaria/2020/01/07/4013415_proverkite_v_zimnite_kurorti_prez_praznicite/", "text": "При проверени 159 обекта в зимните курорти в България са установени едва 5 нарушения, за които са издадени актове. Това обяви Българската агенция по безопасност на храните (БАБХ) в писмо до медиите. В него се уточнява, че проверките са извършени в областните дирекции в София-град, София област, Смолян и Благоевград и са проведени в периода 9-31 декември 2019 г. Наложените актове за административни нарушения представляват 3% от общия брой на проверените 159 обекта. Има и 13 предписания, както и изземване на почти 150 кг храни от животински и неживотински произход без етикетировка и/или изтекъл срок на годност. Най-чести констатирани несъответствия са търговия с храни без етикет от производител и идентификационна маркировка за произход и годност, смесено съхранение в хладилно съоръжение на суровини и готови за консумация храни. Проверяват се обекти за търговия на дребно с храни, подвижни, временни и сезонни обекти, такива с дейност кетъринг, заведения за обществено хранене, вкл. намиращите се на територията на хотелски комплекси, и туристически обекти, предлагащи услугата all inclusive. Засиленият контрол на инспекторите в зимните курорти ще продължи до края на зимния туристически сезон, който е заложен за 15 март.", "date": "2020.01.07", "title": "Проверките в зимните курорти през празниците установиха проблеми в едва 3% от обектите"}
{"url": "https://www.dnevnik.bg/sviat/2020/01/07/4013410_iran_preteglia_variantite_sled_ubiistvoto_na_soleimani/", "text": "Лидерите на Иран обещаха да отмъстят за убития от САЩ генерал Касем Солеймани - командир на (елитните) сили \"Ал Кудс\" на иранската Революционна гвардия. Ето кои са някои от опциите на Техеран: Военна сила Иранският върховен лидер аятолах Али Хаменей и президентът на САЩ Доналд Тръмп държат твърд език, но никой от двамата не показва интерес от пълномащабна война, макар че възможността от военна конфронтация не може да бъде изключена. Ако Хаменей призове за сдържаност, това може да се изтълкува като слабост в страната и сред регионалните проксита (на Иран). Ето защо той може да прибегне до отмъщение в малък мащаб. Карим Саджадпур, старши изследовател във Фонда Карнеги за международен мир, каза, че Хаменей трябва внимателно да калибрира мащаба на реакцията. \"Със слаб отговор рискува да загуби уважение, с пресилен отговор рискува да загуби главата си\", обясни изследователят. Според доклад на американското военно разузнаване от декември Иран разчита на три главни военни способности: балистичната ракетна програма, военноморските сили, които могат да застрашат навигацията в петролодобивния регион на Залива и милициите - проксита в страни като Сирия, Ирак и Ливан. Иран твърди, че притежава ракети с прецизно насочване, крилати ракети и въоръжени дронове, способни да ударят американски бази в Залива и да достигнат Израел - големия враг на Техеран. Техеран или неговите проксита биха могли да атакуват петролни танкери в Залива и в Червено море - морски пътища за пренос на петрол и търговски стоки, свързващи Индийския океан със Средиземно море през Суецкия канал. Блокиране на Ормузкия проток Военна конфронтация или повишено напрежение биха могли да попречат на корабоплаването през Ормузкия проток, през който минава една пета от световния добив на петрол. Всяко прекъсване може да покачи рязко цените на петрола. Иран не може законно да затвори едностранно водния път, защото част от него представлява териториални води на Оман. Корабите обаче минават и през ирански води, които са под отговорността на военноморските сили на Революционната гвардия. Техеран би могъл да използва ракети, дронове, мини и катери, за да се конфронтира със САЩ и техните съюзници. Американски официални лица предупреждават, че затварянето на протока означава пресичане на \"червена линия\" и че Америка ще предприеме действия, за да го отвори отново. Асиметрични тактики и проксита Американските сили в Близкия изток може да бъдат застрашени. Иран разчита главно на асиметрични тактики и проксита, за да противодейства на по-съвършените американски оръжия. Техеран предоставя оръжия и техническа експертиза на свои съюзници. Йеменските хути използваха ракети и дронове иранско производство, за да атакуват летища в Саудитска Арабия. САЩ и Саудитска Арабия обвиняват Иран за атаките срещу петролни танкери близо до Ормузкия проток миналата година и твърдят, че Иран стои зад нападенията срещу саудитски петролни обекти, макар че Техеран отрича. Подкрепяни от Иран милиции в Ирак атакуваха бази, в които са разположени американски сили. През юни Иран свали американски дрон с ракета земя-въздух, изправяйки двете страни на ръба на пряк конфликт.      Избор на момент Малко вероятно е Иран да действа прибързано, смята Али Алфонех, старши изследовател в Института за арабските страни от Залива във Вашингтон. \"Иран няма друг избор, освен да нанесе ответен удар и да отмъсти за убийството на генерал Солеймани. Но Ислямската република е търпелива, и кога и какъв ще бъде този удар, е все още неизвестно за нас\", каза той. Дългата ръка на Иран Иран и неговите съюзници биха могли да използват силата си извън региона. През 1994 г. член на ливанското движение \"Хизбула\" взривиха Аржентинското еврейско дружество за взаимопомощ в Буенос Айрес, убивайки 85 души. Аржентина обвини Иран и \"Хизбула\" за бомбения атентат. Те отричат каквато и да било отговорност. Аржентина също така обвини \"Хизбула\" за атаката срещу израелското посолство в Буенос Айрес през 1992 г., при която загинаха 29 души. \"По-вероятна е трайна поредица от атаки чрез проксита срещу американски и сьюзнически интереси, регионално и дори глобално. Иран има дълга история на подобни атаки в Европа, Африка, Азия и Латинска Америка, със смесен успех\", прогнозира Саджадпур от фонда \"Карнеги\". Дипломация вместо конфронтация Иранските лидери досега държаха отворена врата за дипломацията, за да постигат целите си, особено когато тяхната икономика бе притисната от санкции на САЩ. \"Иран и Америка са работили заедно в миналото в Афганистан, Ирак и на други места. Те имат общи интереси и общи врагове. Една военна конфронтация би струвала скъпо и на двете страни. Дипломацията за сметка на това може да реши много проблеми и тя е вариант\", изтъкна високопоставен дипломат от региона. Иран бе изключил всякакви преговори със САЩ, докато те не се върнат към ядреното споразумение от 2015 г. и не отменят всички санкции, които повторно наложиха на Иран след изтеглянето им от споразумението през 2018 г. Американският държавен секретар Майк Помпейо заяви след убийството на Солеймани, че Вашингтон желае деескалация на напрежението. А ден след като Техеран обяви, че се отказва от наложените му с ядреното споразумение ограничения върху обогатяването на уран, президентът Тръмп, цитиран от своята съветничка Келиан Конуей, заяви, че това споразумение все още може да се предоговори, \"ако Иран започне да се държи като нормална страна\". Днес и самият Иран чрез своя заместник вътрешен министър Абас Арагчи, заяви, \"че е готов да се върне към пълно спазване на споразумението\", без да уточни пир какви евентуални условия. \"Макар че мнозина предричат Трета световна война, последните 40 г. от историята на Иран сочат, че над всичко за Ислямската република е нейното оцеляване. Техеран трудно може да си позволи пълномащабна война със САЩ, докато е изправен пред тежки икономически санкции и вътрешни размирици, особено без Солеймани\", каза Саджадпур. /БТА", "date": "2020.01.07", "title": "Иран претегля вариантите след убийството на Солеймани"}
{"url": "https://www.dnevnik.bg/video/deniat_s_veselin_dremdjiev/2020/01/07/4013389_voda_ot_podzemna_reka_moje_da_bude_nasochena_kum/", "text": ".Част от мерките за справяне с водната криза в Перник са свързани с намирането на допълнителни водоизточници. На 3 и 4 януари спелеолози разчистиха коритото на подземната река, преминаваща през пещерата, разположена точно зад Попов извор. \"Измерихме дебита на тази подземна река и имаме план как тази вода да постъпи в язовир \"Студена\", обясни в предаването \"Денят с Веселин Дремджиев\" по ТV+ и TV1 спелеологът инж. Атанас Русев. \"Дебитът е 40 литра в секунда, но в момента тази вода не излиза на повърхността и се натрупва вътре в пещерата. Тази вода може много лесно да бъде закарана в язовир \"Студена\", уточни инж. Русев. Какво още се направили спелеолозите в помощ на жителите на Перник гледайте във видеото. ", "date": "2020.01.07", "title": ""}
{"url": "https://www.dnevnik.bg/kultura/2020/01/07/4013302_britanski_pisatel_vze_nagrada_kosta_za_perfekten_roman/", "text": "Британският писател Джонатан Коу получи литературната награда \"Коста\" за роман за \"Средна Англия\" (Middle England), в който той описва разделената от референдума за Брекзит страна. Журито определи книгата като \"перфектна\" за времето си, пише \"Гардиън\". Действието в романа се развива между 2010 и 2018 г., а сред героите му са съпруг и съпруга, разделени по отношение на референдума, както и ентусиазиран нов член на групата \"Студенти за Корбин\". Паричната равностойност на наградата е 5 хил. паунда, като \"Средна Англия\" ще се бори и за голямата награда \"Коста\" (30 хил. паунда) с победителите в другите категории - дебютен роман, книга за деца, поезия и биографична проза.  \"Ако хората са сериозни в желанието си за помиряване на страната и премахването на последствията от разделението в нея, тази книга може да помогне, защото представя по един внимателен и сериозен начин и двете страни на дебата\", изтъква ирландският писател и член на журито Джон Бойн. \"Средна Англия\" ми помогна да разбера избора на хората да напуснем Европейския съюз повече от всичко, което прочетох по вестниците или като нехудожествена литература\", казва той. В романа се разказва за неуспешен писател, който неочаквано се превръща в претендент за наградата \"Букър\". \"Книгата е толкова смешна, а в романите няма достатъчно хумор\", продължава Бойн. Той нарича Коу \"един от най-добрите романисти във Великобритания\" и смята, че досега авторът на \"Средна Англия\" не е получил признанието, което заслужава. Наградата \"Коста\" за дебютен роман отиде при Сара Колинс за \"Признанията на Франи Лангтън\". Преди да се захване с литература, Колинс в продължение на 17 години работи като адвокат на Каймановите острови. В книгата, вдъхновена от истински случай, се разказва за ямайска домашна прислужничка, която отива на съд за убийството на своите работодатели. Отличието за биографична проза беше връчено на бившия военен репортер Джак Феъруедър за \"Доброволецът\" - историята на Витолд Пилецки, който се внедрява в концентрационния лагер Аушвиц. Мери Джийн Чан взе наградата за поезия със стихосбирката си Flèche, а Джасбайндър Билън - тази за детска литература с \"Аша и Духът-Птица\". ", "date": "2020.01.07", "title": "Британски писател взе награда \"Коста\" за \"перфектен\" роман за Брекзит"}
{"url": "https://www.dnevnik.bg/bulgaria/2020/01/07/4013430_ninova_za_kmeta_na_pernik_izkazva_se_nepodgotven_da_si/", "text": "Лидерът на БСП Корнелия Нинова отправи критика към кмета на Перник Станислав Владимиров, който спечели местните избори през ноември миналата година с подкрепата на левицата. Повод за реакцията ѝ стана вчерашното изказване на Владимиров, че  до края на водната криза в града няма повече да се вижда с нея.  Пред сайта  zapernik  той обяснява, че в рамките на седмица Корнелия Нинова идва за втори път в града, като на него не му е ясно с каква цел се прави това. Коментарът му дойде само няколко часа, след като от БСП обявиха, че Нинова ще даде пресконференция в Перник след планираната за вчера среща с главния прокурор Иван Гешев, с който трябваше да обсъдят именно водната криза. Последва реакция от Гешев, който заподозря лидера на левицата, че настоява за среща с него, за да политизира темата. Заради това и  отмени срещата им.  Въпреки това, Нинова изпрати писмено  въпросите, които има към него.  Тя обясни днес пред Би Ти Ви, че не е искала да се среща с Владимиров. Даде му и няколко съвета как да си върши работата. \"Ако наистина е казал това, тогава кметът на Перник се е изказал неподготвен. Не можеш да откажеш среща, която не ти е поискана. Аз не съм искала среща с него. Кметът да си гледа кметските работи. Да не забравя, че беше избран като алтернатива на ГЕРБ, а не като част от статуквото. Неговото място е на страната на перничани, а те искат да знаят кой е отговорен за проблемите с водата в града. Той да си гледа кметските работи, ние като партия – политическите. Кризата с водата е политически въпрос, той не е просто една криза\", каза Нинова. При първата визита на Нинова в Перник Владимиров я придружи, но при вчерашното ѝ посещение той отсъстваше от пресконференцията ѝ. Пред журналисти тя обясни липсата му с ангажименти. \"Водната криза на Перник не е терен за политическа борба за рейтинг и за вадене на политически дивиденти, а конкретна работа в труден момент. В Перник е обявено бедствено положение. Група политици идват и си правят пиар с водната криза и с мен. Няма да стане\", каза вчера Станислав Владимиров.", "date": "2020.01.07", "title": "Нинова за кмета на Перник: Изказва се неподготвен, да си гледа кметските работи"}
{"url": "https://www.dnevnik.bg/video/2020/01/07/4013403_taka_moje_da_izglejda_iztukaniiat_grad_na_budeshteto/", "text": "Тойота\" (Toyota) обяви планове да построи прототип на \"града на бъдещето\" в подножието на японската планина Фуджи, предаде ДПА. Градът ще се захранва с енергия от водородни клетки и ще действа като лаборатория за автономни автомобили, \"умни домове\", изкуствен интелект и други технологии. \"Тойота\" представи плана на  Изложението за потребителска електроника (CES) в Лас Вегас , което днес отваря врати за широката публика. Селището ще бъде издигнато на терена на затворен завод и ще се казва \"Изтъканият град\" - напомняне за началото на \"Тойота\" като текстилна компания. В него ще живеят постоянни жители и изследователи. Концернът не посочи цената на проекта. Шефовете на много водещи автомобилни компании описват как градовете на бъдещето могат да бъдат проектирани, така че да се понижат парниковите емисии от колите и сградите, да се намалят задръстванията, а интернет технологиите да се прилагат във всекидневието. Планът на \"Тойота\" за футуристичен град на площ 71 хектара близо до Фуджи обаче е голяма стъпка пред идеите на конкурентите. Компанията очаква първоначално в града да живеят 2000 души, като строителството трябва да започне догодина. Главният изпълнителен директор Акио Тойода нарече проекта \"моето лично поле на мечтите\". \"Тойота\" допълни, че е възложила проектирането на селището на датския архитект Бярке Ингелс, чиято компания е зад офис сградите на \"Гугъл\" (Google) в Силициевата долина и Лондон и небостъргача Световен търговски център 2 в Ню Йорк. Концернът отбеляза, че е отворен за партньорство с други компании, които искат да използват проекта като изпитателна площадка за технологии. /БТА", "date": "2020.01.07", "title": ""}
{"url": "https://www.dnevnik.bg/sport/2020/01/07/4013427_voleibolistkite_opitaha_no_zagubiha_na_starta_v/", "text": "Женският национален отбор по волейбол остава далеч от мечтата за участие в олимпийските игри в Токио. Тимът на Иван Петков загуби с 1:3 (25:23, 20:25, 19:25, 22:25) от Полша в първия си мач от квалификацията в Апелдорн. Българките опитаха да се противопоставят, но тимът имаше проблеми да материализира възможностите си на контраатака предимно заради лоша организация в играта. Най-резултатна стана звездата на Полша Малвина Смажек с 24 точки. За българките Елица Василева завърши с 15 точки, а Гергана Димитрова се отчете с 12. В сряда тимът на Петков излиза без право на грешка. Във втория си мач българките ще срещнат домакина Нидерландия, който е фаворит да спечели квотата за Токио. Двубоят е от 20.30 ч. и ще бъде предаван по БНТ 3.", "date": "2020.01.07", "title": "Волейболистките опитаха, но загубиха на старта в квалификацията"}
{"url": "https://www.dnevnik.bg/sviat/2020/01/07/4012447_zashto_cenata_na_petrola_ne_poludia_sled_likvidiraneto/", "text": "В друга ситуация ликвидирането от САЩ на \"втория по важност\" човек в Иран би предизвикало паническо поскъпване на петрола. Не и този път. След новината от петък пазарите вдигнаха цената на сорта \"Брент\" до почти 71 долара за барел в понеделник, но във вторник тя се върна на 68.48 долара. Конкретната причина е, че първоначалните опасения за въоръжен конфликт САЩ-Иран се разсеяха. Както и че Техеран най-вероятно ще отвърне по начин, който няма директно да застраши добива и доставките на петрол от района. Има и други съществени причини. По време на втората война в Залива на стоковата борса в Ню Йорк търговията се извършваше от брокери по класическата схема с викове \"купувам\" и \"продавам\", докато пазарът не затвори в 14:30 местно време. Сега търговията върви 24 часа в денонощието, а добивът, рафинирането и пазарите се движат по различен начин. Играчите на борсите са повече и по-различни, а и информацията е много повече за това колко и къде се изпомпва, складира, обработва, превозва и потребява. Можеш в реално време да видиш дали инсталациите работят нормално и танкерите влизат и излизат от терминалите. Преди по-малко от 10 години при критична ситуация трябваше да се позвъни на дузина места, преди да си изградиш по-пълна картина за случващото се, припомня Би Би Си. Търсенето днес се създава от нови райони - основно азиатските Китай (средно ръст на потреблението от 5.5% във всяка от последните 10 години) и Индия (средно ръст от 5.1%). Тез идве държави оформят нова собствена категори, защото заемаха през 2018 г. общо 19% от световното потребление. На тях се дължат и 58% от ръста на потребление на петрол през последните 10 години. Като цяло само 10 държави са отговорни през миналото десетилетие за 60% от глобалното потребление и за над три четвърти (76%) от ръста му. Именно те се следят най-внимателно от анализаторите. Останалите 8 са САЩ, следвани от средно големи потребители като Саудитска Арабия, Бразилия, Южна Корея и донякъде Русия, отчели бърз ръст на потреблението. В друга група са Германия и Япония, но те бързо намаляват потреблението. Накрая остава Канада заради това, че е средно голям потребитнел, но с толкова бавен ръст, че е почти незначителна за анализаторите. Относителна стабилност носи това, че тази нова десетка е смес от развити и развиващи се държави, производители и консуматори на петрол и са разпръснати по всички континенти без Африка.      Но ключовото е, че над 15 години по-късно САЩ са далеч по-малко зависими от петролните доставки от Близкия изток и разполагат с достатъчно суровина, за да се съобразяват чак толкова със събитията в този район. Страната е безспорен фактор на петролния пазар, но вече не като потребител, а като производител. Тя потребява около една пета от глобалните количества - средно 20.5 млн. барела дневно (около 50% повече от Китай и 300% повече от Индия), но ръстът на този обем е едва 0.5% в периода 2008-2018 г. Случаят с атаката с дронове срещу саудитски петролни инсталации през септември е показателен. Временно бе спрян половината от саудитският добив, което би трябвало да разтърси световния пазар, а се оказа, че има ограничен ефект. Петролът скочи с почти 10 долара за барел, след което цената бързо се върна надолу. Политическите нападки и напрежението между САЩ и Иран продължи да расте, но петролът дори слезе под 60 долара за барел, а ОПЕК и партньори извън организацията (основно Русия) се договориха от 1 януари да орежат още повече добивите и изкарваното на пазара, за да не позволят още поевтиняване.      В действителност, когато ОПЕК се оттегли, се отваря пространство за други играчи. Ако в миналото страните производителки от картела контролираха половината от световните добиви, сега този дял е намалял до по-малко от една трета. Ако при първата война в Залива през 1990 г. добивите идваха от две места - ОПЕК или Северно море, а откриването и експлоатацията на нови находища изглеждаше твърде рисковано и скъпо, сега само технологията за фракинг кара Северна Америка да се къпе в собствен петрол. Разбира се, политическият риск ще продължи да поддържа цената по-висока от това, което определят вътрешни за индустрията фактори. Ако има ответни нападения срещу американски петролни компании или срещу места, където Западът инвестира в проучвания, ще последва поскъпване.      Но е важно и в какъв контекст ще се случи това. През декември добивите на ОПЕК намаляха, основно заради Нигерия и Ирак, изпълняващи предишната договорка за свиване на количеството на пазара, както и на Саудитска Арабия, направила още съкращение преди преговорите в картела и с Русия. Всеки ден 14-те страни членки са добивали средно малко под 30 млн. барела на ден, което е с 50 000 барела под ноемврийските резултати. Така се поддържаше цената през 2019 г., когато повишаването ѝ достигна 23%, а благодарение на споразуменията във формата ОПЕК+ (без Иран, Либия и Венецуела) бяха изтеглени 1.2 млн. барела дневно. През декември последната договорка е за спиране добива на още 500 000 барела дневно от 1 януари. Част от обвързаните с това 11 страни от картела дори едностранно обещаха още по-дълбоки съкращения. Когато дойде ударът срещу ген. Солеймани, той бе разчетен като сигнал, че според САЩ стратегическият баланс в района трябва да се възстанови с груба сила, ескалацията и времето за нея ще се определят от Вашингтон, а Иран ще поеме ударите, без да се опитва да започва собствена опасна ескалация на конфликта. Засега американските санкции срещу иранския износ на петрол от 2018 г. и последвалата поредица от случаи на военна конфронтация - включително атаките срещу танкери в Персийския залив - не се отрази трайно на пазарите на петрол. И сегашната реакция е същата - поскъпване с около 2.5 долара (4%) на \"Брент означава ниска (но не нулева) вероятност от безконтролно покачване на напрежението до прекъсване на петролните доставки. Това означава, че и двете страни в конфликта смятат, че могат да контролират ескалацията и имат средства да сдържат другия. Президентът Доналд Тръмп може да изглежда спонтанен и непредвидим в действията си. Но политиката на САЩ е на стратегическо изчакване върнатите санкции да проработят и отслабената иранска икономика да принуди властите в Техеран да преговарят при по-изгодни за Запада условия. Иначе казано, Вашингтон смята, че времето е на негова страна и няма нужда от прибързани действия, които да отслабят сериозно връзките му със съюзници и партньори в Европа и Близкия изток. Иран от своя страна опитва да изнесе конфликта извън своя територия и да увеличи загубите на американски и западни компании от санкциите. Тази стратегия на изнесенна напред отбрана в значителна степен е заслуга на Солеймани. Тя едва ли ще се промени с ликвидирането му, но може Техеран да опита да вдигнете цената на гаранциите, които САЩ давата на съюзниците си срещу иранска агресия. Операциите, които ще последват и от двете страни, ще поставят на изпитание убеждението им, че могат да контролират ситуацията, а петролът е ключов елемент за контрол. Ако се върнем още малко назад във времето, трябва да припомним, че някъде в началото на декември търговците на петрол започнаха да вдигант цените и заради оптимистични очаквания за световната икономика. Изглеждаше, че търговската война САЩ-Китай поне няма да се разраства и ще има сделки по някои елементи от нея. Опасенията за глобална рецесия не се реализираха и като че ли идва краят на забавянето в растежа. Федералният резерв три пъти от средата на годината понижи лихвите с общо 75 базисни пункта в помощ на стимулирането на икономическата активност, а и Доналд Тръмп ще стори всичко възможно да няма обрат в година на президентски избори. В Китай и Индия правителствата обявиха пакети със стимули и подканиха банките да са по-активни в кредитирането. Дори Германия започна да обмисля фискални стимули, което години наред бе тема табу. Затова брокерите започнаха да залагат на търсене на повече петрол и на напипване къде е ценовата граница, която Тръмп приема. През 2018 г. той я посочи - 75 долара за барел. Днес този праг може да се окаже по-нисък, след като официални данни за американската икономика показаха, че към септември е засечено най-бързото от 2008-2009 г. и най-голямото от 2015-2016 г. намаление в потреблението на енергия от индустриални клиенти и горива от транспортни компании. В Белия дом сигурно разчитат това да е просто циклично явление и точно в годината на избори да последва позитивна промяна. Ако не, Тръмп едва ли ще се стърпи да окаже натиск за по-евтин петрол през 2020 г. Тук е мястото и за няколко думи за валутите. В първите дни и там няма драма - индексът за колебание на обменния им курс, разработен от Дойче банк, показа леки отклонения и остана на нива, близки до най-ниските, откакто се води тази статистика. Свързани с цената на петрола валути като канадският долар, норвежката крона и руската рубла не показват засилване от поскъпването на енергийните борси.", "date": "2020.01.07", "title": "Защо цената на петрола не \"полудя\" след ликвидирането на Солеймани"}
{"url": "https://www.dnevnik.bg/video/lice_v_lice/2020/01/07/4013428_korneliia_ninkova_v_bobov_dol_se_karat_desetki_kamioni/", "text": "\"В Бобов дол на ден се карат десетки камиони с боклук от Третия свят, горят се в ТЕЦ-а, като се смесват с въглища, а остатъкът се заравя в открития рудник в Бобов дол\", заяви в предаването \"Лице в лице\" по Би Ти Ви лидерът на БСП Корнелия Нинова. \"При мен дойде човек, който каза \"Работих в ТЕЦ-а за огромна заплата, но се убодох на спринцовка от боклук и месеци наред не мога да изляза от болницата\", разказа Корнелия Нинова. Какво още каза тя гледайте във видеото. ", "date": "2020.01.07", "title": ""}
{"url": "https://www.dnevnik.bg/sport/2020/01/07/4013434_uvolnenieto_na_konte_e_struvalo_blizo_30_mln_paunda_na/", "text": "Челси\" е платил 26.6 милиона паунда покрай уволнението на Антонио Конте, показва финансовият доклад на клуба за сезон 2018-19. Сумата включва обезщетение за италианеца и щаба му, както и разходите по  делото с бившия мениджър на лондончани . Конте беше уволнен през лятото на 2018 г., като по-късно той осъди успешно \"Челси\" пред Спортния арбитражен съд в Лозана. Само в ерата на Роман Абрамович от 2004 г. клубът е изплатил 90 милиона паунда за неустойки на мениджърите. В допълнение \"Челси\" е на загуба с 96.6 милиона паунда за сезон 2018-19, въпреки че руският олигарх е увеличил финансирането на сините с 247 милиона. За периода заплатите на футболистите са скочили със 17% до 285 милиона паунда. В доклада на клуба отчитат, че загубата се дължи на увеличението във възнаграждението на играчите и ограничените приходи от трансфери. През миналия сезон тимът не участва в Шампионската лига, но спечели Лига Европа. Оборотът на \"Челси\" се е увеличил от 422.6 до 423.6 милиона паунда, докато спадат приходите в деня на мачовете и от телевизионното излъчване. Те бележат понижение съответно със 7 и 4 милиона паунда.", "date": "2020.01.07", "title": "Уволнението на Конте е струвало близо 27 млн. паунда на \"Челси\""}
{"url": "https://www.dnevnik.bg/sviat/2020/01/07/4013425_pechelivshiiat_ot_krizata_sled_ubiistvoto_na_soleimani/", "text": "                         В разгара на настоящата криза между Иран и САЩ Техеран оповести, че вече няма да се придържа към ограниченията, които международното споразумение наложи на ядрената програма на страната. Но властите в Техеран все пак си оставиха и една отворена вратичка. Сътрудничеството с Международната агенция за атомна енергия ще продължи, а страната и занапред винаги е готова да поднови ангажиментите си по ядреното споразумение, стига то да влезе в сила, а САЩ да вдигнат санкциите, съобщиха вчера иранските власти. Призиви от Европа за сдържаност Нарастващото напрежение предизвика и европейска реакция. В съвместна декларация Германия, Великобритания и Франция призоваха всички страни да проявят \"максимална сдържаност\". Според лидерите на трите страни, в момента най-важната цел е да се свали напрежението, съобщават осведомителните агенции. Сегашната ескалация може да има опустошителни последствия за целия регион, пише и Райнер Херман в коментар за ФАЦ, който цитираме тук: Нищо добро не вещае оповестената от Иран \"нова фаза в съпротивата\" срещу Америка. Вярно е, че Вашингтон беше едва ли не принуден да демонстрира сила по отношение на Иран, за да не изгуби изцяло доверието на съюзници като Саудитска Арабия, след като пропусна редица други възможности. Но с настоящите си действия САЩ си вкарват автогол. Защото Техеран извлича двойна полза от последните напрежения. Първо, иракският парламент в Багдад вече реши да изгони от страната всички американски и чуждестранни войници. Така Ислямската република Иран автоматично се превръща в хегемон в целия регион – въпреки икономическата си слабост. И, второ, омразата на протестиращите иракчани, която доскоро беше насочена срещу Иран, сега се обръща срещу САЩ. Иран оповести, че отмъщението ще бъде \"масивно\", но всъщност Техеран ще избегне директния сблъсък с могъщите въоръжени сили на САЩ. Защото, в случай на отмъщение, Вашингтон просто ще бъде принуден да отвърне с военни удари и по този начин да поеме риска за още по-бурна ескалация. Ако желае да запази военното си присъствие в региона, на Америка ще ѝ остане една-единствена възможност. След сирийския саморазпад тази възможност се нарича \"Иракски Кюрдистан\". Но за да бъдат разположени американски войски там, сегашният автономен регион трябва да се превърне в независима държава. А това ще предизвика нови конфликти. Печелят и хардлайнерите в Техеран Ескалацията на напрежението около Иран и Ирак ще навлече на Запада и други ядове. През февруари в Иран ще има парламентарни избори. Отсега може да се предвиди, че привържениците на твърдия курс ще спечелят убедителна победа и в резултат от това оперативното пространство на президента Рохани допълнително ще се стесни. В същото време в Ирак се задълбочава вътрешнополитическата криза, съставянето на ново правителство става все по-трудно, а проиранските въоръжени отряди придобиват още по-голяма власт. Именно в тази ситуация оцелялата в нелегалност \"Ислямска държава\" с лекота може да се организира наново. Ето защо днес е по-важно от когато и да било преди международни войски да водят битка срещу ИД в региона. Защото тъкмо ИД е сред малцината печеливши от настоящата криза.", "date": "2020.01.07", "title": "Печелившият от кризата след убийството на Солеймани не е нито Иран, нито САЩ"}
{"url": "https://www.dnevnik.bg/sviat/2020/01/07/4013456_prezidentut_na_iran_predupredi_makron_za_opasnostta/", "text": "Иранският президент Хасан Рохани предупреди френския си колега Еманюел Макрон, че американските интереси в Близкия изток са вече в опасност след убийството на генерал Касем Солеймани при американски удар в Ирак, съобщава БТА. \"САЩ трябва да знаят, че техните интереси и тяхната сигурност в региона са в опасност и че те не могат да избегнат последствия от това голямо престъпление\", каза Рохани в телефонен разговор с Макрон. Според съобщение на иранското президентство Рохани е допълнил, че американците са допуснали голяма стратегическа грешка, убивайки генерал Касем Солеймани, ръководител на външните операции на Корпуса на гвардейците на Ислямската революция. В съобщението на иранското президентство се допълва, че за Рохани този удар рискува да има обратен ефект вместо резултатите, на които са се надявали САЩ. \"Констатираме, че това престъпление е засилило повече от когато и да е било единството и солидарността на иранския народ, както и на иракския народ, също както и връзките между тези две страни\", допълнил Рохани в разговора с Макрон. \"Ислямска република Иран не се стреми никога към война и несигурност в региона, но тя няма да се поколебае да защити правата и суверенитета си\", е допълнил Рохани пред Макрон. Днес Рохани повтори, че Иран е готов да се върне към пълно и цялостно прилагане на споразумението, сключено с неговите чужди партньори, ако те изпълнят техните задължения. В телефонния разговор пък Макрон е призовал Иран да избегне всякакви действия, които могат да влошат напреженията в Близкия изток след убийството на Солеймани. Макрон настоя Техеран бързо да се върне към пълното съблюдаване на ангажиментите си по ядрената сделка. Макрон освен това е призовал Рохани за незабавното освобождаване на двама френски учени, задържани в Иран, сред които и френско-иранската антроположка Фариба Аделка. Същевременно днес Франция официално предупреди френските граждани да не пътуват в Иран заради изключително нестабилната ситуация със сигурността, предаде Ройтерс, като се позова на френското външно министерство.", "date": "2020.01.07", "title": "Президентът на Иран предупреди Макрон за опасността пред американците в Близкия изток"}
{"url": "https://www.dnevnik.bg/sviat/2020/01/07/4013457_rusiia_e_izpratila_oshte_naemnici_v_libiia_pishe/", "text": "Русия е изпратила наемници от Сирия в Либия, за да се сражават на страната на бунтовническия командир Халифа Хафтар. Това  пише  базираният в Лондон арабскоезичен вестник \"Ал джадид\", като цитира неназовани източници. Според \"Ал араби ал джадид\" решението е било подкрепено от Обединените арабски емирства и Египет. Вестникът, притежаван от катарска медийна компания, твърди, че работи за предоставяне на балансирана информация в противовес на катарската телевизия \"Ал Джазира\". Според публикацията два руски военни самолета са кацнали на летището на Бенгази (град, контролиран от Хафтар) в последните три дни. Бойците на борда им обаче не са от вече известната частна военна компания \"Вагнер\", сражавала се в Сирия и Украйна и с наемници в няколко африкански държави. Става дума за руските компании \"Моран\" и \"Щит\". Изпратени са и сирийски граждани, работили с руските сили, пише \"Ал джадид\". Новината, която (както присъствието на други наемници в Либия) не се потвърждава официално, следва решението на Турция да изпрати военнослужещи в Либия, засега със съветническа и обучителна мисия. Турският президент Реджеп Тайип Ердоган  обяви вчера, че наемниците вече се отправят  към северноафриканската държава. Триполи срещу Бенгази Турция подкрепя признатото от ООН Правителство на националното съгласие (ПНС), срещу чиито сили се сражава Либийската национална армия (ЛНА) на Хафтар. Това са двата основни центъра на властта - съответно в западната и източната част на страната - от свалянето на Муаммар Кадафи насам. Явни поддръжници на кабинета в Триполи са Турция и Катар, той се ползва и с подкрепата на Италия. Турция е изразявала гнева си срещу изпращането на наемници от Русия в Либия. Вчера външният министър Мевлют Чавушоглу заяви, че бойците не могат да донесат мир на страната, а  самият Ердоган е отправял критики към Русия  заради разполагането на бойци от \"Вагнер\". Същевременно публикации в няколко медии от последните седмици сочат, че  Анкара обмисля изпращането на сирийски бойци  от поддържаните от нея структури в Либия. Подобни стъпки, както и разполагането на военнослужещи, се посрещат с безпокойство от Египет, който смята, че Турция работи за дестабилизацията му.      След началото на офанзивата срещу Триполи в април Хафтар, който и тогава коментираше големи територии в Либия, среща трудности в настъплението срещу либийската столица. ЛНА се разграничи от удар край нея с цивилни жертви тази неделя, но междувременно направи пробив в друг западен град - Сирт. ЛНА първоначално обяви, че е овладяла Сирт, контролиран от ПНС от изтласкването на \"Ислямска държава\" през 2016 г., но кабинетът в Триполи отрича. По данни на ООН убитите по време на офанзивата от април насам са над 1000 души, а ранените са 5000. На 12 декември Хафтар обяви, че започва \"решаващата битка\" за овладяването на Триполи.", "date": "2020.01.07", "title": "Русия е изпратила още наемници в Либия, пише арабски вестник"}
{"url": "https://www.dnevnik.bg/bulgaria/2020/01/07/4013465_vtora_smiana_da_prikljuchva_v_1830_ch_predlaga/", "text": "Втората смяна на учениците да свършва в 18:30 ч., а не в 19:15 ч., както е в повечето учебни заведения. Това е предложила за обсъждане зам.-министърът на образованието Таня Михайлова, цитирана от \"Нова телевизия\". Идеята за по-ранното свършване на учениците е те да се прибират в дома си по светло или поне да не са толкова изморени, а шофьорите все още да са по-концентрирани, да не са изнервени от задръстванията и да не се стига до пътни инциденти. Михайлова обясни, че инцидентите с деца в тъмните часове са зачестили и това е накарало министерството да почне да обсъжда промяната.", "date": "2020.01.07", "title": "Втора смяна да приключва в 18:30 ч., предлага зам.-министър на образованието"}
{"url": "https://www.dnevnik.bg/sviat/2020/01/07/4013466_putin_pristigna_v_istanbul_za_otkrivaneto_na_turski/", "text": "Руският президент Владимир Путин е пристигнал в Истанбул за официалното откриване утре на газопровода \"Турски поток\", съобщи пресслужбата на Кремъл. Той пристига от изненадващо посещение в Дамаск и разговори с Башар ал Асад. Тази вечер руският президент няма никакви публични събития и работната му програма започва в сряда. Освен откриването на проекта, който според \"Булгагаз\" вече работи за доставки в България, Путин трябва да разговаря с турския президент Реджеп Тайип Ердоган. Очаква се сред обсъжданите теми да са последните събития в района, напрежението след убийството от САЩ на ген. Касем Солеймани, войната в Сирия и кризата в Либия, където Анкара и Москва подкрепят сражаващи се помежду си страни.", "date": "2020.01.07", "title": "Путин пристигна в Истанбул за откриването на \"Турски поток\""}
{"url": "https://www.dnevnik.bg/photos/2020/01/07/4013262_fotogaleriia_svetovnite_snimki_na_denia_-_7_ianuari/", "text": "Момент от втория етап на рали \"Дакар\", Саудитска Арабия.", "date": "2020.01.07", "title": "Фотогалерия: Световните снимки на деня - 7 януари 2020 г."}
{"url": "https://www.dnevnik.bg/evropa/2020/01/08/4013154_sled_brekzit_vodeshti_ikonomisti_ne_spodeliat/", "text": "                         \"Да довършим Брекзит\" беше мантрата, която помогна на консерваторите на Борис Джонсън  да спечелят парламентарните избори  във Великобритания миналия месец. Но изглежда, че втората част от лозунга \"Да разгърнем потенциала на Великобритания\" също е завладяла въображението на британците. Според проведено в края на 2019 година проучване на YouGov по поръчка на вестник \"Таймс\" гражданите на Обединеното кралство са все по-големи оптимисти за икономиката на страната. На въпрос какви са финансовите им перспективи за 2020 г. един от всеки петима анкетирани отговаря, че очаква ситуацията му да се подобри - сериозен ръст в сравнение с проучването една година преди това. В същото време намалява делът на хората, които смятат, че положението им ще се влоши - от 40 на 25%. Водещите икономисти не споделят оптимизма Друго проучване обаче рисува доста различна картина на икономическите перспективи за Обединеното кралство. В ежегодното допитване на \"Файненшъл таймс\" сред 85 водещи икономисти голямото мнозинство от тях прогнозира малък или нулев растеж за британската икономика през 2020, позовавайки се на слабите данни за производството и продължаващата неяснота за това  какви взаимоотношения ще поддържат в бъдеще Обединеното кралство и ЕС . Подобно трезво разсъждение рязко контрастира с новогодишното послание на Джонсън за \"една фантастична година и едно забележително десетилетие\". Тъй като консерваторите разполагат с мнозинство от 80 места в парламента, съответният законопроект лесно ще мине през парламента и почти сигурно ще доведе до официалното излизане на Великобритания от ЕС на 31 януари или малко след това. Джонсън уверява, че щом пътят пред Брекзит е окончателно разчистен, вече няма какво да спре идването на \"по-добрите времена\". Вярно е, че изборите отчасти намалиха несигурността, което се отрази и на фондовата търговия: индексът FTSE 100 на водещите компании приключи 2019 година с 12% ръст - точно колкото беше загубил през 2018 година. Като цяло обаче 2019-а беше добра година за фондовите пазари в световен мащаб, а ентусиазмът около очаквания ефект от Брекзит беше помрачен от поевтиняването на паунда, който се обезцени след новината, че през декември производството е продължило да намалява - за осми пореден месец. Централната банка понижи прогнозата си за БВП на Обединеното кралство, който през последното тримесечие на 2019 е нараснал само с 0.1%. Икономиката се развива добре?  Независимо от това стагнацията, изглежда, не се отразява на нагласите на избирателите, които на последните избори подкрепиха консерваторите. Половината от тях са на мнение, че икономиката се развива добре, а 42% от всички анкетирани - приблизително същият процент хора, дали гласа си за консерваторите - вярват, че няма риск за работните им места през 2020 година. Само 11% са на обратното мнение. Мнението на водещите икономисти, анкетирани от \"Файненшъл таймс\", се разминава с нарастващия обществен оптимизъм и с ентусиазма на Джонсън: 3/4 от тях очакват незначителен или нулев икономически растеж в Обединеното кралство през 2020-а. Също така мнозинството от тях смята, че финансовото състояние на британските домакинства няма да се подобри през настоящата година. Дори обратното - сегашният цикъл на ниски инвестиции ще оказва натиск върху работните места и може да доведе до съкращения. Търговската сделка е ключът Много икономисти от академичните среди и частния сектор посочват важността на преговорите за бъдещите търговски отношения между Обединеното кралство и ЕС - от това ще зависи и как ще се представи в средносрочен и дългосрочен план британската икономика. Повечето експерти са на мнение, че докато ЕС и Великобритания не се договорят за бъдещата си търговия, икономиката няма да се възроди трайно. Което изглежда логично, след като почти половината от търговията на Обединеното кралство е със страните от ЕС. Затова от гледна точка на британската икономика сега най-важно е започването на преговори с Брюксел. Твърдението на Джонсън, че ще се оттегли от преговорите в края на 2020 г., ако дотогава не бъде постигната търговска сделка, означава, че е възможно също Великобритания и ЕС  да нямат договорени търговски отношения помежду си . Джонсън настоява за търговска сделка по модела на тази между ЕС и Канада, което би означавало съществуването на значителни търговски бариери. Но пък познаваме Джонсън като човек, който неведнъж си е служил с лъжи по темата за Брекзит и когото многократно сме виждали да сменя становищата си - включително по въпроси, за които се е кълнял, че няма да промени. Наскоро еврокомисарят по търговията Фил Хоган прогнозира, че Джонсън ще се съгласи и на удължаване на преходния период след Брекзит. Ако приемем, че е малка вероятността Великобритания и ЕС да постигнат търговска сделка за 11 месеца, и ако Джонсън остане верен да думите си за търговските преговори, 2020 година ще се очертае като период на сътресения за британската икономика. Кой ще се окаже прав И все пак мнозина от участниците в анкетата на YouGov, изглежда, не отдават чак такова голямо значение на постигането на споразумение. По време на кампанията за Брекзит през 2016 г. консерваторът и съмишленик на Борис Джонсън Майкъл Гоув каза: \"Мисля, че на хората в тази страна им е дошло до гуша от експерти, уверяващи ги, че знаят кое е най-добре за тях.\" Последните проучвания показват, че пропастта между тях се задълбочава. Очевидно ще трябва да мине време, преди да разберем кой за какво е бил прав.", "date": "2020.01.07", "title": "След Брекзит: Водещи икономисти не споделят оптимизма на британците"}
