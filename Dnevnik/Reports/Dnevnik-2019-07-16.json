{"url": "https://www.dnevnik.bg/sport/2019/07/16/3939173_cska_produlji_napred_v_liga_evropa_sled_pesteliv_mach/", "text": "ЦСКА се класира безпроблемно за втория квалификационен кръг на Лига Европа, отстранявайки черногорския \"Титоград\". Червените завършиха 0:0 при гостуването в Подгорица, но благодарение на  успеха 4:0 от първата среща  на \"Българска армия\" продължават напред. Срещата на градския стадион в Подгорица премина при лежерно темпо от страна на ЦСКА, който проспа първата част и беше доста по-активен през втората. \"Титоград\" удари греда през първото полувреме и беше отборът, който повече търсеше гол. В следващия кръг ЦСКА ще срещне хърватския \"Осиек\". Първата среща е на 25 юли в София, а реванът седмица по-късно в Хърватия. Треньорският щаб на червените направи пет промени от първия двубой на \"Българска армия\". Сред най-значимите бяха завръщането на Николай Бодуров, както и отсъствието на Али Соу за сметка на новото попълнение Тони Уот, който поведе атаката. Още в началните минути се видя, че ЦСКА ще действа предпазливо и без да предприема излишни рискове. Червените заложиха на пасивна игра, изчакваха съперника си, но и не се движеха толкова без топка, което предостави инициативата на домакините. До 15-ата минута ЦСКА стигна само до един пробив на Греъм Кери по крилото, който завърши с падане на футболиста в наказателното поле. В това време \"Титоград\" беше по-активният отбор и настъпателно действаше основно по фланговете. Отдясно много активен беше Мамаду, който имаше превес срещу Жеферсон. В 16-ата минута фланговият нападател на домакините центрира отдясно, а непокритият Радомир Джалович отправи удар. Той срещна гредата за късмет на ЦСКА, след като защитата и вратарят Черниаускас не реагираха. Последваха силни минути за домакините от Подгорица, които в 32-ата минута можеха да открият резултата. Този път атаката се разви отляво, като централният нападател Павлович се озова непокрит между централните защитници на ЦСКА. Той стреля от пет-шест метра, но Черниаускас прояви рефлекс и спаси. До края на първото полувреме други опасности пред двете врати нямаше. ЦСКА се отчете само с един точен удар, но той не беше толкова опасен. Червените стигнаха и до едно разбъркване, при което топката мина над Евандро, а Пламен Гълъбов се размина с нея. През втората част българският тим вдигна оборотите и започна да действа по-агресивно. Греъм Кери беше в основата на почти всичко по-интересно, като негов удар от фаул беше избит от черногорския вратар малко след подновяването на играта. Отново Кери стреля в 55-ата минута, но този път топката премина над вратата. Евандро също получи добра възможност, като това се случи в 63-ата минута. Той направи двойно подаване с Жеферсон, премина двама бранители и стреля от малък ъгъл, но не уцели вратата. Едва след влизането на Али Соу в края на мача ЦСКА опита отново да притисне \"Титоград\". Гамбиецът се отчете с два удара, но не успя да се разпише.", "date": "2019.07.16", "title": "ЦСКА продължи напред в Лига Европа след пестелив мач в Подгорица"}
{"url": "https://www.dnevnik.bg/bulgaria/2019/07/16/3939075_ognishta_na_afrikanska_chuma_pri_svinete_sa_otkriti_za/", "text": "Българската агенция за безопасност на храните (БАБХ) потвърди две нови огнища на африканска чума при домашни свине, като те се намират на територията на област Русе. Първият случай е в лично стопанство в село Ценово, в което се отглеждат 5 нерегистрирани свине. Другият е от регистрирана фамилна ферма тип А в село Пет кладенци, в която се отглеждат общо 19 прасета. Това е първи установен случай на заразата в Русенско.  Вчера беше потвърдено и за огнище в област Враца. В област Плевен пък бе открит нов случай на африканска чума по свинете. Той е от лично стопанство в село Българене, община Левски. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на заразата. \"Предстои принудителното умъртвяване по хуманен начин и обезвреждането на домашни свине в 3 км предпазна зона при спазване на изискванията на Наредба №22 за намаляване до минимум страданията на животните по време на клане или умъртвяване\", подчертават от БАБХ.", "date": "2019.07.16", "title": "Огнища на африканска чума при свинете са открити за пръв път в област Русе"}
{"url": "https://www.dnevnik.bg/kultura/2019/07/16/3939040_ako_firmata_izpulnitel_na_largoto_ne_otstrani/", "text": "Срещу фирмата - изпълнител на строителните дейности по софийското Ларго, ще бъде предявен съдебен иск, ако тя откаже да отстрани  повредите по обекта  в 5-годишния гаранционен срок. Това съобщи днес Министерството на културата. \"Многократно в последните няколко месеци сме поставяли на изпълнителя на обекта (ДЗЗД \"Антична Сердика\" -  ) искане да вземе мерки в рамките на 5-годишната гаранция по Закона за устройство на териториите (ЗУТ) и да отстрани констатирани проблеми по проекта, но досега такива не са взети. Затова ще предявим претенция по съдебен ред за неизпълнение към строителя\", заяви днес министърът на културата Боил Банов на среща между представители на министерството и Столична община. Той изтъкна, че на проектанта арх. Христо Генчев вече е възложено да направи допълнителен анализ на обекта. Заместник-кметът по култура и образование на София доц. д-р Тодор Чобанов каза, че се очаква изпълнителят на строителните дейности да изпълни своя ангажимент и да се съобрази със съответната клауза по закона за спазване на гаранцията. Той отбеляза като положително, че министерството откликва на подадените сигнали и изпълнява своята част от договора. На срещата, която се състоя в Министерството на културата, присъстваха и главният архитект на Столичната община Здравко Здравков, заместник-директорът на Регионален исторически музей – София, инж. Борис Чилев и проектантът арх. Генчев. Беше обсъдено и как при необходимост арх. Генчев ще представи проектантски решения за подобряване на конструкцията около куполната част и отводнителната система на Ларгото. Беше решено, че ако строителят се заеме с отстраняването на дефектите, дейностите ще бъдат изпълнени под ръководството на проектанта, който лично ще присъства през цялото време и ще контролира работата. Ако ДЗЗД \"Антична Сердика\" откаже да изпълни задължението си, ще бъде наета друга фирма изпълнител, която да изпълни дейностите, а средствата за ремонта ще бъдат част от съдебната претенция към строителя. Банов изяви надежда проблемът да бъде \"решен дългосрочно и по най-бързия начин\" и изяви увереност, че това може да се осъществи до дни.", "date": "2019.07.16", "title": "Ако фирмата - изпълнител на Ларгото, не отстрани дефектите, я чака съдебен иск"}
{"url": "https://www.dnevnik.bg/citat_na_deniia/2019/07/16/3939085_citat_na_denia_shampionkata_simona_halep_zapochna/", "text": "Това каза депутатът от ГЕРБ Георги Марков  по време на дебата за отмяна на машинното гласуване . Както във всяко свое изказване Марков не пропусна да похвали премиера на Унгария Виктор Орбан. \"В тази зала има 2 обсебени субекта. Единият съм аз - от Орбан, който с 52% е най-големият победител на Европа. И книга написах за него. Другият обсебен е БСП - от машините\", каза Марков. Марков попита БСП защо 30 години не си е задала въпроса защо винаги губи София и Пловдив, и то така, че не може дори да доближи ГЕРБ. Той изреди кметовете на големите градовете, в които ГЕРБ печели местни избори, сред които \"смирената българска учителка и майка\" Йорданка Фандъкова. Вместо дебат за машинното гласуване според Марков трябвало \"всички да работим срещу миграцията и срещу Истанбулската конвенция\".", "date": "2019.07.16", "title": "Цитат на деня: Шампионката Симона Халеп започна кариерата си от зала, построена от Бойко"}
{"url": "https://www.dnevnik.bg/evropa/obrazovanie/2019/07/16/3939051_na_purvo_zapisvane_v_sofiiskiia_sa_zapulneni_pravoto_i/", "text": "След първия етап на класирането в най-голямото висше учебно заведение у нас - Софийския университет \"Св. Климент Охтридски\", са запълнени специалностите \"Графичен дизайн\", \"Музикални медийни технологии и тонрежисура\", \"Стопанско управление\", \"Китаистика\", \"Японистика\", \"Журналистика\", \"Право\" и \"Скандинавистика\". В Университета за национално и световно стопанство (УНСС) вече са запълнени 91% от общо 3140 субсидирани от държавата места. Това показват резултатите след записването, след което днес бе обявено второто класиране. В Софийския университет общо 4377 новоприети студенти са се записали или са потвърдили специалността, в която са класирани на първия етап. На второ класиране са приети още 566 студенти, съобщиха от учебното заведение. В същото време субсидираните от държавата места за нови студенти са 5048, а кандидатстващите в университета - 7148. На първо класиране се разбра, че най-желаната специалност отново е \"Психология\". На второ място е \"Софтуерно инженерство\", а на третото - \"Право\". По информация на университета местата в правото са запълнени, докато м.г.  имаше свободни и след трето класиране . В списъка с най-желани специалности са \"Фармация\", \"Комуникационен мениджмънт\", \"Компютърни науки\", \"Английска филология\", \"Предучилищна и начална училищна педагогика\", \"Журналистика\" и \"Медицина\". Най-желаните специалности в УНСС са \"Финанси, счетоводство и контрол\", \"Икономика и бизнес\", \"Икономика на инфраструктурата\" и \"Право\". И в двата университета записването след второ класиране започва утре и ще продължи до 19 юли включително. Приетите могат да се запишат или да потвърдят мястото си. Непотвърдилите от второто класиране кандидати губят правото си за участие в третото класиране, което е окончателно. След това ще бъде обявено трето класиране. Същите са сроковете за записване след второ класиране в Пловдивския университет \"Паисий Хилендарски\", където специалността с най-висок минимален бал на първо класиране бе \"Културен туризъм\". ", "date": "2019.07.16", "title": "На първо записване: В Софийския са запълнени правото и журналистиката, в УНСС - 91% от местата"}
{"url": "https://www.dnevnik.bg/sviat/2019/07/16/3939066_turciia_shte_izprati_chetvurti_korab_vuv_vodite_krai/", "text": "Турция ще изпрати четвърти кораб за сеизмични изследвания в Източното Средиземноморие независимо от наложените от Европейския съюз санкции. Това каза министърът на енергетиката Фатих Дьонмез, цитиран от \"Ройтерс\" и Анадолската агенция. Корабите около Кипър в момента са общо три, два от тях правят сондажи за петрол и газ. В \"Туитър\" Дьонмез  обясни , че корабът за сеизмични изследвания \"Оруч Реис\" ще бъде изпратен в Средиземноморието, след като приключи с извършваните сега дейности в Мраморно море. Новината бе потвърдена и от външния министър Мевлют Чавушоглу, който бе днес на посещение в Скопие. За решението на ЕС да наложи санкции на Турция заради ситуацията с Кипър той каза, че \"решенията без стойност\" са взети \"само за да бъдат задоволени кипърските гърци\", предаде \"Хюриет дейли нюз\". Чавушоглу добави, че призивът на ЕС към Европейската инвестиционна банка да преразгледа работата си в Турция е двоен стандарт и блокът издава заповед на банката, след като винаги е критикувал намесата на правителствата в централните банки на страните.", "date": "2019.07.16", "title": "Турция ще изпрати четвърти кораб във водите край Кипър"}
{"url": "https://www.dnevnik.bg/sviat/2019/07/16/3939063_brazilski_zavodi_pravili_menteta_na_luksozni_marki_koli/", "text": "Бразилската полиция е открила нелегален завод за производство на коли ментета от луксозните марки \"Ферари\" (Ferrari) и \"Ламборгини\" (Lamborghini), които са били продавани след това на много по-ниски цени от пазарните, предаде агенция \"Франс прес\". \"Коли ментета с марките \"Ферари\" и \"Ламборгини\" са били сглобявани по поръчка и продавани с обяви в социалните мрежи\", заяви говорител на полицията в щата Санта Катарина. Колите са били продавани при цени между 180 000 и 250 000 реала (43 000 - 49 000 евро), докато оригиналните модели струват между 1.5 и 3 милиона реала (355 000 - 709 000 евро), уточни полицията в комюнике. Собствениците на нелегалния завод - баща и син - ще бъдат обвинени в престъпления срещу \"промишлената собственост\". Има подозрения, че именно те са основните производители на фалшифицирани марки в Бразилия. По време на операцията си полицията е иззела осем коли ментета, които са били сглобени наполовина, както и шасита, инструменти и заготовки, използвани за нелегалното производство на луксозните коли. Полицията в Санта Клара е започнала разследването си, след като е получила жалби от представители на двете престижни италиански марки, уточни АФП. /БТА", "date": "2019.07.16", "title": "Бразилски заводи правили ментета на луксозни марки коли"}
{"url": "https://www.dnevnik.bg/politika/2019/07/16/3939099_bsp_shteli_da_napraviat_vsichki_vuzmojno_za_da_sprat/", "text": "Подкрепяме  ветото на президента  - ГЕРБ и ДПС отвориха възможността партиите да се финансират от олигарси, каза лидерът на БСП Корнелия Нинова. Тя добави, че БСП ще търсят всички възможности за атака на отвореното финансиране на партиите, и допусна, че може да се сезира Конституционният съд. \"ГЕРБ и ДПС заедно отвориха възможността партиите да се финансират от олигарси, от юридически и физически лица без ограничения дали извън България или в България, което прави партиите и политиката зависими от частни интереси. Естествено е, че този, който финансира, ще си поръчва и законите, и политиката, която да провеждат партиите, а не избирателите, които да гласуват за нас\", каза Нинова. ГЕРБ ще гласуват срещу ветото на президента. \"Очаквано вето. Общо взето, президентът налага доста често вето на различни закони. Ще реагираме по традиционния начин, по който сме реагирали досега на подобни вета от негова страна\", каза Менда Стоянова от ГЕРБ. Тя се надява ветото да бъде предоляно. ДПС няма да подкрепи президентското вето, каза депутатът от ДПС Хамид Хамид. \"Ние от ДПС не споделяме мотивите, залегнали във ветото. Ще гласуваме за повторно приемане на закона. Смятаме за неточни и неверни някои от съображенията, залегнали в мотивите. Искам да ви напомня, че този модел на финансиране беше в сила в България до 2005 г. Няма как да приемем, че до тази година правителствата, изборите, финансинрането и партиите са били извън конституцията\", каза Хамид. Той припомни, че през 2005 г. ДПС е било партията, която предложи модела за публично финансиране на политическите партии. \"Ние още смятаме, че този модел е по-справедлив\", каза Хамид. По-рано днес се разбра, че  ВМРО ще подкрепят ветото на президента, но не и НФСБ. При такова разпределение на силите в парламента е малко вероятно ветото на президента да не бъде преодоляно.", "date": "2019.07.16", "title": "БСП щели да направят всички възможно да спрат финансирането на партиите от бизнеса"}
{"url": "https://www.dnevnik.bg/sviat/2019/07/16/3939073_iranki_bez_hidjab_predizvikvat_vlastta/", "text": "Най-елементарно действие като ходенето по улиците се е превърнало в демонстрация на несъгласие за една млада иранка, която често се движи из Техеран без задължителния шал на главата или хиджаб. При всяка крачка тя рискува да бъде подложена на тормоз или дори бъде арестувана от иранската \"морална\" полиция, чиято работа е да налага спазването на строгите изисквания към облеклото, наложени след ислямската революция от 1979 г. \"Трябва да призная, че това наистина всява много, много страх\", казва 30-годишната консултантка по пожарна безопасност в аудиосъобщение, изпратено по \"Уотсап\", пожелала да остане анонимна, защото се опасява от последиците. Но тя не губи надежда и казва, че според нея за властите става все по-трудно да потушат протестите, към които се присъединяват все повече жени. \"Те тичат подире ни, но не могат да ни хванат. Затова сме уверени, че ще има промяна\", казва тя. Дебатът за хиджаба допълнително поляризира иранците във време, когато страната изнемогва под натиска на безпрецедентните санкции на САЩ, наложени, след като администрацията на Тръмп се изтегли миналата година от ядреното споразумение, сключено през 2015 г. между Иран и шестте световни сили. Не е ясно доколко правителството може да наложи задължителното носене на хиджаб в условията на болезнена икономическа криза, включително срив на националната валута и растящи цени на жилищата. Има почти баснословни свидетелства как все повече жени се опълчват на дрескода, опитвайки се да предефинират \"червените линии\" и тествайки реакцията на управляващото шиитско мюсюлманско духовенство и неговите агенции за сигурност. За девет дни репортер на АП главно в заможните квартали на Техеран - в мол, парк край езеро, хотелско лоби. Много други жени, без да стигат до крайно предизвикателство срещу канона, предпочитат да използват свободно падащи цветни шалове, които не покриват съвсем косата. Дори на големия техерански пазар, посещаван от много жени в традиционно облекло, повечето купувачки носят тези най-обикновени шалове. Немалко жени все пак са скрити под традиционните чадори - черни роби от глава до пети и плътно стегнати забрадки. Борбата срещу задължителните хиджаби стана главна тема в медиите за пръв път през декември 2017 г., когато на улица \"Иранска революция\" една жена се качи на електроразпределително табло и развя хиджаб, завързан на пръчка. Оттогава са задържани 40-ина протестиращи жени, като 9 от тях все още са в ареста, каза Масих Алинеджад - иранска активистка, която сега живее в Ню Йорк. Въпреки опитите да бъдат усмирени протестиращите публичният дебат по темата се засилва, особено в социалните мрежи. Миналия месец популярно онлайн видео показваше как агент по сигурността сграбчва незабрадено момиче в юношеска възраст и го бута в полицейска кола. Случаят предизвика масови критики. Президентът Хасан Рохани и иранският върховен лидер аятолах Хаменей са за по-мек подход към жени, които не спазват официалните изисквания към облеклото. С разпадането на ядреното споразумение обаче хардлайнерите, които са против такова \"смекчаване на линията\", стават по-влиятелни. Те с аргумента, че ако се позволи на жените да показват косата си, това ще доведе до морален упадък и разпадане на семейства. Съдебната система неотдавна призова иранците да съобщават за жени без хиджаби, като изпращат снимки и видеоклипове на определени сайтове в социалните мрежи. \"Колкото повече жените се обличат по открито сексуален начин, толкова по-малко социален мир има, като в същото време расте и престъпността\", каза Мину Аслани - шеф на женската секция на полувоенната групировка \"Басидж\", говорейки на митинг миналата седмица. На друга сбирка бяха дошли няколко хиляди жени в чадори. Една от тях държеше плакат с надпис: \"Доброволното носене на хиджаб е заговор на врага.\" Реформаторски настроената депутатка Парванех Салахшури казва, че принудата не дава резултат. \"Както виждаме, моралната полиция се проваля\", казва депутатката, която носи само забрадка (хиджаб) поради религиозни убеждения. Според нея промяна на правилата за хиджаба по законодателен път е малко вероятна поради наличието на парламентарни ограничения. Вместо това, смята Салахшури, жените трябва да подемат кампания на ненасилствено гражданско неподчинение. Тя предупреждава, че това е бавен и труден процес, но добавя, че \"иранските жени не са се отказали от борбата\". Проучване на парламентарния социологически център от 2018 г. показва, че повечето жени носят обикновен хиджаб, а само 13 на сто предпочитат чадора. Настроенията се променят. През 1980 г. две трети от анкетираните са смятали, че жените трябва да носят хиджаб. Днес по-малко от 45 на сто одобряват намеса на правителството в този въпрос, констатира проучването. Иран е бил свидетел на няколко вълни от антиправителствени протести, включително и изблика на гняв след изборите през 2009 г., които според мнозина бяха \"откраднати\" от хардлайнерите. Най-често протестите са предизвикани от икономически несгоди. Активистката Алинеджад смята, че защото задължителното покривало на главата е \"символ как иранските управници държат цялото общество за заложник\". През последните години тя качва в интернет видеоклипове и снимки на активистки, включително жени, които сами заснемат на видео как вървят по улиците с непокрита глава. Тя казва, че получава над 20 кадъра на ден, но качва в мрежата само няколко. Такива активистки несъмнено поемат рискове. През март адвокатката правозащитничка Насрин Сотудех, която често е защитавала протестиращи жени, бе осъдена на 38.5 години затвор, от които трябва да излежи 12 според нейния съпруг. През април активистката Ясаман Ариани, нейната майка Монирех Арабшахи и Моджган Кешаварз бях арестувани, след като качиха видео, показващи самите тях без хиджаби в метрото на Техеран. На кадрите се вижда как те раздават цветя на пътничките и говорят за деня, когато жените ще имат свободата да избират. В понеделник \"Амнести интернешънъл\" заяви, че иранските власти използват задържане в пълна изолация (без право на свиждания и дори в тъмнични килии), продължителна изолация в единични килии и заплахи срещу членове на семействата, за да принудят задържаните активистки да се откажат от опозицията си срещу принудителното забраждане чрез записани на \"видеопризнания\". Според \"Амнести\" от април досега са засечени шест такива случая. /БТА", "date": "2019.07.16", "title": "Иранки без хиджаб предизвикват властта"}
{"url": "https://www.dnevnik.bg/gradska_sreda/2019/07/16/3939100_kushtata_na_fingov_niama_da_se_nadstroiava_za/", "text": "Къщата на арх. Георги Фингов на ул. \"Шипка\" 38 ще бъде реставрирана в автентичния й вид. Доскоро съществуваше риск сградата да стане пететажен хотел. След бурна обществена реакция този проект вече е изоставен и сега собствениците на къщата са получили разрешение за строеж за реставрация и реконструкция. Информацията беше потвърдена от главния архитект на София Здравко Здравков и от автора на проекта арх. Иван Бобев  пред \"Капитал\" . Арх. Здравков смята, че след обновяването къщата на Фингов вероятно ще бъде посолство. В момента тече избор на фирма - изпълнител на ремонта, допълва арх. Бобев. Сградата е ярък представител на стила сецесион в българската архитектура. Първи неин собственик и автор на сградата е арх. Георги Фингов (1874 - 1944 г.) - един от най-известните български архитекти, автор на редица обществени и жилищни сгради в София, Пловдив и др. През 1913 г. къщата е продадена на Петко Теодоров – минен инженер, за кратко кмет на София и брат на министър-председателя (1918–1919) Теодор Теодоров. След Втората световна война наследниците - Мария и Анка П. Теодорови, успяват мъчително да запазят целостта на сградата в условията на масово одържавяване: таванският етаж остава за тях, а първите два етажа са използвани последователно за детска градина, а после за ателиета на тогавашния Национален институт за паметниците на културата, сочи проучване на \"Капитал\". След 1989 г. Мария Теодорова реституира къщата и завещава имота на няколко физически и юридически лица: на сина на Симеон Сакскобургготски – Кубрат, на фондация \"България\", ръководена от Яков Джераси, и на адвоката по делото за реституцията. Условието в завещанието е къщата да бъде реставрирана като архитектурен паметник на арх. Георги Фингов. За няколко години там е офисът на фондация \"България\", където по думите на Джераси се работи усилено по връщането на Симеон Сакскобургготски в България. Самият цар нарича набелязаните тогава стъпки \"Планът \"Шипка\". \"Казваше се така, защото всички неща, свързани със завръщането на царя, се решаваха в къщата на ул. \"Шипка\", разказва самият Джераси в интервю за \"Дневник\" през 2003 г. Няколко години по-късно обаче историческата приемственост рязко се прекъсва. Надежда Теодорова, наследница по линия на Теодор Теодоров, оспорва завещанието и печели делото в края на октомври 2007. Броени дни след това тя прехвърля къщата на фирмата \"Бългериън кънстракшън хаус\" за близо 4 млн. лв. според документи в Имотния регистър. Към днешна дата като крайни собственици на дружеството са посочени Атанас Вангелов и Марта Лалова. Атанас Вангелов е управител и на \"Шипка резидънс\" - фирмата съществува от 2018 г. и в нея е апортирана къщата на арх. Фингов. При апорта имотът е оценен на 5.7 млн. лв. През 2017 г. собствениците възстановиха разрушената мазилка и пребоядисаха външните стени. По думите на арх. Бобев те са приели варианта да възстановят къщата в автентичния ѝ вид, а проектът е минал всички етапи на съгласуване в Министерството на културата и Националния институт за паметници на културното наследство (НИНКН). През миналата година е представен план за реставрация, който предвижда запазване на къщата, възстановяване на съществувала едноетажна стопанска постройка и изграждане на частично подземно ниво, което ще служи за гараж.", "date": "2019.07.16", "title": "Къщата на Фингов няма да се надстроява, за да стане хотел на пет етажа"}
{"url": "https://www.dnevnik.bg/sport/2019/07/16/3939088_neimar_obiavil_pred_psj_che_iska_da_si_trugne/", "text": "Звездата на ПСЖ Неймар е информирал ръководството, че иска да напусне клуба, твърдят \"Екип\" и ESPN. Според информацията 27-годишният бразилец е обявил решението си на среща със спортния директор на парижани Леонардо. \"Ще видим какво ще стане. Идеята е да постигнем споразумение, от което и двете страни да печелят\", каза Леонардо. Неймар вече тренира, но се яви със седмица закъснение за подготовка с отбора си. Поведението на футболиста прави раздялата с ПСЖ все по-възможна, тъй като  той не беше получил разрешение да отсъства . Бразилецът е искан от \"Барселона\", а според \"Екип\" каталунците вече проучват възможността за трансфера на футболиста. Испанският шампион е готов да включи в сделката  Филипе Коутиньо и Усман Дембеле . Преди две години Неймар премина в ПСЖ в исторически за футбола трансфер. Френският клуб купи правата му от \"Барселона\" за 222 млн. евро - сума, която остава ненадмината до момента. В края на юни  ПСЖ постави цена от 300 милиона евро за Неймар , за да осуети раздяла с играча. ", "date": "2019.07.16", "title": "Неймар обявил пред ПСЖ, че иска да си тръгне"}
{"url": "https://www.dnevnik.bg/sviat/2019/07/16/3939120_salvini_shte_otgovaria_pred_parlamenta_za_ruskite_pari/", "text": "Вицепремиерът и вътрешен министър на Италия Матео Салвини отстъпи днес пред неколкодневния натиск да отговаря пред парламента по повод твърденията, че негов приближен е искал руски пари за партията му \"Лига\", предаде АП.  Въпросният приближен,  Джанлука Савоини , вече е разследван от прокуратурата в Милано за предполагаема международна корупция. Следствието е предизвикано от медийни публикации, че Савоини е обсъждал миналата година в Москва с руски представители план за финансирането на \"Лига\". По същото време партията вече бе формирала управляващата коалиция в Италия заедно с  Движение \"Пет звезди\". Първоначално Салвини се разграничи от Савоини, отричаше да е получавал  пари от Русия  и отхвърляше призивите на опозицията да даде обяснения пред парламента. Към тези призиви се присъединиха и партньорите от Движение \"Пет звезди\" и днес италианският вътрешен министър се съгласи да говори пред Камарата на депутатите. Според италианската агенция АНСА това ще стане на редовно заседание за парламентарен контрол с въпроси и отговори. Още не е определена дата за изслушването на вицепремиера, известен с благосклонното си отношение към Кремъл.  Главният прокурор на Милано Франческо Греко заяви днес, че засега няма \"абсолютно никакви\" планове Салвини да бъде викан за разпит, предаде съобщи АНСА, цитирана от АП.  Разследването на \"руската връзка\" на управляващата италианска партия се базира на публикация от февруари в италианското списание \"Еспресо\", според която на среща с руски официални лица през 2018 г. Савоини е искал милиони евро финансова помощ за \"Лига\". Казусът влезе наново в новините миналата седмица, когато американският новинарски сайт \"Бъзфийд\" (BuzzFeed) пусна аудиозапис от разговорите на срещата в Москва. ", "date": "2019.07.16", "title": "Салвини ще отговаря пред парламента за руските пари, предложени на \"Лига\""}
{"url": "https://www.dnevnik.bg/sviat/2019/07/16/3939060_rekorden_broi_iaponki_iskat_da_stanat_deputati_no/", "text": "Когато антиядрената активистка Джунко Исогаи се включила в предизборната надпревара в северния японски регион Ниигата, това довело и до някои неудобни моменти: трябвало не само да държи импровизирани речи и да разговаря с избиратели, но и да забавлява потенциалните си поддръжници. \"Искаха от мен да им наливам саке, да им правя комплименти и да се държа по начин, който не би бил неприятен за мъжете\", каза пред \"Ройтерс\" 45-годишната Исогаи, майка на две тийнейджърки. \"Все едно бях там, за да ги развличам.\"  Такива традиционни предизборни практики - наблягащи на общуването лице в лице и личните връзки, са сред многото бариери, пред които жените са изправени, когато се опитат да влязат в японската политика, където господстваща роля играят мъжете, казват кандидати и експерти. Сред другите пречки са липсата на образци за подражание, социалните норми, ненасърчаващи жените да говорят открито, и бремето на напрегната работа на пълен работен ден в общество, където от жените се очаква да отговарят за домакинската работа, отглеждането на деца и грижата за възрастните. Министър-председателят Шиндзо Абе превърна увеличаването на броя на  работещите жени в основна политическа цел.  Но господството на мъжете в политиката продължава. Откакто Абе пое поста през декември 2012 г., по брой на жени парламентаристки Япония спадна на 164-о място от 122-ро в световната класация от общо 193 държави. Неговата Либерално-демократическа партия (ЛДП) има по-малък процент законодателки, отколкото главната опозиционна партия. Изборите за горната камара на парламента на 21 юли ще са първото гласуване в национален мащаб след приемането на закон за паритет на половете, в който са заложени необвързващите цели партиите да издигат еднакъв брой кандидати от мъжки и женски пол. Рекордни 28 процента от кандидатите са жени. Но едва 15 на сто от кандидатите на ЛДП са жени при 45 процента в главната опозиционна сила - Конституционно-демократическата партия (КДП). Сакура Учикоши - работеща в Токио адвокатка, която се опитва да влезе в политиката като представител на земеделския район Ниигата, е сред кандидатите на опозицията. Традиционно Ниигата излъчва силни жени в политиката, между които бившият министър на външните работи  Макико Танака . В момента оттам има три жени опозиционни депутати. Мрежа от контакти и разпознаваемост  Учикоши, която за разлика от много мъже в партията не се е издигнала от редови член, страда, защото е смятана за външен човек. Тя е родена в Хокайдо и е направила кариера в Токио. Това е рязък контраст с нейния съперник от ЛДП Ичиро Цукада - роденият в Ниигата сегашен депутат от района, чийто баща също е бил парламентарист. \"Това, че не съм разпознаваема, е препъникамък\", каза Учикоши пред \"Ройтерс\" в интервю преди предизборен митинг. \"Кандидатите мъже разполагат с мрежа от контакти и липсата на такава за жените, които се кандидатират за пръв път, усложнява нещата\", каза тя и добави, че е благодарна за подкрепата на трите действащи жени депутати. Политиците, особено в ЛДП, обикновено се издигат, тръгвайки от местните съвети, за да стигнат до парламента, като успоредно с това си създават електорална база. Този път може да е труден за жените, от които се очаква по-скоро  да се грижат за семейството си , отколкото да стискат ръце.  \"Отделните хора трябва сами да си изградят мрежа от контакти\", каза преподавателката Мари Миура от частния изследователски университет Джочи (Sophia University). \"Много жени, които трябва да прекъснат кариерата си, за да отгледат деца, и се борят да запазят баланса между работата и ежедневието, не могат да си позволят подобна енергия.\" Поддръжниците на Учикоши се надяват тя да се открои като свежа алтернатива на Цукада, каза Хироши Сасаки - университетски преподавател и активист, който е съветник в кампанията й. Репутацията на Цукада пострада, когато той се похвали, че доброволно е осигурил проект за магистрала в Южна Япония като \"услуга\" за Абе и финансовия министър Таро Асо. Той подаде оставка като зам.-министър в кабинета заради вдигналия се шум.  \"Обикновено гласувам за ЛДП, но този път мисля, че те ни баламосват и съм ядосан\", каза 63-годишният пенсионер от Ниигата Сусуми, който не пожела да каже първото си име. Съпругът на Учикоши, който е адвокат, и подрастващият им син живеят в Токио по време на кампанията, която беше открита официално на 4 юли. \"Синът ми, изглежда, не осъзна, че аз просто трябва да остана в Ниигата\", каза тя. За разлика от жените, казват експерти и политици, мъжете не са склонни да гледат на семейните задължения като на бариера пред влизането в политиката. \"Ако жената е само домакиня, а мъжът ѝ се кандидатира, тя може да се грижи за дома\", каза за \"Ройтерс\" лидерът на КДП Юкио Едано. \"За съжаление бремето по отглеждане на деца е по-тежко за жените, затова цената за кандидатиране е по-висока.\" Исогаи, която загуби като кандидат за местния законодателен орган на префектура Ниигата и подкрепя Учикоши, каза, че често се чувства виновна, че е пренебрегнала подрастващите си дъщери, за да участва в кампанията. \"Като ги видя със скъсано копче, се чувствам виновна\", каза Исогаи, която се е преместила в Ниигата от Фукушима след ядреното бедствие там през март 2011 г. Нейният съпруг, който често отсъства по служба, не е свикнал да върши домакинска работа, каза тя. \"Стане ли дума за предизборна кампания, за мъжете е много по-лесно\", каза тя. Застъпниците на жените казват, че по-голям брой жени депутати биха помогнали на Япония да се съсредоточи върху ключови политики като грижата за децата, образованието и благосъстоянието.  \"Аз самата съм работеща майка и проблемите на грижата за децата и възрастните са ми много близки\", каза Учикоши. \"За да се даде приоритет на такива проблеми, се нуждаем от жени законодателки.\" /БТА", "date": "2019.07.16", "title": "Рекорден брой японки искат да станат депутати, но още ги карат да наливат саке"}
{"url": "https://www.dnevnik.bg/evropa/2019/07/16/3939125_lagard_podade_ostavka_ot_rukovodstvoto_na_mvf/", "text": "Управляващият директор на Международния валутен фонд подаде оставка от поста, от който временно се оттегли, когато беше предложена за нов управител на Европейската централна банка. Днес Кристин Лагард заяви в писмото си, че вече има повече яснота за номинирането си от Европейския съвет и времето, което ще отнеме процедурата за това да наследи Марио Драги. В съобщението на Лагард се казва, че оставката ѝ влиза в сила от 12 септември, с което започва процедура за намиране на неин наследник на поста. Източници на \"Ройтерс\" казват, че бившият френски финансов министър е изчакала 2 седмици след номинирането си от лидерите на 28-те страни от ЕС, защото не е имало сигурност, че депутатите в Европейския парламент ще я одобрят. Ако това стане без проблеми, тя трябва да смени Марио Драги във Франкфурт на 31 октомври. Оставката на Лагард може да се тълкува и като сигнал, че тази вечер евродепутатите ще одобрят Урсула фон дер Лайен за нов председател на Европейската комисия, тъй като сложната комбинация за разпределение на постове между национални представители, партийни фаворити, мъже и жени, географски райони и т.н. бе сглобена именно около нейната кандидатура. Вторият петгодишен мандат на Лагард изтичаше през юли 2021 г. По традиция постът винаги се заема от европеец, тъй като ръководството на Световната банка е в ръцете на американец и досега това не е било реално оспорвано.", "date": "2019.07.16", "title": "Лагард подаде оставка от ръководството на МВФ"}
{"url": "https://www.dnevnik.bg/analizi/2019/07/16/3938482_feisbukut_na_borisov_pobedi_televiziiata_na_bsp_no/", "text": "Асфалтът победи хладилника, казвахме на минали избори. Магистралите, построени в мандатите на Борисов, пълнеха телевизионните репортажи и бяха най-силното оръжие на пропагандата на ГЕРБ. Противниците на партията - държава, напразно сочеха към хладилника на българина, който според тях оставаше (полу-) празен въпреки нарасналите доходи. На евроизборите през май 2019 г. пак се продаваше асфалт, премиерът пак обикаляше из страната и разясняваше свойски връзката между \"стабилността\", европейската интеграция и управлението на ГЕРБ. Но този път на асфалт замириса и във фейсбук. Това стана след като лидерът на ГЕРБ взе изцяло в свои ръце юздите на кампанията като преди това отстрани силно компрометиралия се в \"Апартаментгейт\" втори човек в партията - Цветанов. Освен че собственоръчно подкара \"джипката\" на НСО по магистрали и обекти, Борисов започна ударно да \"качва\" кампанията си в профила си във фейсбук: стриймвания, видеоматериали, снимки. \"Той реже ленти, инспектира строителства на пътища, на спортни зали, на газопреносна инфраструктура... Среща се с хора от Кърджали, Стара Загора, от Поморие до Бургас, Варна, Ямбол... И обещава – нови пътища, ремонти на зали, на болници, саниране, изплащане на забавени плащания, вдигане на заплати...\" Така \"Дневник\" описа предизборния месец на премиера. Много от нещата се случваха \"на живо\" във фейсбук, където (данните са от 13 юли). За сравнение – лидерът на БСП Корнелия Нинова има шест пъти по-малко последователи на страницата си в тази социална мрежа. Три дни преди изборите премиерът се отчете във фейсбук с цели 44 публикации – повечето отделни снимки от новия участък на \"Струма\". Излъченото \"на живо\" видео за началото на строителството на магистрала \"Европа\", на което се вижда как той препитва в колата зам.-министъра на регионалното развитие Нанков и финансовия министър Горанов, има 33 000 хиляди преглеждания. Дългият 11 мин. клип се радва на активен отзвук – 425 коментара (почти всички от положителни до възторжени) и 248 споделяния. Публикуваната същата вечер снимка с внука му с текст \"Вечер вкъщи времето си е за нас (eмотикон) Бойко и Бойко\" е събрала 13 000 харесвания, предизвикала е 885 коментара (почти всички от положителни до умилителни) и има 650 споделяния. Борисов поддържа и канал в ютюб със 7534 абоната. Вярно, за българина телевизиите продължават да бъдат основен източник на информация за политиката (91%), а далеч след тях новинарските сайтове и социалните мрежи като фейсбук и туитър си оспорват второто и третото място (24% съотв. 23%). Това сочат данните от изследване на \"Алфа рисърч\" от 2017 г. \"Резултатите\" на Борисов във фейсбук обаче говорят, че в тази социална мрежа той има голям на брой високо мотивирани и емоционално ангажирани В избори с ниска избирателна активност като последните подобна публика – електорат, върши чудесна работа. Ако оставим настрана традиционната хегемония на ГЕРБ над БСП в медийното пространство, която в при насищане вече не носи нови дивиденти, на пръв поглед Борисов победи БСП без пари. Срещу безплатните стриймвания и поствания във фейсбук социалистите изкараха тромавата машинария на партийната си телевизия – БСТВ. Истината обаче е доста по-различна – докато уж правеше безплатна кампания, премиерът обещаваше, осигуряваше и раздаваше публични средства така, сякаш вади парите от собствения си джоб. Но да се върнем към телевизията на БСП. За нея от началото на годината са похарчени 1,5 млн. лв. от партийната субсидия. След като обаче ГЕРБ завъртя почти до край кранчето на субсииите и се разбра, че червените имат да възстановяват надвзети няколко милиона, лъсна крайната недалновидност да \"инвестираш\" в телевизия за твърдия електорат. Занапред За половин година БСТВ не показа нищо ново в ефир – програмната й схема копира познати модели, а присъствието на няколко знакови водещи не решава медийния проблем на БСП. Публични данни за гледаемостта на определяната от критиците й като \"пенсионерска\" телевизия няма, но косвени показатели потвърждават предположенията, че тя е ниска. В същото време явното превъзходство на ГЕРБ над БСП в сферата на политическата комуникация не е стратегическо. И двете са партии на прехода разчитат на застарели с времето си или преждевременно медии. Столетницата заложи на демодирана телевизия, а Борисов е открил някаква вода, която е била топла преди 5-10 години. Фейсбук е мрежата на възрастните, дори на \"пенсионерите\", ако използвам жаргона на родените след началото на демократичните промени и особено на поколението след 2000 г. У нас на всичкото отгоре по различни причини не се наложи и туитър – платформата за микроблогинг, която все още е водеща в политическата комуникация в медийните демокрации. Т. нар. милениали населяват друго виртуално пространство - на опростената комуникация и интерактивността, много по-емоционално, с много по-големи полета за разгръщане на собствената идентичност. На тези избори В България по-младите, особено от групата на 18-29 годишните, гласуваха много рехаво – те са традиционно разочаровани от политиката, но от нея ги дели и голям социокултурен разлом. В много срани от ЕС обаче социалните медии допринесоха за забележителен ръст на политическата мобилизация на милениалите. Станахме свидетели не само на битката по оста либерална – нелиберална демокрация, но и на Тя предпочита опростената комуникация в уотсъп, специфичния образен свят на инстаграм, видеогалактиката на ютуб. Видяхме как продължително време онлайн ентусиазмът на младите се излива в офлайн активизъм в подкрепа на инициираните от 16-годишната шведка Грета Тунберг ученически протести срещу климатичните промени. Това преливане допринесе съществено за налагане на темата за климата в политическия дневен ред на западноевропейските общества. И спомогна за фантастичния резултат на германските Зелени, както и за доброто представяне на зелените във Франция и в други страни. В крайна сметка европейците избраха парламент с необичаен, но радващо плуралистичен състав. Най-яркият пример за сблъсъка на поколенията в сферата на политическата комуникация дойде от Германия, където В 55-минутен филм, качен в ютюб, той критикува управлението на голямата коалиция и най-вече консервативния блок. Във видеото инфлуенсърът \"разкъсва ХДС, говори ту много шумно, ту използва плебейски език, но твърденията му са подплатени с източници, които показват как ХДС се проваля с политиките за климата, социалната сфера, мира, образованието и интернет\". Така резюмира представянето му консервативният портал Welt.de. До момента видеото е показано над 15,5 млн. пъти, има 1,2 млн. харесвания и едва 57 хил. неодобрения; коментарите са близо 220 хиляди. Надали може да има нещо по-различно от посланията, езика, тона и стилистиката във видеото на облечения с оранжев суичър и бейзболна шапка ютюбър, с неговия син перчем, и последвалата крайно неадекватна реакция на шефката на ХДС Анегрет Крамп-Каренбауер, която на всичкото отгоре има вид на жена - сухар. Тя поиска регулация за политическите изяви на инфлуенсърите по време на предизборни кампания Неслучайно в дните преди вота социолозите регистрираха видимо нарастване на подкрепата на 18-29 годишните за Зелените – партията на промяната и на надеждата. срещу сговора на елитите. Може би мнозина в България биха асоциирали германския ютюбър със Слави Трифонов, в чието шоу политиците са представяни в стил \"всички са маскари\". Подобно сравнение обаче е рисковано по две причини. Критиката на Трифонов към политическата система в основата си е популистка. В същото време изпълнителят на \"Няма такава държава\" говори на езика на стандартната публичност. Макар в съзнанието на хората да е успешен шоумен, той е представител на застаряващото поколение на отмиращата линейна телевизия. За политическите бунтове в родното интернет пространство все още се търси българският Рецо. Той може да вдъхнови младите за политическо участие. И така да прати партийните телевизии и \"пенсионерския\" фейсбук в музея на политическата комуникация.", "date": "2019.07.16", "title": "Фейсбукът на Борисов победи телевизията на БСП, но няма шанс срещу ютюбър като Рецо"}
{"url": "https://www.dnevnik.bg/video/deniat_s_veselin_dremdjiev/2019/07/16/3938681_ognian_minchev_komunisticheskiiat_elit_produljava_da/", "text": "България продължава да бъде управлявана от своя комунистически елит, който е пряко свързан със структурите на елита и олигархията в Русия. Той се адаптира минимално към европейските изисквания с цел да получава европейски пари, но не е сменил нито нрава си, нито манталитета, нито културата си на управление. Това каза политологът Огнян Минчев в предаването \"Денят с Веселин Дремджиев\" по TV+ и TV1. Много хора са впечатлени от луксозните жилища на хората във властта, но твърде малко хора са впечатлени, че ТЕЦ \"Варна\" може да бъде купена от почетния председател на ДПС за 3500 лв. и освен това да му бъдат подарени 30 млн. лв. годишно от т. нар. студен резерв, който тецът не е в състояние да осигурява.", "date": "2019.07.16", "title": "Огнян Минчев: Комунистическият елит продължава да управлява България (видео)"}
{"url": "https://www.dnevnik.bg/analizi/2019/07/16/3938773_beli_hakeri_oburnaha_failovete_i_oshte_komentari_za/", "text": "Общото между хакнатите милиони данни от Национален Апарат за Пране - НАП, и КОРПУПЦИЯТА е самото УСЕЩАНЕ. Огромният теч на лични данни в НАП струва поне колкото една министерска оставка. Така, ако новината се потвърди, това означава че държавата в лицето на своята приходна агенция НАП е нарушила тотално GDPR. Тъй като наррушението е тежко и обхватно, следва да бъде наложена максимална глоба от 4% върху приходите на виновника. Приходната част на държавния бюджет е около 25 млрд., следователно глобата е около 1 млрд. лв. Очаквам в най-скоро време държавата да върне на своите физически данъкоплатци 1 млрд., разпределени пропорционално между гражданите. Иначе цялото GDPR би било една голяма безсмислица, ако не се приложи при най-мащабното възможно нарушение. Хубаво е парите да ни се върнат, преди да свърши лятото, че да си ги харчим за по-приятни неща. Чакаме гуруто на мисълта, магьосника на словореда, специалиста по бели хакери, да се изкаже и да помогне на шефчето да опра'т нещата. На вниманието на българските граждани и фирми: Считано от днес, електронните услуги на НАП са достъпни на nap.ru. После се чудим що сме дали 1 милиард за електронното правителство, а такова няма, не се и очертава да има. Ужасяваща корупция и некадърнпст сред калинките... Гербери, сър! Ех, аман тези бели хакери. Само джуркат и обръщат файловете на бавноразвиващата се шайка. Сакън, бре! Само е-правителство ни трябва!? Петима хакери спокойно ще управляват държавата... Това е фейк, това е пунта мара! Това не може да се случи на РБ - ние си имаме еврокомисар по дигитализацията! Скандал! Руски хакери хакнали сървърите на \"Топлофикация\" и Електрото и изпратили на клиентите им реалните, незавишени сметки! То, да не се окаже, че данните от НАП са не само източени, а и манипулирани. Отделно, изобщо не ми изглежда да са руски хакерите, ами са си много наши, като гледам специфичния изказ от типа \" бавноразвиващ\" и чувството за хумор, заместило някои от данните от типа ул. \"Много питаш\" N 1, нямам съмнение, просто. И като се вземе предвид че последните години данните се събираха в НАП електронно и няма хартиен носител, от който да се сверят данните, в случай че са манипулирани, направо не ми се мисли в какъв хаос ще се окаже данъчната администрация. А може и да сме в принудителна данъчна амнистия, м?", "date": "2019.07.16", "title": "\"Бели хакери обърнаха файловете\" и още коментари за хакнатите данни на НАП"}
{"url": "https://www.dnevnik.bg/politika/2019/07/16/3938600_upravliavashtite_shte_napraviat_nov_opit_da_otnemiat/", "text": "Парламентът ще заседава извънредно днес, за да разгледа на първо четене предложението на управляващите за отмяна на машинното гласуване на местни и парламентарни избори. Промените в Изборния кодекс трябваше да бъдат одобрени миналия петък, но БСП и ДПС провалиха кворума и заседание нямаше. Според депутати управляващите са създали организация, за да могат да съберат кворум без регистрацията на депутатите от БСП и ДПС. Двете партии не са решили окончателно дали ще участват в регистрацията. С предложенията за промени в Изборния кодекс, внесени от депутати от ГЕРБ, \"Обединени патриоти\" и \"Воля\", се предвижда отмяна на инициираните от ДПС разпоредби в законодателството, според които на местните избори тази есен трябва да има възможност за гласуване с машини в поне 6 хиляди секции в страната, а на следващите парламентарни избори да се гласува единствено и само с машини. Мотив за внесените промени е  анализ на Централната избирателна комисия (ЦИК) , в който се посочва, че машинният вот е скъп и към него няма интерес, но пък се създава организационен хаос при отчитането на резултатите. Изводите са направени след европейските избори на 26 май т.г., когато в 3 хиляди секции в страната с машини гласуваха около 160 хиляди избиратели. Според различните изчисления  един машинен глас струва между 56 и 59 лева . Парламентарната група на \"БСП за България\" не подкрепя отмяната на машинния вот на местните избори, тъй като той гарантира, че няма да се правят манипулации с резултатите. Според социалистите предложените от управляващите промени в Изборния кодекс са  началото на края на демокрацията . Първоначално ГЕРБ обяви, че има подкрепата на ДПС за отмяна на машинното гласуване, но после от движението за обявиха против и поискаха  машинно преброяване на хартиените бюлетини .", "date": "2019.07.16", "title": "Управляващите ще направят нов опит да отменят машинното гласуване"}
{"url": "https://www.dnevnik.bg/evropa/2019/07/16/3938472_evroparlamentut_shte_reshi_dnes_dali_ursula_fon_der/", "text": "Европарламентът ще реши днес дали Урсула фон дер Лайен ще стане председател на Европейската комисия. Бившият германски министър на отбраната ще се изправи пред депутатите за дебат в 10.00 българско време, а гласуването е от 19.00. Фон дер Лайен има нужда от подкрепата на 374 души в 747-членния парламент – трудна задача, при положение че собствената ѝ Европейска народна партия има едва 182 гласа. (Абсолютното мнозинство би било 376 души от по традиция 751-членния парламент, но четири места все още са незаети.) Зелените и Европейската обединена левица, които имат 115 гласа, вече заявиха, че ще гласуват против. Това означава, че Фон дер Лайен трябва да разчита на  гласовете на Прогресивния алианс  на социалистите и демократите (154 гласа) и либералите от  \"Обнови Европа\"  (108) или на частична подкрепа от тях, комбинирана с  гласовете на евроскептиците  от \"Идентичност и демокрация\" (73) и Европейски консерватори и реформисти (62). В парламента има и 57 независими. Евентуално крехко мнозинство, при това с гласовете на евроскептиците, ще постави Фон дер Лайен в трудна позиция още в началото на петгодишния ѝ мандат. Нещо повече – ако тя бъде избрана с гласовете на британските евродепутати,  след Брекзит  легитимността на вота ще бъде под въпрос. Ако депутатите отхвърлят кандидатурата ѝ, това ще бъде нов удар за блока, който през последното десетилетие мина през криза на еврозоната, решението на Великобритания да напусне и възход на крайнодесни и крайнолеви евроскептични партии. В същото време разследваща комисия на германския парламент проверява как министерството на Фон дер Лайен е раздавало обществени поръчки без подходящ надзор. Това може да я изправи пред разпити в Берлин, но междувременно тя и екипът ѝ отказват да коментират темата.", "date": "2019.07.16", "title": "Европарламентът ще реши днес дали Урсула фон дер Лайен да оглави еврокомисията"}
{"url": "https://www.dnevnik.bg/sport/2019/07/16/3938619_v_tursene_na_balans_cska_izliza_da_dovurshi_rabotata/", "text": "С мисъл за търсене на баланс ЦСКА ще изиграе тази вечер реванша си с \"Титоград\" в първия квалификационен кръг в Лига Европа. Червените влизат в срещата с голяма преднина, благодарение на  победата си с 4:0 в София преди седмица . Предвид сгъстения цикъл от задаващите се мачове с хърватския \"Осиек\" в следващия кръг в надпреварата, треньорският екип на ЦСКА трябва да намери най-добрата стратегия. От една страна, съставът трябва да играе стабилно, без да си създава неочаквани изпитания. От друга, е необходимо и да спести сили за задаващите се тежки изпитания - мача с \"Черно море\" в събота и евентуалният двубой с \"Осиек\" следващата седмица. Успоредно с това ЦСКА трябва да изчиства грешките си и да намери подходящия ритъм. Още в първия двубой с \"Титоград\" се видяха грешки в защита, а дни по-късно - макар и с променена отбрана,  червените бяха наказани от \"Етър\" (2:2) за слабостите си . \"Имаме добър аванс, но и в първата среща \"Титоград\" ни създаде главоболия и показа, че не е за подценяване. Вярвам, че ще подходим с необходимата сериозност и отговорност\", каза треньорът Добромир Митов. \"Очаквам труден мач в Подгорица. Знаем, че имаме добра преднина и сме фаворити, но трябва да играем здраво и сериозно. Всички трябва да са изцяло съсредоточени. Не вярвам, че нещо може да се обърка, защото вярвам в отбора и съотборниците си. Който и да играе, ще е готов на 100% процента да даде всичко\", каза Рубен Пинто, който беше капитан в първия мач. \"Ще мислим за следващия кръг, когато дойде той. Сега мислим за този мач\", посочи португалецът. \"Не бих казал, че това е тренировка, а по-скоро подготовка за това, което ни предстои\", добави той и заяви, че не бива да се повтарят грешките. Пинто посочи, че е видял подобрение в състава в последните тренировки.", "date": "2019.07.16", "title": "В търсене на баланс ЦСКА излиза да довърши работата си в Черна гора"}
{"url": "https://www.dnevnik.bg/sviat/2019/07/16/3938583_rim_veche_e_pred_sanitarna_kriza_zaradi_problemite_s/", "text": "След подпалването на няколко сметища Рим изнемогва под тонове изоставени отпадъци. Повтарящото се бедствие за Вечния град това лято достигна такова равнище, че лекарската колегия би тревога, а прокуратурата започна разследване. Всяко лято, когато тълпи от туристи трябва да слаломират между купчини вмирисващ се в задушаващата жега боклук, жителите на Рим се бунтуват. В \"Туитър\" започна конкурс за намирането на най-отвратителните кофи за боклук в града. Тази година Антонио Маджи, председателят на лекарската колегия в Рим, обаче сезира властите, като спомена пред АФП за \"хигиенна тревога\", която има риск да се превърне в \"санитарна\". В действителност отпадъците привличат необичайна фауна почти до историческия център на италианската столица - гълъби, плъхове, диви прасета, а миазмите се лепят по подметките на минувачите. След като получи множество жалби, тази седмица римската прокуратура започна разследване, за да установи има ли евентуални пропуски. Това не се дължи на липсата на средства: според доклад на фондация OpenPolis през 2017 г. град Рим е похарчил над 597 евро на глава от населението за обработка на битовите отпадъци, далеч над средното за страната, преди Венеция (353 евро) и Флоренция (266 евро). Според водещия римски всекидневник \"Месаджеро\" през 2018 г. данъкът за битовите отпадъци е възлизал средно на 394 евро на домакинство в Рим при средно 300 евро за Италия като цяло. Градът обаче не разполага с инфраструктура за премахване на отпадъците. От трите  главни сметища  едното е затворено, а другите две бяха унищожени от пожар през последните месеци. А двата обекта за биологично третиране намалиха дейността си заради дейности по поддръжка. Потребителите също носят своя дял от отговорността: неспазването на разделното изхвърляне усложнява обработката на отпадъците, да не говорим за матраците, хладилниците и диваните, изхвърлени край контейнерите за боклук. Деградация и изоставяне Обработката на отпадъци е основен фактор за конфликт между кмета на Рим  Вирджиния Раджи , издигната от антисистемното Движение \"Пет звезди\" (ДПЗ), и губернатора на област Лацио Никола Дзингарети, който е и председател на левоцентристката Демократическа партия. На среща миналия вторник в присъствието на министъра на околната среда Серджо Коста и двамата увериха, че са се съгласили \"до 15 дни\" да има връщане към нормален режим. За да го постигне обаче, градът, който произвежда близо 5000 тона отпадъци дневно, ще трябва да транспортира още от тях навън, за да бъдат изгаряни в други региони или в чужбина. \"Всички се оплакват от отпадъците, но никой не иска устройство за изгарянето им\", обяснява за АФП жител на града. \"Изпращаме отпадъци в чужбина - в Австрия и Германия.\" \"Разбира се, вината е на кметството, на кого другиго може да е? Но със сигурност не е на гражданите. Те са тези, които произвеждат отпадъци и трябва да ги изхвърлят, а държавните служби трябва да ги събират. Не е сложно. Плащаме данъци за това\", уверява друг. Папа Франциск, който е епископ на Рим, от своя страна говори през юни за град, \"който страда от деградация и изоставяне\". Дори министърът на вътрешните работи Матео Салвини, ръководител на крайнодясната партия \"Лига\", увеличи атаките. Дълго време неговата партия, която е за отцепване на части от страната, не се интересуваше от Рим. Но сега, когато има победоносна националистическа формация, той изглежда решен да започне кампания, за да завоюва столицата на следващите местни избори, предвидени за 2021 г. Предизвикателството е голямо: десницата и левицата, а сега и ДПЗ, се провалиха в управлението на този свръхзадлъжнял град, подложен на натиска на мощни групи за влияние. Междувременно боклукът е само една от грижите за местните жители, принудени да търпят автобуси, които се подпалват или изобщо не идват, лошо поддържани дървета, които се сгромолясват при първия порив на вятъра, както и повсеместни дупки по пътищата.", "date": "2019.07.16", "title": "Рим вече е пред санитарна криза заради проблемите с боклука"}
{"url": "https://www.dnevnik.bg/sport/2019/07/16/3938748_predizvikatelstvoto_da_prepluvash_burgaskiia_zaliv/", "text": "Да плуваш в открити води в продължение на повече от десет часа е предизвикателство, което изисква умения, добро планиране и голяма доза приключенски дух. Тези качества са в основата на изпитанието на Цанко Цанков. 31-годишният българин ще се опита да стори нещо, което казва, че не е правено досега – да преплува акваторията (водната територия) на Бургаския залив от най-северната до най-южната точка. Предизвикателството е с дължина 44.7 км. Цанков ще започне плуването си от нос Емине в 6 ч. в сряда, като крайната му цел е достигането до Маслен нос. Той е движен от емоцията, че ще плува в близост до Бургас, където е роден. Цанков познава отлично условията в най-големия български залив, като посочва, че плуването ще бъде най-дългото, правено досега във водите на Черно море. \"На този етап това, което ме е мотивирало, е, че съм израснал в Бургас. Ако успея да го направя, ще имам честта да бъда първият човек, успял да реализира това постижение\", каза Цанков пред \"Дневник\". Той има опит предимно в плуването в басейн, като е многократен шампион в съчетаното плуване. Според него най-голямата трудност ще дойде от променливите условия, като от значение ще са температурата на водата и въздуха, големината и посоката на морските течения и вятъра. \"Всеки от тях е голям фактор, като може да повлияе както в положителна, така и в отрицателна насока. Басейнът предлага идеални условия за плуване, които са винаги постоянни и почти винаги еднакви, докато в морето сме зависими от природата и атмосферните условия. Морето никога не трябва да бъде подценявано, дори и от най-опитния плувец\", каза Цанков. Той очаква друга трудност да дойде от продължителността на изпитанието, което ще продължи над десет часа. През цялото време Цанков ще бъде във водата, като няма да има досег със сушата или до плавателни средства. Екипаж от над десет души ще следи състоянието му от лодка. Цанков ще бъде захранван през 20 минути с по 200 мл течности, хранителни добавки и леки храни като банани и протеинови вафли. За опита Цанков се готви от ноември 2018 г. Тренировките му са продължителни, като той прекарва във вода от три до четири часа на ден. По думите му по време на тренировъчната си програма е преплувал 1600 км. Плуването ще бъде извършено по правилата на международната федерация по плуване (FINA) и на Европейската плувна лига (LEN). Цанков досега не е предприемал подобно предизвикателство, като помощ му е оказал най-добрият български плувец в открити води  Петър Стойчев . \"Нямам този огромен опит в плуването в открити води, който има Петър Стойчев. Много се радвам, че получавам от него ценни съвети и указания на базата на неговия огромен опит\", допълни Цанков.", "date": "2019.07.16", "title": "Преплувай това: приключението на един бургазлия от нос Емине до Маслен нос"}
{"url": "https://www.dnevnik.bg/sviat/2019/07/16/3938809_rumunskiiat_premier_shte_uvolni_vajni_no_nepopuliarni/", "text": "Румънският министър-председател Виорика Дънчила каза вчера, че ще уволни министъра на вътрешните работи Кармен Дан и външния министър Теодор Мелешкану, защото нямат одобрението на обществото, предаде ДПА. Дънчила, която е от управляващата Социалдемократическа партия, не посочи конкретна причина за освобождаването на министрите, но не отправи и обвинения към тях. След разговор с Дънчила Кармен Дан е подала оставка вчера. Рамона Мънеску от коалиционния партньор на СДП - Алианса на либералите и демократите (АЛДЕ), ще бъде назначена за външен министър, а сенатора от СДП Николае Мога ще поеме вътрешното министерство. ДПА цитира румънски медии, според които министрите на външните и на вътрешните работи са организирали европейските избори на 26 май, които са протекли хаотично на някои места. В редица румънски посолства е имало напрежение, докато служителите са се опитвали да се справят с наплива на голям брой желаещи да гласуват на европейските избори. Дан бе критикувана, след като полицията използва сълзотворен газ, за да разпръсне антиправителствени протести през август. Дънчила се опитва да подобри имиджа на партията си преди президентските избори на 10 ноември, казват румънски политически анализатори, цитирани от ДПА. Партийният лидер Ливиу Драгня бе осъден за корупция през май и е в затвора за 3 години и половина.", "date": "2019.07.16", "title": "Румънският премиер ще уволни важни, но непопулярни министри"}
{"url": "https://www.dnevnik.bg/analizi/2019/07/16/3938638_rusiia_se_sblijava_s_turciia_no_ne_pecheli_ot_tova/", "text": "Русия започна да доставя на Турция поръчаните зенитно-ракетни комплекси S-400 - първите компоненти вече са в авиобазата Мюртед. НАТО и Съединените щати неведнъж изразяваха несъгласието си с тази сделка, Вашингтон дори заплаши със санкции, но Кремъл засега тържествува. Доколко обаче ще е голяма печалбата на Русия от дружбата с Турция или отново поддръжката за \"братския режим\" е по-важна от икономиката? Сегашното сътрудничество с Турция започва да напомня дружбата на СССР с идеологически близките режими от времената, в които Москва инвестираше милиарди в големи инфраструктурни проекти на чужда територия, без да получава незабавна икономическа отплата. Напук на НАТО Отговорът на въпроса за какво са му на турския президент Ердоган руските ракети S-400 не е сложен. Първо, армията му получава най-съвременното оръжие, което изнася Русия, при това по-мощно от американските си аналози, а е два пъти по-евтино. И второ - турският властелин демонстрира на Съединените щати и на Европейския съюз своята независимост и самостоятелност. А това е важно за него на фона на рязкото охлаждане на отношенията с Вашингтон и Брюксел след потушаването на опита за военен преврат в Турция и е сигнал за обособяването на Ердоган като фактор. Решението му е политическо, а не военностратегическо, символ на неговата мощ. Логиката на Кремъл вероятно е подобна. Военностратегическите цели на сегашното руско ръководство винаги са на първо място. Колкото и да изтъкват хуманитарното или историческото значение на Крим, за руския Генерален щаб полуостровът винаги е бил и ще си остане военна база. И в случая с Турция това не е по-различно: да продадеш на държава от НАТО едно от най-модерните си оръжия напук на Съединените щати, да предизвикаш разкол в Северноатлантическия пакт - това е мечтата на руските военни стратези. И печалбата някак отива на втори план. Макар размерът на сделката да е впечатляващ - 2.5 млрд. долара, основната цел е проникването на натовския оръжеен пазар. Приходите изобщо имат все по-малко значение в руската външна политика, във външноикономическите сделки, включително в такива стратегически отрасли като износа на оръжие и нефт или в атомната енергетика. Скъпият \"Турски поток\" И сега Москва се стреми да си сътрудничи с Анкара именно в тези три сфери. Наред с началото на продажбата на оръжие на една от най-силните армии на НАТО, съществува още един двустранен проект - вече започналото строителство на атомната електроцентрала \"Акую\". То се осъществява благодарение на дадения от Русия кредит при много изгодни за Анкара условия - 20 милиарда за 30-годишен срок, които един ден няма да връща Ердоган, а и едва ли Путин ще се отчита за тези средства. Трети пример е тръбопроводът \"Турски поток\", заменил насочения директно към ЕС \"Южен поток\", чието строителство бе прекратено от Русия. Половината от капацитета на новия газопровод е предназначена за Турция, на която в момента ѝ трябват по-малки количества газ заради икономическата криза. При това турците се опитват да станат и конкуренти на Русия в региона, правейки сондажи в спорния кипърски шелф. Анкара го смята за своя територия, но Европейският съюз твърди, че полезните изкопаеми са собственост на Кипър. Ако добивът на газ започне, Турция ще се сдобие с повече собствено синьо гориво, респективно нуждите ѝ от руски доставки ще намалеят още повече. Ще върне ли Анкара дълговете на Русия Лично за мен политическият и военностратегическият елемент в дружбата с Ердоган са очевидни. Да не говорим за това, че двамата авторитарни лидери - президентите на Турция и Русия - се разбират много добре, говорят на един и същи език и могат да изпитват взаимна симпатия. Докато икономическите и дори политическите ползи за Русия от всичко това са доста мъгляви. Макар продажбата на S-400 на турците да е еднозначно печеливша за Москва, проектът \"Турски поток\" предизвиква въпроси относно своята ефективност, а строителството на ядрената централа е изгодно, но само за Турция. В същото време и без това сложните отношения на Анкара с другите страни от НАТО стават още по-напрегнати. Що се отнася до дълговете, които Ердоган трупа, те ще трябва да се връщат от следващите поколения, които ще трябва и да установяват дали са били необходими тези толкова съмнителни проекти от гледна точка на тяхната доходоносност. Естествено възниква и въпросът дали интересите на руския авторитарен режим не противоречат на интересите на страната като цяло. Кремъл срещу Русия? При обсъждането на външната политика на съвременна Русия от страна на експертите международници постоянно изплува темата за националните интереси. Някои смятат, че Кремъл ги защитава ефективно, поради което може да му бъде простено отстъплението от стандартите във вътрешната политика. На мен ми се струва, че сегашното руско ръководство често подменя националните интереси със своите непосредствени, след което убеждава руснаците, че борбата трябва да се води точно за това. Темата доколко конфронтацията със Запада изобщо е от интерес за Русия няма да я обсъждаме - тя е вечна. Но е очевидно, че е напълно излишно сега да се влошават допълнително отношенията с НАТО, защото икономиката вече трудно издържа сегашния режим. Страната няма полза и от личните симпатии между Путин и Ердоган. Поради това Турция няма да поеме \"проруски курс\" нито по темата Крим, нито в Сирия, нито по други въпроси. Излиза, че зад актуалните сделки с Анкара стоят в по-голяма степен не националните интереси, а амбициите на руските ръководители, за които руснаците плащат от джоба си.", "date": "2019.07.16", "title": "Русия се сближава с Турция, но не печели от това"}
{"url": "https://www.dnevnik.bg/biznes/2019/07/16/3939119_goranov_ako_danuchnite_ne_predlagaha_elektronni_uslugi/", "text": "Ако Националната агенция за приходите не предлагаше електронни услуги, нямаше да има казус с изтичане на лични данни. Но пък те улесняват хората, а намирането на баланс е труден, каза днес преди Би Ти Ви министърът на финансите Владислав Горанов. Коментарът му беше по повод  разпространената вчера информация , че от един от сървърите на приходната агенция са източени 57 папки, с над 1 млн. реда, съдържащи ЕГН, имена, адреси и дори доходи. Днес от НАП признаха, че  атаката е станала възможна  благодарение на уязвимост в сигурността на електронната услуга \"Възстановяване на ДДС, платен в чужбина\". През нея осъществилият атаката на 29 юни е получил достъп до около 3% от базата данни. \"Коментирахме с премиера, че от мен се очаква решение на проблема с изтеклата информация от Националната агенция по приходите и събираемост, а не оставка\", каза още министърът на финансите Владислав Горанов. Думите му бяха в отговор на въпрос дали ще подаде оставка заради изтичането на данните. \"Представете си какво ще стане, ако така лесно дадем оставка, заради една хакерска атака\", попита риторично министърът. Горанов подчерта, че до момента е имало изтичане на информация при хакерски атаки от далеч по-богати държави, положили повече усилия по отношение на информационната сигурност. Владислав Горанов повтори , че изтеклата информация не е достатъчна, за да може чрез нея да се извършат злоупотреби. \"Най-добрата новина е, че няма загубена или унищожена информация. Ако има зловредно действие отвътре или успеем да открием виновниците, ще намалим негативизма към НАП\", подчерта министърът на финансите. Не превръщайте терористите в герои Попитан какво ще прави държавата, ако гражданите започнат да я съдят заради изтеклата информация, Горанов каза, че Комисията за защита на личните данни трябва да прецени дали има действие или бездействие от страна на държавата, които са позволили това да се случи. Той призова да не се превръщат терористите в герои и предупреди всеки, който си мисли да използва изтеклата информация, че ще бъде преследван от закона. Не виждам скрит милиард в сделката за F-16 На въпрос вижда ли връзка между взетото решение за финансиране на сделката за покупката на F-16 и атаката Горанов каза, че има три фактора, които могат да наложат такъв извод - информацията се пуска в деня, когато е решено как ще бъдат купени самолетите, домейнът е от Русия и данните излизат сега, въпреки че са източени преди доста време. \"Не може да се заключи, че между тях няма връзка, но и не може да се твърди такова нещо.\" В отговор на въпрос за  сделката за F-16  Горанов каза, че не вижда по нея да има скрит 1 млрд. лева разход, както твърди президентът Румен Радев. \"Сумите в писмените договори са ясно описани по компоненти и елементи\", допълни той. Коментирайки факта, че парите ще се платят наведнъж, министърът поясни, че не е имало друг начин, при положение че България за първи път сключва такава сделка със САЩ. \"Не е приятно на пръв поглед да се плати наведнъж, но важното е къде искаме да се позиционираме на картата на света и Европа. Това е фискално усилие, но имаме добър размер на фискалния резерв и ще успеем и с тази сделка\", допълни Горанов. В коментар за  ветото на президента  върху Закона за бюджета министърът подчерта, че той атакува само допуснатото финансиране от фирми, но не и размера на субсидията от 1 лев. \"Не мисля, че финансирането на партиите е ключът за постигане на изборна победа\", каза Владислав Горанов. В края на разговора той обясни, че преди края на годината ще има яснота кога България ще влезе в чакалнята на еврозоната.   тук   тук", "date": "2019.07.16", "title": "Горанов: Ако данъчните не предлагаха електронни услуги, нямаше да има теч на лични данни"}
{"url": "https://www.dnevnik.bg/sviat/2019/07/16/3938811_noviiat_centralen_banker_v_turciia_vidia_vuzmojnost_za/", "text": "Новият управител на централната банка на Турция обяви днес, че има \"пространство за маневри\" по отношение на паричната политика, намеквайки за предстоящо понижаване на основния лихвен процент преди важно заседание следващата седмица, предадоха ДПА и БТА. Мурат Уйсал говори пред Анадолската агенция в първото си интервю, откакто бе назначен на поста на 6 юли, след като президентът Реджеп Тайип Ердоган  уволни предшественика му Мурат Четинкая . Уйсал отбеляза, че от октомври се наблюдава спад на инфлацията, и изрази очакване тенденцията да продължи през 2019 г. на фона на понижаването на ценовия натиск и по-слабото вътрешно търсене. \"Всички тези развития предполагат, че има пространство за маневриране в паричната политика\", каза Уйсал, но добави, че е \"съществено важно да се поддържа предпазлива парична политика\", за да се подобри състоянието на инфлацията. Очаквания На 25 юли предстои заседание на Комисията за парична политика на централната банка. Финансовата институция запазва от септември основния си лихвен процент на 24 процента. Ердоган, противник на високите лихви, наричани от него \"майка на инфлацията\", заяви, че очаква промени в банковата политика, след като отстрани Четинкая от поста, напомня агенцията. Спадналата до 15.7% инфлация и известното възстановяване на лирата в сравнение с миналото лято помогнаха за това инвеститорите да приемат факта, че ще има малко намаляване на лихвите, пише \"Файненшъл таймс\". Нагласите им обаче се промениха след уволнението на Четинкая заради очакването, че президентът може да упражни върху него натиск за по-драстично орязване на лихвения процент. Ердоган заяви в края на седмицата, че смята да смъкне и инфлацията и лихвите \"сериозно\" до края на годината. Според цитирания от британското издание Финикс Кейлън, директор за стратегията на развиващите се пазари в \"Сосиете женерал\", пазарите ще приемат трудно бъдещи промени в лихвените проценти заради решението за управителя на централната банка.", "date": "2019.07.16", "title": "Новият централен банкер в Турция видя възможност за по-ниски лихви, искани от Ердоган"}
{"url": "https://www.dnevnik.bg/sviat/2019/07/16/3938814_mei_i_pretendentite_za_posta_osudiha_nepriemlivi/", "text": "Кандидатите за лидер на Консервативната партия и британски премиер Борис Джонсън и Джереми Хънт осъдиха снощи ксенофобските изявления на американския президент Доналд Тръмп по адрес на парламентаристки от Демократическата партия, предадоха Франс прес и \"Ройтерс\", цитирани от БТА. На дебати, организирани от вестник \"Сън\", двамата претенденти за поста на Тереза Мей недвусмислено подкрепиха нейното изказване от вчера, че думите на Тръмп са напълно неприемливи. Но на журналистически въпрос двамата съперници за \"Даунинг стрийт\" отказаха да нарекат расистки изявленията на Тръмп, отбелязва АФП. \"Напълно неприемливо е и аз съм съгласен с министър-председателя\", каза Борис Джонсън - фаворитът в състезанието за премиерския пост, резултатът от което ще стане известен на 23 юли. \"Мисля, че отношенията между Обединеното кралство и Съединените щати са изключително важни. Но ако сте лидер на голямо многорасово и мултикултурно общество, просто не можете да използвате такъв език\", продължи Джонсън. \"Съгласен съм с Тереза Мей\", заяви и Джереми Хънт, който е действащ външен министър. \"Аз имам три деца, които са наполовина китайци, и те са британски граждани. Ако някой им каже: връщайте се в Китай, ще се смая. Подобно изказване би било съвсем небританско\", каза той. В серия туитове през уикенда Доналд Тръмп посъветва четири депутатки от Демократическата партия с малцинствен произход  да си ходят от САЩ и да се върнат в своите страни . Въпреки възмущението сред конгресмените демократи и сред някои републиканци президентът вчера отново отправи ожесточени нападки срещу младите парламентаристки, обвини ги, че \"обичат неприятелите на Америка\", и ги прикани да напуснат Съединените щати, ако не се чувстват щастливи там, напомня АФП. \"И аз не съм съгласна\" Министър-председателят на Нова Зеландия Джасинда Ардърн се присъедини към осъдителните реакции срещу ксенофобските изявления на президента на САЩ Доналд Тръмп за четири депутатки от Демократическата партия с малцинствен произход, предаде \"Франс прес\". Ардърн, приветствана от американски медии като \"анти-Тръмп\", заяви, че е горда с многообразието на своята страна. \"Обикновено не се меся в политиката на другите, но е ясно за мнозина, че аз съм напълно и изцяло несъгласна с него\", каза тя по радио \"Нова Зеландия\". \"В Нова Зеландия ние смятаме, че нашият парламент е представително място. Той трябва да прилича на Нова Зеландия, да бъде съставен от цяла палитра от различни етноси и култури. Никога не бива да съдим по произхода на когото и да било за правото му да бъде в парламента като депутат\", продължи Ардърн, цитирана от АФП. \"Няма да ни накарат да замълчим\" Засегнатите отговориха на обща пресконференция във Вашингтон. \"Няма да ни накарат да замълчим\", каза чернокожата Аяна Пресли от Масачузетс. Тя обвини Тръмп, че му липсват доброта, съчувствие и почтеност, необходими за изпълнение на президентските задължения. \"Въпреки това насърчавам американците да не се хващат на тази въдица\", продължи Пресли, според която нападките на президента имат за цел да отклонят вниманието от проблемите на американците. Илхан Омар, която също бе мишена на президентските туитове, обвини Тръмп, че отстоява идеите на белите националисти. Тя добави, че той е предприел открито расистка атака срещу четири цветнокожи народни представителки. Най-младата дама в Камарата на представителите - Александрия Окасио-Кортес, каза, че не е изненадана от реториката на президента, обвиняван редовно в расизъм, откакто влезе в Белия дом. Мюсюлманката от Мичиган Рашида Тлаиб поиска задействане на процедура за импийчмънт срещу Тръмп - въпрос, който всява разделение в демократическата опозиция, добавя АФП.", "date": "2019.07.16", "title": "Мей и претендентите за поста ѝ осъдиха \"неприемливи\" коментари на Тръмп за конгресмени"}
{"url": "https://www.dnevnik.bg/bulgaria/2019/07/16/3938819_razsledvashtite_tursiat_suvpadenie_mejdu_hakerskata/", "text": "Хакерската атака, за която стана известно вчера, при всички случаи има политически ефект, тя засяга националната сигурност. Това коментира пред Би Ти Ви вътрешният министър Младен Маринов след като вчера в  анонимен имейл  до някои медии бяха разпространени лични данни за милиони граждани и фирми. Маринов каза, че според първоначалната информация на разследващите, сред които е и ДАНС, пробивът в сървър на НАП е станал преди около месец. \"Ако информацията е взета преди месец и повече, има съвпадение с други факти, ние така работим, събираме факти и обстоятелства да видим кой има интереси\", каза Маринов. Вчера правителството взе решение за сделката за купуване на самолети F-16, а мейлът е руски, откъдето идва информацията, иска се оставката на финансовия министър... Може да се прави и такъв анализ...\", добави той, но отказа да коментира версии за намеса от чужди държави с аргумента, че ще навреди на разследването. \"Абсолютно всичко е възможно, трябва да говорим, когато имаме достатъчно данни, екипите работят\", добави министърът. \"Ако бъде дадена повече информация от ефира, ще насочи вниманието и на други недобронамерени лица\", продължи той. Маринов посочи, че се работи, ако има други уязвимости, те да бъдат отстранени, защото достъпът до тази информация е елемент от националната сигурност. По думите му при нерегламентирана човешка намеса винаги остава следа, която не може да бъде заличена. Преди това пред същата телевизия експертът по киберсигурност Ясен Танев описа ситуацията като \"IT Чернобил\". ", "date": "2019.07.16", "title": "Разследващите търсят съвпадение между хакерската атака и други факти от преди месец"}
{"url": "https://www.dnevnik.bg/sport/2019/07/16/3938670_fotogaleriia_spomenut_za_futbolnoto_liato_ot_sasht_94/", "text": "Преди четвърт век България изживя своята футболна мечта. На световното в САЩ '94 националите постигнаха историческо представяне, като стигнаха до четвъртото място. По пътя към незабравимия успех България постигна победи срещу Аржентина, Мексико и защитаващия титлата си отбор на Германия. На 16 юли 1994 г. националите изиграха последния си мач, като загубиха с 0:4 от Швеция в спора за бронзовите медали.", "date": "2019.07.16", "title": "Фотогалерия: Споменът за незабравимото футболно лято от САЩ'94"}
{"url": "https://www.dnevnik.bg/sviat/2019/07/16/3938813_turciia_obiavi_che_sankciite_na_es_niama_da_sprat/", "text": "Турското външно министерство обяви, че няма да се откаже от сондажите за газ и петрол край Кипър независимо от решението на европейските лидери да бъдат въведени санкции срещу страната, предаде \"Ройтерс\". Според позиция на министерството, разпространена след снощното формално одобрение на санкциите, Европейският съюз е показал колко \"предубеден и пристрастен\" е по въпроса за Кипър. Анкара също така обвинява ЕС, че не споменава в позициите си т.нар. Севернокипърска турска република, призната единствено от Турция. Затова решението няма \"дори най-малко да повлияе на решимостта ни да продължим с дейностите в Източното Средиземноморие\", се казва още в позицията. Европейските лидери многократно са посочвали, че стоят зад позицията на Република Кипър като страна, членуваща в блока.", "date": "2019.07.16", "title": "Турция обяви, че санкциите на ЕС няма да спрат сондажите ѝ край Кипър"}
{"url": "https://www.dnevnik.bg/na_put/2019/07/16/3931915_posetitelite_v_tadj_mahal_shte_budat_globiavani_ako_se/", "text": "Посетителите на Тадж Махал ще бъдат глобявани, ако останат в мавзолейния комплекс повече от определените им три часа, съобщи  Целта на властите е да ограничат броя на посетителите до 40 хил. дневно. Със същата цел миналата година цената за вход беше увеличена от 50 на 250 рупии за индийски граждани (от около 72 цента на около 3.60 долара), а за чужденци от 16 на 19 долара (1300 рупии, включително основния мавзолей). Сега при влизане на туриста се отбелязва часът, а на излизане, ако се окаже, че са минали повече от три часа, се плаща втори билет. Освен това туристите, които закъснеят след определения им час на влизане, няма да бъдат допускани. Построен от монголския владетел Шах Джахан в памет на любимата му съпруга Мумтаз Махал в северния индийски град Агра, Тадж Махал е най-посещаваната забележителност в Индия и една от най-популярните в света. Всяка година той посреща по 7-8 млн. посетители.", "date": "2019.07.16", "title": "Посетителите в Тадж Махал ще бъдат глобявани, ако се бавят"}
{"url": "https://www.dnevnik.bg/sport/2019/07/16/3938823_hubchev_dva_macha_niama_kak_da_ni_zabludiat_triabvat/", "text": "Треньорът на \"Левски\" Петър Хубчев заяви, че двете победи на старта на сезона няма как да го подведат за състоянието на отбора. След  гръмкото 4:1 срещу \"Дунав\" в Русе  той отново заяви, че му трябват още футболисти. \"Само резултатът е впечатляващ. Не знам дали не ставаме все по-взискателни, но мисля, че не играхме много добре. Не е лошо да си взискателен. Не е лошо да не играят добре и да побеждаваме, но видяхме слабости. Аз намирам за добре, че правим положения, но вкарахме четири и пропуснахме още толкова. Трябва да вдигаме нивото и ще се оплача отново – на нас ни трябват хора\", каза Хубчев пред \"Диема спорт\". \"Въпросът е колко ще издържим, защото кадърът е страшно малък\", добави той. В четвъртък \"Левски\" приема \"Ружомберок\" в реванш от първия квалификационен кръг в Лига Европа след  победата с 2:0 в първата среща . Сините обявиха, че са подготвили за привържениците и колекционерите \"най-обемната официална програма, издавана някога за футболен мач в България\". Изданието е 64 страници и е посветено на  двубоя с \"Ружомберок\" , като включва интервю с Хубчев, представяне на отбора и въпросник, свързан с историята на отбора в Европа.", "date": "2019.07.16", "title": "Хубчев: Два мача няма как да ни заблудят, трябват ни играчи"}
{"url": "https://www.dnevnik.bg/bulgaria/2019/07/16/3938825_specprokuraturata_pretursva_slujiteli_vuv_fond/", "text": "Специализираната прокуратура претърсва кабинети и жилища на служители в държавен фонд \"Земеделие\", свързани с делото срещу Миню Стайков, съобщи пресслужбата й. Спецпрокурори, служители на ГДБОП и със съдействието на Комисията за противодействие на корупцията и за отнемане на незаконно придобито имущество (КПКОНПИ) извършват действия във фонда, както и на адреси на служители, свързани с разследването срещу собственика на \"Винпром\" Карнобат. Изземат се документи във връзка с изпълнението на Програмата за развитие на селските райони и Националната програма за подпомагане на лозаро-винарския сектор, се казва в съобщението. Стайков е обвинен за злоупотреба с еврофондове и е в ареста от 10 месеца. Прокуратурата твърди, че дружества, свързани със Стайков, са получавали неправомерно средства от европрограми за земеделие. Парите били отпускани за развитие на селските райони и засаждане на нови лозя. Фонд \"Земеделие\" е разплащателната агенция на Програмата за развитие на селските райони с бюджет от близо 3 млрд. евро.", "date": "2019.07.16", "title": "Спецпрокуратурата претърсва служители във фонд \"Земеделие\" заради Миню Стайков"}
{"url": "https://www.dnevnik.bg/analizi/2019/07/16/3938672_ako_vsichko_ti_e_zabraneno_dokato_ne_ti_bude_razresheno/", "text": "Това отсича областният управител на Бургас Вълчо Чолаков, обявявайки за законна инак противоконституционната наредба на община Царево, преследваща хората с палатки и каравани, намиращи се на публична държавна собственост. Прочетете отново цитата на този титан на правната мисъл, равен единствено на Дани Кирилов. Според юридическата школа на ГЕРБ, докато нещо не е разрешено – и то да е описано до последните подробности в подзаконови документи – то си стои забранено.  Те нито за секунда не си дават сметка, че ако си свободен да правиш нещо само тогава, когато някой изрично ти го позволи – значи си роб. Имаш си господар и правиш само онова, което той ти е позволил. Ако не ти е – не го правиш.  С гражданите положението е коренно различно. Те са изначално свободни да правят всичко – до момента, в който някой закон не го забрани. Затова още Томас Хобс формулира известната сентенция \"Свободата е мълчанието на закона\". Докато законът мълчи по повод нещото, което правиш – свободен си да го правиш. Ето я, въплътена точно в този случай.  Щом нещо е публична държавна собственост, значи е на всички. А значи, че аз имам правото да съм там, без да питам никого. Мое е. Нещо повече: по силата на Лисабонския договор всеки гражданин на ЕС може да бъде там. Това място е и негово. Докато не се появи закон, който да го забрани. Но тогава този закон може – и ще бъде – оспорен и ще падне, тъй като нарушава правата на гражданите. Третира ги като роби. А в Европа роби нямаме. Освен в ГЕРБ очевидно. Да видим как би изглеждал мечтаният от Чолаков - Кирилов свят, в който си свободен да правиш само онова, което ти е изрично разрешено. И не си свободен да правиш каквото и да е, което не ти е позволено. Дишам, и то непрекъснато. Но според ГЕРБ нямам правото на това. Още не са измислили закон и очевидно тази дейност ми е забранена, \" \".  Когато ми писне от София, махам се. Няма все още закон, който да описва реда и случаите, при които мога да се махна от София. Такъв ред не е предвиден изрично. А значи съм нарушител; правя нещо, което не съм свободен да правя. Друго ще бъде, ако възстановят \"жителството\", откритите листове и задължителната регистрация в МВР при пристигане. Както си беше, когато на власт бяха БКП-началниците на сегашните БКП-властимащи. Не само дишам и пътувам извън София, но освен това – мисля, каквото си искам. Даже го и казвам. Наистина, това е право, което имам по конституция. Но правото да опъвам палатка на публична държавна собственост – плаж – същи го имам. Ама нямам свободата да правя това, \" Такъв ред обаче, що се отнася до мисленето и писането – не е предвиден. Няма наредба на общината, която да ми разписва, как, какво и до каква степен мога да мисля. А значи: имам това право, но нямам тази свобода. Поне – според юридико-философската школа на ГЕРБ, въплътена в тандема Чолаков - Кирилов. Зад всички тези слугинско-неграмотни напъни на властимащите прозира истинското намерение на големите им началници: Ако всичко ти е забранено, докато не ти бъде разрешено, много лесно се минава от забрана по логиката \" към забрана по логиката \"налягай си парцалите, докато не ти кажа какво искам – щото тая бухалка виждаш ли я...\". Тайният замисъл в случая е всеки с по-големи юмруци от теб да може да те командва независимо от това има ли правото да го прави. Какво право? Защо право? Как така право? Силният е силен, слабият си ти; и, както пише в Библията, страдай, както ти е положено. Заместването на правото със сила и на реда с хаос – това е програмата на такива като Путин, Орбан, Салвини и техния приятел Борисов. Правят това, защото са убедени: в един свят, в който управляват юмруците, техните ще са най-големи. Това е светът, който – слава на Кришна – загуби изборите за европарламент; ще загуби класацията за висши длъжности в Европа; и вече губи войната на идеите. Не, никой народ в Европа няма да се съгласи да живее в режим \"юмручно право\". Съпротивата тепърва започва, но в крайна сметка разните му там гербаджии, тук и в Европа, ще бъдат натикани, където заслужават. Междувременно обаче не трябва да се подминава нито една случка, водеща до режима на юмручното право. Съпротива трябва да има срещу всяка такава, като например – срещу горепосочената пропаганда от страна на някой си Вълчо Чолаков, че нищо не ни е позволено, \"", "date": "2019.07.16", "title": "Ако всичко ти е забранено, докато не ти бъде разрешено"}
{"url": "https://www.dnevnik.bg/sviat/2019/07/16/3938829_makron_govori_na_srubski_v_belgrad_vuchich_mu_kaza_da/", "text": "Споразумения за поръчки на ракети \"Мистрал\" и работа на френските компании Egis и Alstom по изграждане на метрото в Белград бяха подписани по време на визитата на френския президент Еманюел Макрон в Белград, предадоха телевизиите РТС и N1, последвана от няколкоминутна реч на сръбски. Първото посещение на френски държавен глава от 18 години се осъществи в момент, когато Макрон поставя под въпрос дали е уместна евроинтеграцията на Западните Балкани, преди Европейският съюз да се е реформирал вътрешно. Агенция \"Франс прес\" отбелязва, че Макрон и сръбският му колега Александър Вучич са предпазливи по въпросите на  върховенството на закона  и  натиска върху медиите  в Сърбия. Пред френски медии той обясни, че не е предвидена среща с опозицията - писмо с покана за такъв разговор, изпратено от нея, е стигнало до него твърде късно. Въпреки очакванията Косово да е тема на разговорите в Белград, диалогът между Макрон и Вучич се води в голяма степен по двустранни теми. Подписаните споразумения са общо 22. Освен споменатите две се открояват и протоколи за намерения за развитие на геотермална енергия и финансиране на ветропарк, както и документи за сътрудничество в митниците и публимната администрация. Официално бе открита и информационната табела за проекта за модернизация на летище \"Никола Тесла\", ръководен от френската Vinci. Важно е изграждането на метрото да се забърза, казва в прессъобщение на Министерството на финансите ръководителят на институцията и бивш кмет на Белград Синиша Мали,  цитиран  от N1. Коментарите му са по време на среща с делегациите на Egis и Alstom, на която, обяснява министерството, е обсъждан вариантът за начало на строителството в края на 2020 г. Мали казва още, че Белград никога не е бил \"толкова близо до осъществяването на десетилетната ни мечта\". Според сръбските власти друга компания, която ще работи по проекта, е китайската Power China. Egis наскоро приключи с изследване на икономическата обоснованост на проекта, а сега обработва резултатите му. \"Побързайте с тези дълбоки реформи\" Емоционално отразеният от сръбски медии момент дойде, когато Макрон се обърна пред гостите на събитието до паметника за благодарност на франция за помощта на френската армия през Първата световна война, в парка при културно-историческия комплекс \"Калемегдан\". Тогава френският президент заговори на сръбски. \"Време ми е да ви кажа от името на страната си - Франция ви обича, както вие я обичате. Франция знае всичко, което дължи на мъченическата и сърцата Сърбия по време на Великата война (терминът, с който се обозначава Първата световна война заради последвалото създаване на Кралството на сърби, хървати и словенци - бел. ред.), което дължи на войниците им, загинали, за да живеем ние свободни\", каза президентът. \"Франция никога няма да забрави жертвата на сръбския народ, пролятата кръв, изгнатичество, неизмеримата болка на оцелелите.\" Говорейки и на Вучич, и на \"белградчаните\", той увери, че двамата лидери и компаниите ще работят заедно за бъдещето, с помощта на \"енергичната днешна Сърбия.\" \"Да живее Сърбия! Да живее Франция!\", каза още Макрон. Сред отговорите на Вучич обаче бе и призив на Макрон заради твърдението му, че първо са нужни реформи в ЕС и едва след това - разширяване. \"Побързайте с тези дълбоки реформи, помогнете на Сърбия, тези граждани ще ви помнят завинаги.\"", "date": "2019.07.16", "title": "Макрон говори на сръбски в Белград, Вучич му каза да побърза с реформите в ЕС (видео)"}
{"url": "https://www.dnevnik.bg/razvlechenie/2019/07/16/3938611_fotogaleriia_kralska_premiera_za_car_luv_v_london/", "text": "Прегръдката между херцогинята на Съсекс Меган Маркъл и звездата Бионсе бе едно от най-обсъжданите събития вчера в редица светски сайтове. Двете американки се срещнаха по време на европейската премиера на новия \"Цар Лъв\" в Лондон.", "date": "2019.07.16", "title": "Фотогалерия: Кралска премиера за \"Цар Лъв\" в Лондон"}
{"url": "https://www.dnevnik.bg/bulgaria/2019/07/16/3938843_boiko_borisov_svika_suveta_za_sigurnost_kum/", "text": "Премиерът Бойко Борисов свика Съвета за сигурност към Министерския съвет. Заседанието е заради хакерската атака срещу Националната агенция по приходите (НАП), за която се разбра вчера, съобщава \"Фокус\". Съветът се председателства лично от министър-председателя. Основният състав на Съвета по сигурността включва министъра на външните работи, министъра на отбраната, министъра на вътрешните работи и министъра на финансите, техни заместник-министри, главния секретар на МВР, началника на отбраната и ръководителите на разузнавателните и контраразузнавателните служби. По-рано днес вътрешният министър Младен Маринов заяви, че  хакерската атака \"при всички случаи има политически ефект  и засяга националната сигурност\". Той каза още, че според първоначалната информация на разследващите, сред които е и ДАНС, пробивът в сървър на НАП е станал преди около месец. Вчера в анонимен имейл до някои медии бяха разпространени лични данни за милиони граждани и фирми. В масива от 57 папки, с над 1 млн. реда, се съдържат ЕГН, имена, адреси и дори доходи. Според авторите на лийка информацията е добита от един от сървърите на Министерството на финансите. От ведомството на Горанов обаче отговориха на запитване на \"Капитал\", че \"характерът на данните вътре говори по-скоро, че те произхождат от Националната агенция за приходите. Още за това какво съдържат файловете и как са групирани четете  тук. От своя страна обединението  \"Демократична България\" поиска оставката на финансовия министър . Те настояват той да напусне поста си \"заради рисковете, на които е оставил подчинените си структури, заради което хиляди граждани и техните бизнеси са изложени на риск\".", "date": "2019.07.16", "title": "Бойко Борисов свика Съвета за сигурност към Министерския съвет заради хакерската атака"}
{"url": "https://www.dnevnik.bg/bulgaria/2019/07/16/3938847_kratki_novini_za_purvi_put_ot_30_godini_v_bulgariia/", "text": ". Част от магистралата до ГКПП \"Кулата\" ще бъде затворена за час тази вечер Днес, в последния час от денонощието, ще бъде спряно движението в двете посоки на магистрала Струма в района на село Марино поле, което се намира в непосредствена близост на ГКПП \"Кулата\". Това се налага, за да се монтира рамка на изграждащата се тол система за събиране на такси за ползване на републиканската пътна мрежа на база изминато разстояние за превозни средства над 3.5 тона. По време на ограничението трафикът ще се пренасочва по обходен маршрут: през с. Кулата – Чучулигово – Марино поле – Марикостиново – АМ \"Струма\" и обратно. За пръв път от 30 години в България беше изграден язовир за питейна вода Първият язовир за питейни води, изграден през последните 30 години, вече е готов и има издадено разрешение за ползване, съобщиха от пресцентъра на регионалното министерство. Язовир \"Пловдивци\" ще осигури чиста питейна вода за над 40 хил. души в Рудозем и региона. България търси съвети от Чехия за справяне с африканската чума по свинете Министърът на земеделието, храните и горите Десислава Танева се срещна с колегата си от Чехия Мирослав Томан, като обмениха информация за мерките, които страните са предприели за ликвидиране на Африканската чума по свинете (АЧС). Чехия се е справила с проблема, след като е приложила редица мерки, сред които идентифициране на всички ферми в зоните (включително на тези с едно прасе) и евтанизиране на прасетата в личните стопанства, които нямат мерки за биосигурност - тип \"заден двор\". Наложена е била забрана на придвижването на животни и на движението на гражданите в горите. Отглеждането на домашни свине е било разрешено само в индустриалните ферми в региона.", "date": "2019.07.16", "title": "Кратки новини: Част от магистралата до ГКПП \"Кулата\" ще бъде затворена за час тази вечер"}
{"url": "https://www.dnevnik.bg/razvlechenie/2019/07/16/3938846_puteshestvenicite_otivat_na_kino/", "text": "Когато не можем да пътешестваме в действителността, го правим с помощта на книги и филми. Във второто начинание силна подкрепа осигурява събитието \"Кино за пътешественици\", което през лятото традиционно ни отвежда до различни далечни и непознати територии, обичани и бленувани дестаниции, кътчета от света, по които стъпват само най-смелите пътешественици, докато спокойно си стоим в някой софийски киносалон. Тази година инициативата на Pozor Ltd. е събрана в дните от 1 до 15 август и всяка вечер приветства желаещите пътешественици в салоните на \"Културен център G8\" и \"Евро синема\" с 28 заглавия, заснети из различни краища на света. С тях зрителите ще пътешестват както из любими дестинации като Неапол, Танжер, Мумбай и Маракеш, така и из труднодостъпни места като джунглата на Амазонка и ледените води на Антарктида, сред населените с редки животни африкански резервати и смразяващите върхове на най-високите планини на всеки един от континентите. Първото кинопътуване ще е из безкрайната пустош и смразяващите ледници на Патагония с премиерата на \"Огнена земя: земя на патагонците\". В него братята Хоакин и Хулиан тръгват на юг и все на юг, за да стигнат до Патагония и архипелага Огнена земя: от най-южния град на света – Ушуая, през ледника Перито Морено, чак до остров Естадос, където сезоните се сменят по няколко пъти на ден, хората съжителстват с пингвините, а суровата пустош е като лунен пейзаж. Преди прожекцията на \"Огнена земя: земя на патагонците\" на 1 август Здравко Григоров и Ангел Хаджийски ще споделят за тяхното пътешествие из Южна Америка. Ден по-късно Валентин Валентинов ще разкаже за своите преживявания в Боливия, а зрителите ще могат да видят филма \"Уара: път към звездите\". Влакът Уара Уара дел Сур е важна транспортна връзка в Андите. Прекосява почти цяла Боливия, като тръгва от аржентинската граница, върви по южния хребет на планината, минава през високопланински плата и градове и стига до Уюни и Оруро, където на 3700 м надморска височина земята среща небето във водното огледало на соленото езеро Салар де Уюни. Един ден французинът Жоел се мята на влака и тръгва по пътя към звездите, за да се гмурне в традициите, културата и музиката на Андите. По време на \"Кино за пътешественици\" ще бъде представена и книгата \"Поздрави от синята палатка\" (изд. \"Жанет 45\"), определяна като  дебют за възрастни от Петя Кокудева . В нея тя разказва в кратка сбита форма за интересните хора, философии и любопитности, които открива по време на пътешествията си от Скандинавия, Прибалтика и Русия през Азия и Нова Зеландия до Африка и САЩ. В тях има богове с плетени шапки и страховити затвори, хумористични републики и свободни слонове, пустинни дяволи и далечни ледници. Инициативата приключва на 15 август с презентацията за остров Сокотра на Теодора Иванова и прожекцията на \"Йемен: непознатата земя\". Билетите са вече в продажба. Пълната програма може да видите  тук . ", "date": "2019.07.16", "title": "Пътешествениците отиват на кино"}
{"url": "https://www.dnevnik.bg/analizi/2019/07/16/3938237_kogato_grum_udari_mashinite_kak_ehoto_zagluhva_iz/", "text": "Уважаеми читателю, това е третият текст по темата за машинния вот. Този изпреварва малко  гласуването  по принцип в парламента, другите бяха преди него. Може би сте чели тая статийка - \" Пак за машинното гласуване. ..\", а ако не сте, прочетете я. Ще ви е полезно. Основният патос на автора беше високата цена на машинното гласуване и предложение за по-добра селекция на местата за него, за да се осигури максимален брой \"санирани\" гласове от машините. Със сълзи на очи авторът молеше ЦИК да прати машини по големи населени места или да направи центрове за машинно гласуване. Да си спомним – на предишните машини наемът беше 1860 лева без ДДС. Цената на един глас излезе около 17 лева. Коментарите бяха, че цената е висока, щото машините са малко. Изведнъж се оказа, че с 6 пъти повече машини (3000) наемът скочи с 38% и стана 3000 лева на машина. Някои хора твърдят, че това е 70% от цената на машината. Пита се в задачката, ако това е 70% от цената, що не са купени? Значи, ако се дадат само два пъти под наем, цената се избива и има 40% печалба. Възниква въпросът какви са компонентите на наемната цена. Колко от тези 3000 лева са наем на хардуера (на желязото) и колко са на софтуера (програмно осигуряване, одит, поддръжка в изборния ден, складиране и др.), които не са наем за \"желязото\". В този бизнес \"желязото\" без другото не става за нищо. Даже да си затиснете киселото зеле не става. Поради мъглата и мълчанието по тези детайли е много трудно да се анализира какво да се прави с машинното гласуване откъм технологичната му цена. Дали изобщо си струва упражнението. ЦИК обаче мълчи за тази разбивка. Може би е обвързан с търговска тайна. Аз обаче не искам машинно гласуване в условията на търговска тайна. Съжалявам. Каква е гаранцията, че ако купим \"желязото\", то всеки път няма плащаме големи пари за адаптиране на софтуера за конкретния избор?  Помните ли филма \"ЦИК не вярва на сълзи\". Е не беше за ЦИК, за Москва беше. ЦИК работи по нАучната метода, както са казвали възрожденците. Наема учени хора и те казват как да се разпределят машините по градове, села и паланки. Ако не се лъжа, казва се разпределение на случаен принцип и се праща машина във всяка четвърта секция, независимо дали е с много избиратели в центъра на София или вдън гори тилилейски и др. екзотични локации като с. Опълченци, Полско Косово, Капитановци, Трънак и др. После ЦИК развълнувано обяснява, че много хора, виждате ли, се сърдели, че не могат да гласуват на машина. Много, много, колко да са много? Само 27% от тия, дето са гласували в секции с машини. Къса ми се сърцето, както казваше Антон Радичев. Добре е все пак, че няма самоубийства. Например 40 девойки да си сплетат косите и да се метнат от високо в с. Кобиляне (0 (нула) машиногласа), щото не могат да гласуват на машина. Там няма 40 девойки, но това е друга тема. Или да се удавят в Дунава от с. Капитановци (3 (три) машиногласа). И на двете места в същност е имало машина. Както казва един притежател на български документи за самоличност: \"Исках, бате, да гласувам, ама нЕмах желание.\"  Т.нар. нАучен подход е докарал работата дотам, че в над 150 секции с машини има 0 (нула) машинни гласа и в още толкова има по-малко от 10 (десет) машинни гласа. И това е при прилагане на нАучен подход. Ако се бяха отучили и бяха сложили машини в най-големите секции, щяха да санират 1 милион гласа. Ама не – с научен подход са само 160 000. И цената щеше да е 9–10 лева на глас. Има публикуван такъв списък за парламентарните от същата година, когато бяха отчетени 6.29% недействителни гласове в страната. В Разлог има една секция с над 70%. Има разбивка и по 11-те избирателни района, в които недействителните гласове са над средните за страната (Пловдив-област – 10.8%). Защо не са наситени приоритетно с машини и да се направи анализ за ефекта от машината по отношение на недействителните гласове? Няма отговор. А спокойно можеше да се използва списъкът от 167 секции, с който се искаше теренно проучване от Обществения съвет към ЦИК от 20 февруари 2015 г.  За съжаление обаче случайното разпределение на ЦИК е пратило машини само в 31 секции от проблемните 167. Няма анализ какви са резултатите от машините в тях. Има ли намаляване на броя недействителни гласове и дали машините имат принос в това. Аз твърдя, че няма такава тенденция. Има намаляване на недействителните гласове даже и да има (нула) машинни гласа.  Сега да видим родната община Бяла, Русенско, описана като пример в предишния текст. Там са изпратени цели 6 (шест) машини, уважаеми читатели. Четири са в общинския център и две са в селата – 1 в Копривец и 1 в Полско Косово. Да видим числата.  На тези 6 машини са подадени общо 346 машинни гласа. Не се занасям. На хартия са подадени 751 гласа – всичко 1097. Или 31.54% са машинните гласове – по-високо от средното за страната. Съответна цената за един машинен глас в общината е малко по-ниска – 52.02 лева (калкулирано само върху наема средното за страната е 56.60 лева). Много или малко е това. В предишна публикация изчислихме, че ако 50% (това са 1158 души) от всички селски гласоподаватели в община Бяла, Русенско, решат да гласуват на машина, то по-евтино е да ги закараме в общинския център и да сложим там 2 (две) машини и после да ги върнем по селата. И то, забележете, по цените на предишния наем, който беше 1860 лева с ДДС. Някои можехме даже да ги возим с таксита. Били сме големи оптимисти, уважаеми читатели. И конкретно аз. Действителността се оказа много по-тъжна. Сега всички тези 346 машинни избиратели можехме да ги заведем да гласуват в общинския център с дълги лимузини за цената от 18 000 лева наем на 6 машини. Цената на един селски машинен глас в община Бяла е 88.24 лева! Пак повтарям - всеки технологичен избирател е могъл да си вземе отделно такси и да отиде да гласува на машина в общинския център и да му останат пари за хапване, пийване за здравето на ЦИК. Особено машинните избиратели от Полско Косово – техният глас е струвал 375 лева. С 85 стотинки повече от сегашната годишна помощ за отопление, която се дава на бедните семейства. Годишната! В Трънско това са 8 – 9 кубика дърва за огрев на цената на един глас! Детската градина, която се хвалеше, че е осъдила ЦИК, как би коментирала това число? Да, може. Нарича се броене в преброителни центрове и се практикува. Практикува се и в държави с над 78% избирателна активност при същата избирателна система и даже с множествена преференция (3 преференции). Има и опит в България. Вече сме посочвали, че в селските секции на община Бяла няма секция с над 300 гласували. Нека да повишим броя до 400. Този брой избиратели може да гласува в рамките на по-къс срок за гласуване в изборния ден. Осем часа (от 08:00 до 16:00) биха били напълно достатъчни. Те ще са достатъчни и за всички секции в страната. Разстоянието от най-отдалеченото село Лом Черковна до общинския център град Бяла е 26 километра, което се изминава за 30 минути. Другите села са още по-близо. Хайде сега да си представим, че от 16:00 до 16:15 урната се облепи с ленти, печати, восъчни печати, GPS чипове за проследяване (който иска да си купи) и се изготви едно просто протоколче – секция номер, избиратели по списък, получени бюлетини от номер до номер, използвани бюлетини в урната от номер до номер (по корените на кочана). В 17:00 ч. тази запечатана урна ще бъде в общински център приета от входящ контрол в присъствието на партийни застъпници, медии. Всеки, който е залепил нещо на урната, ще може да види дали неговата лепенка е здрава. Секционната избирателна комисия (СИК) отива да си почива и да пийне по едно за разпускане. След като ЦИК обяви края на изборния ден, специален екип преброители излиза на сцената. Подбират се само на професионален принцип, без партийни номинации. Нито ЦИК, нито другите изборни комисии са длъжни да огласяват състава на преброителната. Кой може да е в нея? Всеки, който подпише клетвена декларация, че не членува в политическа партия и е независим в своите преценки. Препоръчително е с тази работа да се занимават например банкови служители, адвокати, нотариуси, служители в съдебната система и др. професии, които вдъхват доверие и имат минимум средно образование и по-добре висше. Къде са партиите? Там са. Застъпниците им седят на близко разстояние, наблюдават работата на преброителната комисия. Показват им се недействителните гласове, обяснява им се причината за недействителност на гласа. След като приключи определянето на действителността, действителните гласове се смесват и се броят гласовете от всички секции заедно. Или от група секции. Разбира се, гласовете за селски кмет (ако има такъв избор) се броят село по село отделно. Но гласовете за общински кметове и съветници се броят заедно. В случая с община Бяла един преброителен център би бил достатъчен за всички селски секции – около 2000 – 2500 гласа. И още един за градските секции. Разбира се, могат и трябва да бъдат смесвани градските и селските секции. Колко души трябват? Не повече от 10 души в един преброителен център. Значи 20 за цялата община Бяла, Русенско.  Колко ще струва? По 200 лева за една нощ работа. Или по 300. Значи 6000 лева. А не 18 000 за 346 машинни гласа плюс разходите за сегашното традиционно хартиено гласуване и мъките с пътуването по тъмни доби, висенето по нощите на недоспали и недохранени председатели и секретари на СИК.  У избирателите ще намалее страхът, че някой контролира вота им. В малките населени места това е голям проблем. Брокерите и партиите няма да са сигурни в инвестициите си. Преброителите ще са лоялни към изборната администрация, а не към номиниралата ги партия. ЦИК ще може да налага глоби на преброителите и да въведе система за последващ одит. Председатели на преброителните центрове могат да бъдат съдии, в т.ч и от други населени места. Обработката на резултатите ще става от малък брой протоколи, а не от близо 12 400, както е сега. Да. Партиите трябва да разберат, че изборите не са партийна социология, за да си преброят симпатизантите по места, по села и паланки. И да оправят счетоводството на партийните си брокери по места. Изборите са само процедура за прехвърляне на индивидуалната воля на отделен избирател в групова власт на представителните органи. Партиите не искат да изпуснат контрола на своите активисти в СИК. Те са там, за да правят фокусите, а не да отразят вярно волята на избирателите.  Ще помогнат ли машините? Може и да помогнат, ама ако са на Луната или на полюсите, ако има друг Изборен кодекс и ако с тях работи друга изборна администрация. Къде са предложенията на ЦИК за подобряване на обучението на СИК? Къде са предложенията за забрана за участие в СИК на хора, които не са минали обучение? Къде са предложенията за забрана за замяна на членовете на СИК в последния момент? Иска ли ЦИК образователен ценз за членовете на СИК? Къде са идеите за създаване на база от подготвени хора за СИК, които да се обучават и да бъдат на разположение на ЦИК и РИК, а не на партиите, за работа в СИК? Основателни ли са притесненията, че на местните избори ще има проблеми с настройката на машините за многото различни бюлетини и пренастройката за втория тур?  Да. Тези притеснения имат много големи основания. Все пак, ако някой много иска да рискува и само ако може да договори ниска цена, може да се опита машинно гласуване и на местни избори. Само че единствено в София, Пловдив, Варна и Бургас с не повече от 500 до 1000 машини. И минимален наем (не повече от 500 лева на машина). И само в най-големите секции по действително гласували избиратели (не по списък). Още по-добре да се направят изцяло машинни секции. Може и да са само за половината машини. Колкото да се събере опит дали в такива \"парникови\" условия на най-големите градове и концентрация на машини на близко разстояние сме в състояние да го направим. Няма нужда СИК да събират числата от двата протокола. Може да брои само хартиените разписки. И да огласи резултата за нуждите на партиите и застъпниците/наблюдателите и пресата Данните от машината. Машинните гласове могат да се обобщят от ОбИК направо от флашките, като се формира един виртуален преброителен център само с машинните гласове. Ако това не стане, по-добре машините да заминат в \"льо кош за боклук\". И да се премине към преброителни центрове с два–три пъти по-малко пари, които да се дадат на преброителите и на председателите на СИК. Тъжно ли ви стана? И на мен ми е тъжно.", "date": "2019.07.16", "title": "Когато гръм удари машините, как ехото заглъхва из празния парламент"}
{"url": "https://www.dnevnik.bg/sviat/2019/07/16/3938869_specialniiat_prokuror_na_severna_makedoniia_podade/", "text": "Ръководителят на Специалната прокуратура в Северна Македония (CJO) Катица Янева подаде оставка вчера, предадоха македонски медии и \"Болкан инсайт\". Междувременно мобилният ѝ телефон стана част от на пръв поглед несвързано разследване за изнудване срещу собственик на телевизия и известен бизнесмен. Това се случва на фона на продължаващи спорове между управляващи и опозиция за съдбата на институцията, създадена преди четири години в разгара на политическата криза с масовото подслушване, извършвано при управлението на Никола Груевски. Оставката на Янева ще влезе в сила, когато бъде постигнато съгласие между правителството на Зоран Заев и опозиционната ВМРО-ДПМНЕ за бъдещето на CJO и бъде избран неин заместник. Създадена след споразумение с посредничеството на Европейския съюз, институцията трябваше да разгледа всички случаи от т.нар. бомби - записите, отприщили скандала с подслушванията и публикувани от опозиционния (по това време) Социалдемократически съюз на Македония (СДСМ) на Заев. От действията ѝ дойдоха и присъдите за бивши представители на македонските власти, след тях бившият премиер Никола Груевски, осъден,  но избягал в Унгария , преди да влезе в затвора. Братовчед му - и бивш директор на Службата за сигурност и контраразузнаване (УБК) - Сашо Миялков,  също получи присъда , но по друго обвинение, повдигнато от Специалната прокуратура. Конфискуван телефон CJO имаше 18 месеца да повдига обвинения и общо пет години за разследване на записите. Първият срок изтече на 30 юни 2017 г. Преди да е приключил и вторият, партиите в парламента не можаха да постигнат мнозинство от две трети, за да решат дали CJO  да продължи да съществува  като част от прокуратурата в Северна Македония с неограничен мандат. За опозицията част от проблема е личността на Янева, обвинявана от нея, че е пристрастна и действа като маша на властта. В мотивите си Янева обяснява, че не иска личността ѝ да се използва като оправдание CJO (институция, която редовно е  сред тези с най-висок рейтинг ) и европейската интеграция на Северна Македония да стават заложници на нечии интереси. Междувременно сайтът МКД, като се позова на полицейски източници, съобщи, че домът на Янева е бил претърсван няколко часа, а телефонът ѝ е конфискуван. По-късно Генералната прокуратура (OJO) отрече информацията, но потвърди, че телефонът ѝ е иззет, докато се събира информация заради разследване срещу Боян Йовановски - шеф на телевизия 1ТВ, и бизнесмена Зоран Милевски. Двамата бяха задържани вчера по подозрения за изнудване, приемане на подкупи и пране на пари. Йовановски бе задържан при опит за бягство от страната. Според ръководителя на Прокуратурата за организирана престъпност Вилма Рускоска трябва да се \"види комуникацията между прокурора и заподозрения\" и \"кой е замесен в целия случай\". По думите ѝ участник в него е и прокурор, чието име не се съобщава, но върху когото е оказано влияние заради конкретно разследване. Сайтът \"Нова тв\" цитира Рускоска и с думите, че в резултат е поискана сума от около 8 млн. евро. Друг представител на същата прокуратура обясни на пресконеренция, че оставката на Янева е личен избор, след като бе попитан дали има връзка между този случай и решението ѝ да напусне поста.", "date": "2019.07.16", "title": "Специалният прокурор на Северна Македония подаде оставка, телефонът ѝ е конфискуван"}
{"url": "https://www.dnevnik.bg/bulgaria/2019/07/16/3938873_hakerskata_ataka_v_nap_e_ot_chujbina_no_ne_se/", "text": "Хакерската атака срещу бази данни на Националната агенция за приходите, при която медии получиха достъп до лични данни на над 1 млн. граждани и фирми, е осъществена извън територията на България, съобщи на извънредна пресконференция говорителят на НАП Росен Бъчваров. Разследващите не изключват да има съдействие от страна на служител на НАП. Атаката е станала възможна благодарение на уязвимост в сигурността на електронната услуга \"Възстановяване на ДДС, платен в чужбина\". През нея осъществилият атаката на 29 юни е получил достъп до около 3% от базата данни, обясниха от НАП. Засега е установена уязвимост само на тази услуга, отстранена е, но услугата е спряна, докато не се гарантира нейната сигурност, каза Бъчваров. Той припомни, че това е една от 120 е-услуги, които предоставя НАП. До момента експертите на НАП са направили сравнение на 30% от изтеклите публично данни, което дава основание да се потвърди, че става дума за информация, съхранявана от НАП. Публикуваните към момента лични данни за периоди до 2007 г., но приходната администрация не изключва да се появят още данни, които да са по-скорошни периоди. Директорът на ИТ дирекцията в НАП Атанас Янев обясни, че агенцията разполага с над 60 бази данни и пробивът е в само една от тях. Всички данни се съхраняват на различни сървъри, но достъп до различни части от тях е получен заради свързаността на данните. За сигурността на данните се грижат два отдела в НАП както и няколко частни фирми, обясниха от агенцията в отговор на въпрос на \"Дневник\". Засега не се обсъжда въпросът кой ще поеме отговорността за пробива, тъй като първо трябва да се направи пълно разследване на случая и одит на сигурността на системата, посочи Бъчваров. По думите му пробивът в системата е засечен от звеното за информационна сигурност на самата НАП. НАП е уведомила Комисията за защита на личните данни за инцидента и мерките, които ще вземе са цялостен одит на информационната система и на тази, гарантираща сигурността й както и разследване на конкретния инцидент , за да се установи кой е поръчал пробива и кой стои зад него. В зависимост от резултатите ще бъдат предприети софтуерни и хардуерни промени. Още за това какво съдържат файловете и как са групирани четете  тук.", "date": "2019.07.16", "title": "Хакерската атака в НАП е от чужбина, но не се изключва съдействие отвътре"}
{"url": "https://www.dnevnik.bg/sport/2019/07/16/3938851_ne_migaite_red_bul_i_nai-burziiat_pitstop_v_istoriiata/", "text": "Понякога състезанията във Формула 1 се печелят или губят при влизанията в бокса. Затова работата на екипите е огромно значение и 16-те души, които обслужват болида, трябва да действат като един. Това доказаха в неделя механиците на \"Ред бул\", които поставиха рекорд по най-бърз питстоп в историята на Формула 1. По време на  Гран при на Великобритания  на пистата \"Силвърстоун\" биковете смениха гумите на Пиер Гасли за 1.91 секунди. Постижението е само с 0.01 секунди по-добро от предишния рекорд, който се държеше от \"Ред бул\" и \"Уилямс\". Механиците на \"биковете\" се славят като едни от най-безгрешните и бързи във Формула 1. Отново в Гран при на Великобритания те обслужиха болида на  Макс Верстапен  за 1.96 секунди. Тимът от Милтън кийс води и в класацията на DHL, която отчита най-бързите питстопове през сезона.", "date": "2019.07.16", "title": "Не мигайте: \"Ред бул\" и най-бързият питстоп в историята на Формула 1 (видео)"}
{"url": "https://www.dnevnik.bg/politika/2019/07/16/3938870_prezidentut_naloji_veto_na_razreshenieto_biznesut_da/", "text": "Президентът Румен Радев върна за ново обсъждане в парламента законови промени, които разрешават финансиране на политическите партии с дарения от юридически лица и еднолични търговци. Мотивите - измененията уронват конституционните устои на българската демокрация и ще направят партиите зависими от бизнеса. Става въпрос за  текстове в  Закона за държавния бюджет за 2019 г. , които бяха приети в началото на юли по инициатива на ДПС и след среща между представители на ГЕРБ с лидера на движението Мустафа Карадайъ и депутата и бизнесмен Делян Пеевски. С подкрепата на ГЕРБ, ДПС, \"Атака\" и \"Воля\" отпадна досегашната забрана бизнесът да финансира политическите партии. Това стана, след като по инициатива на премиера Бойко Борисов и след напрежение между коалиционните партньори ГЕРБ и \"Обединени патриоти\"  държавното финансиране за политическите партии бе намалено от 11 на 1 лев на глас на последните парламентарни избори . Предложението бе подкрепено от мнозинството гласували в инициирания от \"Шоуто на Слави\" референдум. \"Държавният глава приветства гражданската позиция, заявена на национален референдум от над 2.5 млн. български граждани, за ограничаване размера на финансовата субсидия за партиите. Промените обаче, с които парламентът разреши финансирането на партиите от юридически лица и еднолични търговци, уронват конституционните устои на българската демокрация\", съобщават от \"Дондуков\" 2. Според президента без промяна на основния закон се променя конституционния модел на политическата система. С приетите промени партиите стават зависими от бизнеса, който ще финансира тяхното съществуване. Така, вместо да изпълняват конституционната си роля да формират политическата воля на народа, партиите закономерно се обвързват с печалбата на стопански субекти, част от която ще се връща при тях като дарения. Демократичното управление е под въпрос, когато партиите и кандидатите носят отговорност не пред гражданите, а пред своите дарители, смята Румен Радев. Според него финансирането на партиите от юридически лица и еднолични търговци създава нова обилна хранителна среда за корупция. Концепцията \"Широко отворени врати\" за дарения не е съчетана с достатъчно механизми за контрол. \"Връщаме се към практики, които под натиска на Европа отпаднаха преди 10 години. Официализирането на зависимостта на политическите партии от корпоративни интереси отдалечава страната ни от демократичните европейски държави\", посочва президентът. Държавният глава смята, че се създават предпоставки даренията от юридически лица и еднолични търговци да се насочват към партиите във властта, защото те разпределят публичните средства и определят победителите в обществените поръчки и концесиите. Според него останалите, и особено малките партии, ще бъдат изтласкани в периферията на политическия живот. В мотивите си Радев посочва, че това може да доведе до преодоляване на конституционната забрана нито една партия да не се утвърждава като държава. Според президента дълг на гражданското общество в една демократична държава е да противодейства на реалната заплаха за сливане между партия и държава, което конституцията забранява. Народният суверенитет, прокламиран в чл. 1, ал. 2 от Конституцията, е основополагащ принцип за държавното устройство на България като република с парламентарно управление. Това значение на народния суверенитет, съгласно който цялата държавна власт произтича от народа, е потвърждавано неотклонно в практиката на Конституционния съд - Решение № 5 от 2001 г., Решение № 11 от 2009 г., Решение № 4 от 2010 г. и др. Във връзка с принципа на народния суверенитет Конституцията в чл. 11, ал. 3 дефинира същността и предназначението на политическите партии като посредник при практическото осъществяване на народовластието. Конституционната роля на политическите партии повелява те да не служат на други интереси, а на интересите на народа - суверен. С § 2, т. 2, б. \"а\" и т. 3 от ЗИ ЗДБ, които предвиждат финансиране на партиите от юридически лица и еднолични търговци, това конституционно изискване не е изпълнено. Волята, която формират търговските дружества и едноличните търговци, е насочена към тяхната дейност с цел печалба. Затова и тяхната воля да даряват партиите не може да се основава на убеждения, а ще е детерминирана от икономическите им интереси. Неслучайно чл. 11, ал. 3 от Конституцията изрично посочва само гражданите като субекти, чиято воля формират и изразяват политическите партии. В този смисъл възможността юридически лица и еднолични търговци да правят дарения в полза на политически партии трудно може да намери опора в Конституцията. Преди изменението с § 2 от ЗИ ЗДБ на чл. 23 от Закона за политическите партии позволени дарения в полза на партиите бяха само такива от физически лица, и то - с определен максимален размер. С § 2, т. 2, 3 и 9 от ЗИ ЗДБ не се предвиждат максимални размери за даренията независимо дали са направени от физически или юридически лица. Даренията от търговски дружества и еднолични търговци несъмнено са акумулирани от стопанска дейност, което легализира финансирането на партиите със средства от такава дейност. Така политическите партии, вместо да изпълняват конституционно отредената им роля да работят за управление на държавата според волята на народа, закономерно се обвързват с печалбата на определени търговци, част от която ще се връща обратно под формата на дарения. По този начин се подменя интересът, в името на който политическите партии осъществяват дейността си. Накърнени са конституционните основи на българската политическа система. На фона на приетите правила за финансиране на политическите партии чл. 1, ал. 2 от Конституцията, който прогласява, че цялата власт произтича от народа, стои изтикан в ъгъла и звучи само като наивен лозунг. Претворената в закона концепция на \"широко отворени врати\" за дарения не е съчетана с достатъчно механизми за прозрачност и контрол, които да пресекат зависимостите между политическите партии и техните дарители. Това несъмнено създава нова обилна хранителна среда за корупция. Неясно е как с приетия закон българският парламент отговаря на европейските изисквания на Препоръка Rec (2003)4 на Комитета на министрите (Съвет на Европа) относно общите правила срещу корупцията при финансирането на политическите партии и предизборните кампании. В Препоръката се посочва, че държавата трябва да осигури подкрепа за политическите партии на базата на обективни, справедливи и разумни критерии (чл. 1). По отношение на даренията следва да съществуват мерки, насочени към ограничаване или забрана на даренията от юридически лица, които предоставят стоки или услуги за която и да е публична администрация (чл. 5, б. \"б\"). Препоръчва се и забрана за юридически лица, контролирани от държавата, или за други обществени органи, да извършват дарения за политически партии (чл. 5, б. \"в\"). Сходни са и ограниченията по отношение на европейските политически партии, предвидени с Регламент (ЕС, ЕВРАТОМ) № 1141/2014 на Европейския парламент и на Съвета от 22 октомври 2014 година относно статута и финансирането на европейските политически партии и на европейските политически фондации. В тази връзка искам да подчертая, че принадлежността към европейското семейство на демократични държави се доказва не с декларации, а с реални действия и правила, каквито няма в приетия закон. Политическият плурализъм по чл. 11 от Конституцията е сред основните принципи, върху които е изграден конституционният модел на българската държава (Решение № 7 от 1996 г., Решение № 3 от 2003 г., Решение № 3 от 2004 г., Решение № 8 от 2005 г., Решение № 14 от 2013 г. и др.). Плурализмът, а и задължението на държавата по чл. 4, ал. 2 от Конституцията, изисква да има законова възможност различни партии да посредничат в изразяването на идеите от целия спектър на обществото. Това изискване не може да се изпълни чрез даването на превес на финансиране от нелимитирани дарения. Тези дарения няма да бъдат насочени пропорционално към всички партии, а само към тези, за които дарителите са преценили. Очаквано е даренията от юридически лица и еднолични търговци да се насочат към политическите партии във властта, тъй като те участват във формирането и провеждането на държавната политика, както и в разпределението на публичните ресурси. Създава се опасност на практика да бъде преодоляна конституционната забрана на чл. 11, ал. 2 нито една политическа партия да не се утвърждава като държавна. Сливането на партия и държава ще доведе до подмяна на конституционния модел на държавното устройство и управление, без да е извършена промяна в Конституцията. Съгласно § 3, т. 1, 2, 3, т. 4, б. \"а\" и т. 6 от ЗИ ЗДБ, с които се променя Изборният кодекс, юридически лица и еднолични търговци могат да финансират партии, коалиции и инициативни комитети, регистрирали кандидати за участие в избори. И тук отпада ограничението до 10 000 лева за дарения от физически лица и свързаната с това административнонаказателна отговорност. Ограниченията във финансирането на партиите имат призната полезност и тя е да не се допуска превръщането на икономическата власт в политическа и партийна власт. И тъй като политическите партии са основен участник в изборния процес, правилата за тяхното финансиране са важен регулатор и гарант за честни избори, а чрез тях - за вярното формиране и изразяване на волята на народа - суверен. Липсват гаранции за публичност на направените от юридически лица дарения за предизборните кампании, тъй като на вписване в единния публичен регистър подлежат само имената на дарителите. Финансирането на партиите и намаляването на възможностите за корупция в изборния процес трябва да бъде част от цялостна рамка за почтеност, каквато приетите изменения не са. За да допринасят за провеждането на честни избори, партиите трябва да действат почтено, като формират политическата воля адекватно на действителните мнения и идеи у народа без зависимости от икономически или друг характер. На обществото се дължат и гаранции, че някои политически субекти няма да имат нечестна преднина във финансирането на участието им в избори. Предвид изложените мотиви упражнявам правото си по чл. 101, ал. 1 от Конституцията на Република България да върна за ново обсъждане § 2, т. 2, 3 и 9, както и § 3, т. 1, 2, 3, т. 4, б. \"а\" и т. 6 от Закона за изменение на Закона за държавния бюджет на Република България за 2019 г., приет от 44-то Народно събрание на 4 юли 2019 г.", "date": "2019.07.16", "title": "Президентът наложи вето на разрешението бизнесът да финансира партии (допълнена)"}
{"url": "https://www.dnevnik.bg/politika/2019/07/16/3938875_hakerite_sa_probili_nap_prez_sistemata_za_vrushtane_na/", "text": "Пробивът в системата на НАП, при който бяха разпространени лични данни за милиони граждани и фирми, по всяка вероятност е извършен през \"услугата\" за tax refund и освен регистрацията на имейла на хакерите няма друго доказателство за \"руска връзка\". Това се разбра от изявленията на министъра на финансите Владислав Горанов и вътрешния министър Младен Маринов след заседанието на Съвета за сигурност към Министерския съвет, което беше свикано от премиера Бойко Борисов. Горанов уточни, че тази електронна услуга се използва за връщане на данък добавена стойност (ДДС) на фирми, търгуващи с чужбина. Попитал дали дали ще има наказания и оставки в НАП, министърът отговори, че добри IT специалисти в публичния сектор много трудно се намират при установените нива на заплащане. \"IT специалистите в частния сектор получават в пъти повече от служителите в публичната администрация. Това един голям проблем. Трябва да изградим допълнителен капацитет и да вложим допълнителен ресурс\", каза министърът на финансите. След което си зададе въпроса \"колко ресурс може да си позволи държавата, при положение че частният сектор е изключително конкурентен\". Горанов добави, че ако се установят виновни, те ще бъдат наказани Горанов отбеляза, че цялата база данни на НАП \"е консистентна и това няма да попречи тя да извърша своите дейности\". Продължава проверката на хакерската атака срещу НАП, предприети са мерки за минимизиране на щетите, каза министърът на вътрешните работи Младен Маринов. \"Това, което е установено до момента, е, че от руски домейн е изпратено съобщение до български медии\", каза той. Той обясни, че линковете водят до сървър, на който е качена информация \"Можем да твърдим, че тази информация съвпада, налична е на сървърите на НАП, което потвърждава, че е извършен нерегламентиран достъп до информация на НАП\", каза още Маринов. Теорията за връзка с Русия все още е конспиративна По-рано днес Маринов заяви, че  хакерската атака \"при всички случаи има политически ефект  и засяга националната сигурност\". Той каза още, че според първоначалната информация на разследващите, сред които е и ДАНС, пробивът в сървър на НАП е станал преди около месец и свърза атаката с покупката на F-16 от САЩ. На въпрос на \"Дневник\" дали освен мейла на хакерите, който е регистриран в руската услуга Yandex, има други данни за намеса от Русия Горанов каза, че това е конспиративна теория, по която се работи, но няма други данни. Атаката е извършена извън територията на България Хакерската атака е осъществена извън територията на България, съобщи междувременно на извънредна пресконференция  говорителят на НАП Росен Бъчваров . Според него разследващите не изключват да има съдействие от страна на служител на НАП. Според НАП атаката е станала възможна благодарение на уязвимост в сигурността на електронната услуга \"Възстановяване на ДДС, платен в чужбина\". През нея осъществилият атаката на 29 юни е получил достъп до около 3% от базата данни, смятат от НАП. Ще се търси помощ от Европейската служба за кибератаки Ще бъдат сезирани прокуратурата и Комисията за защита на личните данни за хакерската атака срещу НАП, свързахме се и с европейската служба за кибератаки, съобщи Горанов. Той добави, че държавата ще търси помощ Европейската служба за кибератаки и за бързо реагиране, за да помогнат да се направи цялостен одит на по-чувствителните системи. \"Отправихме с доза наивитет към тези, които хостват информацията да я премахнат. Разбира се, не получихме никаква реакция от тяхна страна\", каза още министърът. Още за това какво съдържат файловете и как са групирани четете  тук. От своя страна обединението  \"Демократична България\" поиска оставката на финансовия министър . Те настояват той да напусне поста си \"заради рисковете, на които е оставил подчинените си структури, заради което хиляди граждани и техните бизнеси са изложени на риск\".", "date": "2019.07.16", "title": "Хакерите са пробили НАП през системата за връщане на данъци, няма данни за руска връзка"}
{"url": "https://www.dnevnik.bg/zdrave/2019/07/16/3938887_petur_moskov_zdravnata_reforma_e_tejko_neshto_a_gerb/", "text": "Реформата в здравния сектор е тежко нещо, а ГЕРБ тежки неща не прави. Това заяви бившият здравен министър от предишния кабинет на Бойко Борисов Петър Москов пред Би Ти Ви, коментирайки новите идеи на министъра на здравеопазването Кирил Ананиев за реформи. По думите на Москов, Ананиев има желание и воля за промени, но политическото мнозинство няма такива. \"Защото това са тежки неща, а ГЕРБ тежки неща не прави\", допълни той. Москов разкритикува и идеите на Ананиев, основната от които е пълна демонополизация на здравната каса. И заяви, че с предложенията всъщност се предлага държавата да излезе от отговорността си в сферата на здравеопазването и тя да се носи от частните фондове, от пазара. Държавата бяга от решението за това да създаде ефективност за харченето на нашите пари, допълни Петър Москов. Бившият министър коментира, че когато в \"обществения фонд пунеш частен интерес, то е за сметка на обществения фонд\". Няма друга институция, която да защитава публичния обществен интерес, освен държавата, отбеляза той. Москов каза, че в детайли по предложенията няма смисъл да се влиза, защото трябва да се изчисти генералният въпрос за отговорността. В същото време коментира и някои от идеите, като попита кой например ще поема лечението в чужбина или скъпите терапии, онколекарства и дали фонд с 500 000 човека ще може да прави това адекватно и качествено. \"Как ще се водят преговорите за отстъпки за лекарствата. Знам как се водят преговори, за да влезе на пазара едно лекарство, когато пазарът е от 8 милиона души, те са много тежки. Не знам как те ще се водят от фонд с 500 000 човека\", допълни още Петър Москов. По думите му здравната каса трябва да остане основният стълб, държавната гаранция, че срещу базовата, масовата, социалнозначимата заболеваемост, всички имат гаранцията на държавата през здравноосигурителните си вноски на лечение.", "date": "2019.07.16", "title": "Петър Москов: Здравната реформа е тежко нещо, а ГЕРБ тежки неща не прави"}
{"url": "https://www.dnevnik.bg/tehnologii/2019/07/16/3938892_stopanskata_kamara_durjavata_nehae_za_sigurnostta_na/", "text": "Българската стопанска камара в декларация напомни, че от година предупреждава за това, че държавните електронни информационни системи са несигурни, че случаят със срива на Търговския регистър през август 2018 г. остана \"заметен\" и настоява за конкретни отговори за мащабите на хакерската атака, за която стана известно вчера. Повод за нея е вчерашното анонимно съобщение до български медии, които получиха достъп до лична информация на над 1 млн. български фирми и граждани. Днес по темата заседава Съветът по сигурността при Министерския съвет. От изявленията на официалните лица засега се разбира, че атаката е станала чрез една от електронните услуги на Националната агенция за приходите, а властите опитаха да омаловажат проблема с обяснението, че  са засегнати едва 3%  от базата данни на НАП и информацията не била класифицирана, защото е създадена от самите потребители чрез декларациите им.  Стопанската камара подчертава, че за потенциален проблем със защитата на данни е предупреди в свое официално становище още  на 16 август 2018 г.  и многократно след това, в контекста на промените в Наредба Н-18 (за касовите апарати). \"Опасения от подобно естество бяха изразявани от браншови организации, фирми и експерти в рамките на множеството срещи и работни групи, както и при всички публични изяви, свързани с темата. През всичките тези месеци от страна на компетентните институции ни опонираха, че българският бизнес укрива информация/обороти, брани сивата икономика и пр., и пр. Всички тези обвинения с днешна дата губят всякакъв смисъл, защото случилото се на 15 юли 2019 г. доказва нашите опасения. За съжаление! \" се казва в декларацията. В нея се напомня, че точно преди година (през август 2018 г.) в продължение на половин месец държавата беше в абсолютна невъзможност да упражнява правомощията си в една друга важна сфера на обществения живот - търговската регистрация. \"Въпреки категоричното ни  настояване , и до днес нямаме ясен отговор какви бяха причините и чия беше вината за срива в Търговския регистър! Надяваме се да не станем свидетели на подобна неяснота и по отношение на скандала с регистрите на НАП\", пише стопанската камара. Тя поставя от името на бизнеса три въпроса: какви са видът и обхватът на изтеклата информация, застрашена ли е националната сигурност, по какъв начин ще бъдат защитени гражданите и фирмите. БСК използва скандала, за да настои за пореден път текстовете на наредбата за касовите апарати да бъдат прецизирани, а сроковете - променени, за да не се поставя под риск функционирането на данъчната система и дейността на бизнеса. ", "date": "2019.07.16", "title": "Стопанската камара: Държавата нехае за сигурността на данните"}
{"url": "https://www.dnevnik.bg/sport/2019/07/16/3938902_snimka_na_denia_tanc_vuv_vuzduha_po_vreme_na_sluchnevo/", "text": "Парапланеристът Виктор Карера създаде въздушен спектакъл по време на слънчево затъмнение. Чилиецът полетя по време на явлението в началото на месеца в родината си.", "date": "2019.07.16", "title": "Снимка на деня: Танц във въздуха по време на слънчево затъмнение"}
{"url": "https://www.dnevnik.bg/analizi/2019/07/16/3938903_reshenieto_ostavki_na_otgovornite/", "text": "Дигиталната катастрофа във факти дотук.  Данни за милиони български граждани  Граждански договори Сертификати за електронни подписи Възнаграждения  Кредити на граждани  IP-адреси на граждани Декларации на граждани  Пълните данни на българите, които получават пенсии в чужбина  Пълната органиграма на НАП с хеширани пароли Над 1100 файла с информация  Данните на 300 000 европейски фирми Търговският регистър Винетната система  Машинното гласуване Оставки на отговорните  Одит на IT сигурността във всички държавни институции Промяна в начина, по който работи държавата с данните на българските граждани", "date": "2019.07.16", "title": "Решението: Оставки на отговорните"}
{"url": "https://www.dnevnik.bg/kultura/2019/07/16/3938871_shte_se_prevurnat_li_uchebnicite_na_hartiia_v/", "text": "Най-големият издател на учебна литература в света направи първите стъпки към изваждането от употреба на изданията си на хартия, като взе решение да даде приоритет на тези в електронен формат. По този начин британската компания \"Пиърсън\" се надява да увеличи продажбите си, съобщава Би Би Си. Причина за това, допълва \"Ройтерс\", са промените в американския книжен пазар, където учениците и студентите все повече купуват изданията на старо, което се отразява върху приходите на компанията. Затова от сега нататък учебниците на хартия ще могат да бъдат единствено наемани за ползване и ще бъдат обновявани значително по-рядко, отколкото до момента, докато електронните издания ще бъдат обновявани постоянно. Генералният директор на компанията Джон Фелън коментира пред Би Би Си, че повече от половината от приходите на \"Пиърсън\" вече идват от електронни издания и дигитални услуги. Той даде пример с промените при други индустрии като музиката и медиите, които също следват тази тенденция на пазара и се водят от нея при създаването на продуктите, които предлагат. Това означава, че през 2020 г. компанията ще обнови едва 100 от 1500-те хартиени заглавия, които предлага. За сравнение - през 2019 г. бройката е била 500. \"Изданията на хартия ще съществуват още много години, но те ще се превръщат във все по-малка част от образователния процес\", отбеляза пред Би Би Си Фелън. Освен по-бързото обновяване на електронните издания в тях могат да бъдат включвани видеа и системи за оценяване, които да дават обратна връзка на учащите се. В същото време фактът, че повечето дигитални продукти на компанията се продават на базата на абонамент, предизвика опасения, че това ще доведе до спадане на приходите на авторите на учебниците по същия начин, по който стана и с музикантите благодарение на стрийминг платформите. Фелън обаче е на мнение, че ще се случи тъкмо обратното и промяната ще се отрази добре на авторите. \"Поколението на \"Нетфликс\" и \"Спотифай\" не очаква да купува, а да взема под наем\", отбеляза още той. Промените ще бъдат наложени първо в САЩ, но с времето ще обхванат и други пазари. В момента цената на един учебник на хартия е около 100 долара, но може да достигне и до 200 - 300 долара. Цената на учебник в електронен формат е около 40 долара, а средната цена на онлайн курс е около 80 долара.", "date": "2019.07.16", "title": "Ще се превърнат ли учебниците на хартия в изчезващ вид"}
{"url": "https://www.dnevnik.bg/sviat/2019/07/16/3938913_venecuela_e_prodala_zlato_za_40_mln_minalata_sedmica/", "text": "Венецуелските власти са продали миналата седмица злато за 40 милиона долара въпреки американските санкции, съобщи агенция \"Блумбърг\", като се позова на свои източници. Централната банка на Венецуела е продала около един тон злато на 12 юли. Информационната агенция не посочва кои страни са купили ценния метал, но отбелязва, че Обединените арабски емирства и Турция може да са евентуални купувачи. По данни на \"Блумбърг\" общо от началото на април Венецуела е продала около 24 тона злато, поради което златно-валутните ѝ резерви са намалели до 8.1 млрд. долара, информира ТАСС. На 1 ноември 2018 г. президентът на САЩ Доналд Тръмп нареди да бъдат въведени санкции, които да блокират операциите на Венецуела със златото на страната. В указа, разпространен от Белия дом, се посочва, че Вашингтон възнамерява да попречи на президента Николас Мадуро да \"разхищава богатството\" на страната. Опозиционният лидер Хуан Гуайдо се обяви на 23 януари за временен президент на Венецуела, припомня ТАСС. Той бе признат от САЩ, членовете на Групата от Лима (с изключение на Мексико), Организацията на американските държави и още много други страни. Николас Мадуро определи действията на Гуайдо като опит за държавен преврат и прекъсна дипломатическите отношения на Венецуела със Съединените щати. Мадуро е подкрепян от Русия, Беларус, Боливия, Иран, Китай, Куба, Никарагуа, Салвадор, Сирия и Турция. /БТА", "date": "2019.07.16", "title": "Венецуела е продала злато за $40 млн. миналата седмица, пише \"Блумбърг\""}
{"url": "https://www.dnevnik.bg/bulgaria/2019/07/16/3938912_shestima_shefove_ot_fond_zemedelie_zadurjani_po/", "text": "Шестима шефове на Държавен фонд \"Земеделие\", сред които директори на дирекции и зам. изпълнителен директор, са задържани за 24 часа, а разследващите претърсват домовете и офисите им. Има данни за длъжностни престъпления – че не са изпълнили или са нарушили служебните си задължения, съобщи зам. главният прокурор Иван Гешев на брифинг пред сградата на ДФ \"Земеделие\". Акцията започна сутринта  и е част от разследването, по което са обвинени собственика на \"Винпром Карнобат\" Миню  Стайков и още 7 души за злоупотреби с евросредства . Гешев припомни, че по това обвинение до момента е установено, че се разследва неправомерно получаване на 8 млн. лв. и опит за получаване на 5 млн. евро, общо около 18 млн. лв. еврофинансиране. По думите му това е станало със съдействие на служители от фонда. Гешев обясни, че към момента няма доказателства срещу бившия изпълнителен директор Румен Порожанов, макар че престъпленията са били извършвани по негово време. \"Събрани са данни, че за да се случи това, е имало съдействие от служители на ДФ \"Земеделие\", които вероятно са нарушили и не са изпълнили служебните си задължения. В момента са налични доказателства и данни за престъпление по служба на длъжностни лица\", каза Гешев. Извършват се претърсвания в домовете и служебните кабинети на служителите. Следователите и наблюдаващите прокурори ще преценят какви доказателства са събрани за тези 24 часа и на базата на тях ще преценят дали да повдигнат обвинения и какви мерки за неотклонение да наложат на служителите. Той обясни, че задържаният зам. изпълнителен директор е назначен на поста съвсем скоро, но се разследва за предишен период от време, когато е бил директор на дирекция. Гешев не спомена име, но описаните детайли дават основание да се предполага, че задържаният е Калоян Костадинов. От 2017 г. до юни 2019 г. Костадинов е директор на дирекция \"Договориране по прилагане на мерки за развитие на селските райони\". С решение на управителния съвет на ДФ \"Земеделие\" от 3 юни 2019 г. Костадинов е назначен за заместник изпълнителен директор с ресор прилагане на мерките от Програмата за развитие на селските райони (ПРСР). На въпрос дали прокуратурата е установила системни нарушения и проблеми във фонда Гешев каза, че работата на прокуратурата не е да извършва анализ как функционира едно министерство или агенция, а да работи по конкретни престъпления. \"Анализ на принципала е да се установи дали има системни нарушения и проблеми в работата\", добави Гешев. \"Един от проблемите, които създават чувство за несправедливост в обществото, е липсата на елементарно приличие. Корупция има навсякъде по света, но тук това създава усещане за безнаказаност. Трябва да е ясно, че тези времена свършват. Затова всеки, който не е наясно със себе си и с чувството си за самосъхранение, ще си понесе съответната отговорност\", коментира Гешев. Стайков е обвинен за злоупотреба с еврофондове и е в ареста от 10 месеца. Прокуратурата твърди, че дружества, свързани със Стайков, са получавали неправомерно средства от европрограми за земеделие. Парите били отпускани за развитие на селските райони и засаждане на нови лозя. Фонд \"Земеделие\" е разплащателната агенция на Програмата за развитие на селските райони с бюджет от близо 3 млрд. евро. Това е втората акция в рамките на разследването срещу Миню Стайков. Първата беше в началото на май, когато от офиси на земеделци, получаващи средства по тези програми, имаше задържани. Още тогава зам. главният прокурор Иван Гешев намекна, че Стайков е имал връзки на високо ниво и съдействие от служители във фонд \"Земеделие\". В рамките и на това разследване за пари от европрограми  показания даваше и Румен Порожанов  буквално дни  преди да подаде оставка  заради скандала с къщите за гости.", "date": "2019.07.16", "title": "Шестима шефове от фонд \"Земеделие\" са задържани"}
{"url": "https://www.dnevnik.bg/zelen/2019/07/16/3938930_ombudsmanut_sezira_konstitucionniia_sud_za_zabranata/", "text": "Омбудсманът Мая Манолова атакува промените в Закона за устройство на Черноморското крайбрежие в Конституционния съд. С тях депутатите наложиха глоби за разпъване на палатки и слагане на чадъри върху дюни, съобщиха от офиса на Манолова. Днес текстовете бяха обнародвани в Държавен вестник. С тях се определя глоба от 500 до 1000 лв. при поставяне на плажни принадлежности върху дюни. Санкции от 1000 до 3000 ще се налагат и за спиране на коли, ремаркета, кемпери и каравани (или имуществена санкция до 5000 лв.). Поставянето на преместваеми обекти и съоръжения по неохраняеми плажове без право на това ще се наказва с глоба от 5000 до 10 000 лв. или с имуществена санкция от 10 000 до 50 000 лв. Президентът Румен Радев наложи вето на текстовете, но депутатите прегласуваха текстовете, без да ги променят. Според Манолова промените в закона са \"в противоречие с нормите на конституцията за принципите на демократичната и правова държава, задълженията за опазване и възпроизводство на околната среда и за разумно използване на природните богатства и ресурси, за уреждане на режима на земята със закон и правото на гражданите на здравословна и благоприятна околна среда\". Тя акцентира, че изпреварващо се налагат административни наказания още преди да са определени местата за къмпингуване.", "date": "2019.07.16", "title": "Омбудсманът сезира Конституционния съд за забраната за свободно къмпингуване"}
{"url": "https://www.dnevnik.bg/analizi/2019/07/16/3938908_10_neshta_koito_triabva_da_znaete_za_napliiks_i_edno/", "text": "Масивът на #НАПЛийкс съдържа данни за 6 млн. български граждани – 4.66 млн. живи и 1.38 починали. Пълнолетното население на България е 5.8 млн., а тези в трудоспособна възраст са 4.2 млн.  В мейла си до медиите хакерите дават да се разбере, че имат още толкова данни изтеглени от сървърите на Министерството на финансите. Макар да използват руски мейл, далеч не може да сме сигурни, че са руснаци Има 57 папки, някои от които са системна информация за базата данни на НАП  Някои от таблиците включват потребителски имена, пароли и други данни за работата на служители на НАП и други държавни структури. Има и доста лични сертификати на граждани  Ако сте работили или плащали някакъв данък в последните 10 години, то е почти сигурно, че най-малкото ЕГН-то, името, адреса и дохода ви е в базата. Основната част от данните обхващат последните 10 години  Освен данъчни декларации, данните включват плащания по заеми, номера на превозни средства, граждански договори, данни на много българи зад граница получавали пенсии или отказали се от здравно осигуряване, IP адреси и информация дали играете хазарт  Базата съдържа индикации за сигнали между НАП и европейски институции и елементи от разследвания  Течът на данните е бил възможен заради неспазването на елементарни мерки за сигурност в администрацията – нещо, за което предупреждаваме отдавна  Макар данните да не донесат пряка вреда за повечето хора, те може да навредят на текущи данъчни разследвания, както и да се използват от телефонни измамници или за изнудване. В същото време публичността на тази информация, колкото и вредно да е за националната сигурност, ще даде възможност на изследователи да направят по-добра картина за доходите на населението, безработицата и социалните придобивки. Също така ще подпомогнат журналистически разследвания в имотното състояние на публични лица и отказа от проверки на самите служби в злоупотреби като #АпартаментГейт Първото, което следва да се направи сега, е да се понесе политическата и професионалната отговорност. Трябва да има криминално разследване как се е допуснало това и обвинения, макар последното да е малко вероятно предвид в какво се е изродила прокуратурата ни. Паралелно с това следва да се направи одит на цялата информационна инфраструктура на обществения сектор. Правила и закони, които определят как следва да се пазят данните, кой следва да има достъп до какво има, но не се спазва, както стана ясно. Време е да започне администрацията сериозно да мисли за електронно управление и съпътстващите мерки за сигурност, системи за проверка и достъп. Не на последно място обаче трябва да разберем, че този теч на данни е стряскащ само защото вече не може да си затваряме очите за състоянието на държавните бази данни. Истината е, че Хазарта започва една от последните си песни с \"Имам човек в НАП\". Е, доста хора имат човек тук и там. Един мой приятел разказваше как започнал успешен консултантски бизнес в България и скоро след това дошли \"гости\" заедно със служител на НАП в неприкрит опит да разберат какво прави фирмата и дали може да се присвои. Сега вече няма нужда да \"имаш човек\" или поне не за доходите от 2007-ма насам. Въпрос на време е някой да пусне публична търсачка за информацията. Не съм съгласен, че трябва да се направи, но толкова хора имат вече архива, че е неизбежно. Не тази, че са хакнали НАП, а с това, че всички ще знаят доходите ви. Нормално е да сте бесни. Трябва да сте бесни. Ако не защото личната ви информация е навсякъде, то най-малкото защото администрация за милиарди е позволила това. Само бесните хора могат да свършат нещо. По-важен е въпросът дали следва всички да го знаем това? Не само сега и занапред. Дали го искаме? В Швеция техният аналог на НАП прави публични всички данъчни декларации в края на годината. Отделни може да се видят с телефонно обаждане, но условието е, че отсрещната страна ще разбере, че сте видели декларацията им. Заедно с това публикуват детайлни справки за доходите по възрастови групи, региони, професии, нива на квалификация и прочие. Тази прозрачност в доходите е помогнала на много компании да поемат инициативата и сами да информират служителите си колко взимат колегите им на същото ниво. Ние обаче не сме Швеция и това не е прозрачност. Това е престъпно нехайство. Макар голяма част от данните наистина да не заплашват пряко населението, Някой ще направи портал, позволяващ лесна проверка. Всеки ще може да види доходите на съседа, колегата, известни и небезизвестни личности. Как това ще се отрази на взаимоотношенията ни, на обществения и политическия живот? Какво следва от тук?", "date": "2019.07.16", "title": "10 неща, които трябва да знаете за #НАПЛийкс, и едно, за което не искате да мислите"}
{"url": "https://www.dnevnik.bg/evropa/2019/07/16/3938925_fon_der_laien_moje_da_poluchi_podkrepata_na/", "text": "Кандидатурата на Урсула фон дер Лайен за председател на Европейската комисия вероятно ще получи подкрепата на социалистите и бившите либерали от \"Обнови Европа\", показаха изказвания на различните политически групи днес. Гласуването е в 19:00 българско време днес, а сутринта  тя се изправи пред Европарламента  в последен опит да убеди депутатите да застанат зад нея. Ръководителят на либералната група \"Обнови Европа\" Дачиан Чолош заяви, че очаква Фон дер Лайен да ръководи ЕК по проевропейски начин, използвайки единния пазар така, че богатството и благосъстоянието да достигнат до повече хора. \"Ако кандидатурата ви бъде одобрена от този парламент - и аз се надявам, че ще бъде - често ще чувате, че има някои неща, които не могат да се променят. Но трябва да има такава промяна\", каза той. \"Нашата група е готова да ви подкрепи, ако можете да обещаете обновление на Европа\", добави Чолош. Изказванията показаха, че Европейската народна партия (ЕНП) ще подкрепи Фон дер Лайен, социалистите и бившите либерали са по-скоро склонни да гласуват \"за\", а Зелените, крайната левица и крайната десница, изглежда, ще бъдат против.  че Европа сега трябва да бъде стабилна, и изрази надеждата тяхната кандидатка да получи подкрепа. От тази парламентарна група отбелязаха, че са подкрепили социалиста  Давид Сасоли  за председател на Европейския парламент.  посочиха, че са проевропейци и ще проявят отговорност. Без да изразяват ясна подкрепа, социалистите заявиха, че не желаят институционална криза. Групата \"Обнови Европа\" изрази готовност да подкрепи Фон дер Лайен, като отбеляза, че на плещите на ЕП никога досега не е тежала толкова голяма отговорност. , които вече обявиха, че  не подкрепят к андидатурата на бившия германски министър на отбраната, поздравиха нейната решимост да осигури равно представителство на жените и мъжете в ЕК, за намаляването на замърсяването, за европейски фонд за безработица.   заяви, че \"трябва внимателно да прецени\", както и че Фон дер Лайен \"не отговаря на изискванията за длъжността\". Според тази група тя е дала \"празни и неясни\" обещания, няма убедително виждане за Европа, представила се е \"неубедително\".  коментираха, че Фон дер Лайен не дава яснота за намеренията си в областта на върховенството на закона и не уточнява как да бъдат постигнати целите за опазването на природата. ЕКР съобщиха, че ще решат следобед как да гласуват.  откри несъвместимост между собствените си виждания и предложенията на Фон дер Лайен. Левите настояха за данъчна справедливост и парите за превъоръжаване да се използват за образование. Те заявиха, че няма да подкрепят Фон дер Лайен. /БТА", "date": "2019.07.16", "title": "Фон дер Лайен може да получи подкрепата на социалистите и либералите"}
{"url": "https://www.dnevnik.bg/video/2019/07/16/3937995_video_rusiia_izstrelia_uspeshno_nai-vajnata_si/", "text": "Русия успешно изстреля вероятно най-важната си космическа мисия от разпадането на бившия СССР насам. С ракета \"Протон\" от космодрума \"Байконур\" бе изпратен в Космоса рентгенов телескоп \"Спектр-РГ\" (Spektr-RG, съкращение от Spektrum-Röntgen-Gamma ), който е съвместен проект с Германия. Задачата му е да направи картографиране на цялото звездно небе в рентгеновия спектър с подробности, непознати досега. Според изследователите така ще се помогне и за проследяване на особено големи формирования в нашата Вселена и да се съберат нови данни да разширяването ѝ. \"Спектр-РГ\" може също да открие значително повече мощни източници на Х лъчи като огромните черни дупки в центъра на галактиките. Прогнозите са за периода, в който ще се използва, телескопът да засече до 3 милиона суперогромни черни дупки, десетки хиляди галактики и др. Освен това чрез него ще се събират данни за това, което популярно е известно като \"тъмна материя\" и \"тъмна енергия\", за които се знае много малко, но теоретично се смята, че играят огромна роля за поведението на Вселената. Но преди да започне работа, ще минат няколко месеца, основно защото съоръжението трябва да измине около 1.5 млн. км до място, известно като Точката на Лагранж 2, след което да се направят тестове. В тази предпочитана за наблюдения позиция телескопът ще избегне засенчване и температурни колебания, на които иначе би бил подложен, ако беше в орбита около Земята, обяснява Би Би Си. Понеже на това място се балансират гравитационните полета на Слънцето и Земята, телескопът ще може да маневрира при минимален разход на гориво. Основната част от апарата е системата eRosita, разработена от германския Институт за извънземна физика към академичната група \"Макс Планк\". Тя е комбинирана с руски апарат ART-XC и заедно използват 7 цилиндрични модула, насочващи рентгенови лъчи към детектори. С тази техника би трябвало да може да около 6 месеца да се направи \"заснемане\" на цялото небе, след което процедурата ще се повтаря отново и отново за подобряване на детайлите. Разработването на Spektr-RG отне десетилетия, защото трябваше да преодолява недостига на средства в Русия. В резултат изстреляният в събота апарат е доста по-различен от първоначалния замисъл. През януари спря да реагира на командите \"Спектр-Р\" - единственият руски космически радиотелескоп, изстрелян през 2011 г. Той продължи да изпраща научни данни дълго след като изтече 5-годишният проектен период за експлоатацията му.", "date": "2019.07.16", "title": "Видео: Русия изстреля успешно най-важната си постсъветска космическа мисия"}
{"url": "https://www.dnevnik.bg/biznes/2019/07/16/3938927_vicepremierut_donchev_predlaga_diskusiia_za_obshtinska/", "text": "След местните избори е подходящ моментът отново да се проведе обществена дискусия за това общините да могат да налагат допълнителен данък върху доходите на гражданите, който да остава при тях и така да се финансират общински проекти. Това казва в интервю за \"24 часа\" вицепремиерът Томислав Дончев. Напомня, че преди 2 г. правителството е имало подобна инициатива, която обаче не получи подкрепа в парламента - всеки общински съвет да има правото да определя надбавка върху доходите на физическите лица. Според вицепремиера това е щяло да разшири много доходната база на общините. \"Ако общината отчаяно има нужда от пари за детски градини, може да определи надбавка върху данъка, хората ще плащат и ще събере пари\", обяснява той. Посочва, че има и друг вариант - общината да реши да не вдига данъка, за да бъде атрактивна за инвеститори. Дончев посочва, че този въпрос не може да се реши без обществена дискусия.", "date": "2019.07.16", "title": "Вицепремиерът Дончев предлага дискусия за общинска надбавка за данъка върху доходите"}
{"url": "https://www.dnevnik.bg/zelen/2019/07/16/3938956_izhvurlenata_za_godina_hrana_bi_mogla_da_nahrani_3/", "text": "                        1.3 милиарда тона храна се изхвърлят годишно в света, докато един от всеки десет души страда от недохранване. Тези 1.3 милиарда тона са достатъчни, за да нахранят 3 милиарда души. И докато храната се оказва излишна предимно в по-богатите страни, то недостигът засяга най-много развиващи се икономики в Африка и Азия. Това са само първите данни, с които днес започна серия от обучения на фондация Биоселена за младежи, фирми и образователни институции. Образователните събития са част от европейския проект \"Твоята храна\", който цели да достигне до 2 милиона граждани на Европейския съюз от България, Естония, Латвия, Литва, Румъния и Хърватска. Посланието е за нуждата от разумно ползване на храната и в следващите две години ще се разпространява в България от екипа на Биоселена чрез учебни игри, онлайн тестове (например, за \" Пътешествието на банана \"), демонстрационни готварски курсове и други събития с практически съвети за промяна на всекидневното домакинство. Има ли проблем? Експертите напомнят, че докато все още мислим за България в контраст с по-богатите членки на Европейския съюз, рядко осъзнаваме, че заплахата от глад е по-отдалечена от нас, в сравнение с голяма част от жителите на Африка и Азия. Всъщност нашата държава е една от \"развитите\" страни, в които 53% от изхвърлената храна е на домакинствата - поради недобра преценка на необходимите количества. Едновременно с това в страните с високи доходи живее едва 15% от населението на Земята, което обаче консумира по-голямата част от хранителните ѝ ресурси. Само в Европа се изхвърля храна, която може да нахрани 200 милиона души, според данните, представени на обучението днес. Данните за България на Българската хранителна банка, които проектът цитира, потвърждават проблема. Общо над 670 000 тона ядлива храна се изхвърлят за една година в страната - количеството, равно на близо 2,2 милиарда порции от 300 грама. 40% от тази храна се изхвърля на етап консумация от домакинствата и много по-малко по-рано при събиране, транспортиране или от търговците. В същото време  според данните  на Националния статистически институт над 1,5 милиона българи живеят под или на прага на бедността. От една страна, проблемът е социален - тези храни биха могли да спасят умиращи от глад. Но намаляването на хранителните отпадъци би било полезно не само за другите, но и за нас самите - от гледна точка на спестени пари и на опазване на природата, от която зависи и нашето здраве. Тези социални, икономически и природозащитни ефекти от прекомерното производство и закупуване на храна показват статистическите данни, обобщени от международния екип на \"Твоята храна\". Росен Василев, координатор на проекта за България, разказа, че само в Европейския съюз годишно се изхвърлят 88 милиона тона храна, която е на стойност, сравнима с годишния бюджет на фондовете на ЕС за подпомагане на всички страни членки. Освен пари, обаче, изхвърлената храна означава и загуба на биоразнообразие и засилване на климатичните промени. Малко известен факт е, че самата изхвърлена храна е сравнима с транспорта като източник на парникови газове, разказа Василев. Това се дължи на факта, че от хранителните отпадъци се отделя метан, който е свързан с изменението на климата. Някои последици от промените в климата, които вече наблюдаваме, са изчезването на растения и животни, по-екстремни климатични условия, покачващи се нива на морското равнище и засилена миграция на хора. И докато и продължаващите ученически  стачки за климата , и последните европейски избори показаха, че природата и по-специално  климатичните промени са приоритет  за гражданите на ЕС, то според проучване на Евромарометър от 2015 г. по-малко от половината от европейците смятат, че могат да противодействат по някакъв начин с всекидневното си поведение. Хранителни отпадъци означават и загуба на вода, като данните на проекта сочат, че за производството на един малък хамбургер  отиват 2400 литра вода. Големите количества храна се произвеждат в държави, където водата е оскъдна, а някои вече са изправени пред сериозен недостиг на вода и още през 2008г. статистиката е посочила, че 1.4 милиарда души живеят без достатъчен достъп до прясна вода. Други данни, които проектът \"Нашата храна\" се стреми да популяризира, се отнасят до ефекта на прекомерното производство на храна върху биоразнообразието. Например, евтините масови продукти като палмовото масло изискват земя, която се обработва за сметка на гори, които осигуряват защита от климатичните промени, и унищожават естествени местообитания на редки видове като орангутани. Търсенето на високи добиви изисква химическа обработка на земеделски култури, която е вредна за пчелите - опрашителите, от които зависи 75% от храната на човечеството. Коя храна е необходима и кои производства ще се намалят се решава най-вече от търсенето на пазара. Изборът на потребителите зависи и от това с каква информация разполагат, например за това, че за производството на месо е нужна много повече вода, отколкото за зеленчуците. Във всички случаи, производството към момента е прекомерно - 28% от селскостопанската земя в света се използва за отглеждане на храна, която не се консумира. За да разкаже на достъпен език за тези процеси, проектът \"Нашата храна\" е създал освен обучителни материали и онлайн игри и кратки видео клипове - например, за пчелите, водата и гората. Отвъд чувството на вина - решения Росен Василев разказа днес, че в своите обучителни събития екипът на \"Нашата храна\" дава не само информация как всекидневната ни консумация участва в проблемите, но и предлага лесни и практически стъпки да намалим \"хранителния си отпечатък\". Част от съветите, които той представи, се отнасяха до по-разумното планиране на покупки, съхранението на продуктите, избора сред многообразието в магазина и приготвянето на оптимално нужните за домакинството количества. Предстоят множество нови представяния от фондация Биоселена в различни формати за деца, образователни институции и фирми. Екипът на проекта заяви и готовност да организира подходящ тип събитие - интерактивна игра, дебат, обучение на обучители, кулинарен урок или друго - за институциите, които се свържат с него (виж информация за връзка  тук ).", "date": "2019.07.16", "title": "Изхвърлената за година храна би могла да нахрани 3 милиарда души"}
{"url": "https://www.dnevnik.bg/sviat/2019/07/16/3938942_kakvo_obeshta_ursula_fon_der_laien_za_da_oglavi/", "text": "Предложената за следващ председател на Европейската комисия Урсула фон дер Лайен изложи днес пред Европейския парламент намеренията си, ако бъде утвърдена на длъжността. Тя отбеляза, че ако бъде избрана, ще бъде първата жена начело на ЕК. Ще се изправя срещу всеки, който иска да разруши ЕС, заяви Фон дер Лайен. Европа е като любовта - с времето може да не расте, но се задълбочава, добави тя. Фон дер Лайен се обяви за многостранно сътрудничество, за честна търговия и законност. Трябва да преоткрием единството си. Ако сме единни, никой не може да ни раздели отвън, добави тя. Природа По нейните думи опазването на природата е първостепенна задача и най-голямата отговорност на нашето време. Фон дер Лайен предложи до 2050 г. Европа да се превърне в първия континент без замърсяване. Необходими са смели стъпки, намаляването на  вредните газове  с 40 на сто до 2030 г. не е достатъчно, целта трябва да бъде 50-55 на сто, уточни тя. Фон дер Лайен съобщи, че още в първите 100 дни от своето управление би предложила европейско законодателство за защита на околната среда. Тя отбеляза, че са необходими един трилион евро инвестиции в следващото десетилетие за постигането на посочените цели. Фон дер Лайен подкрепи въвеждането на данък върху отделянето на въглероден двуокис. Икономика Според Фон дер Лайен е необходимо ЕС да отдели част от бюджета си в помощ на домакинствата при енергийния преход. Тя настоя за премахване на пречките пред капиталовите пазари, както и пазарът да бъде съобразен с обществото. Това, което искаме да похарчим, първо трябва да спечелим. Не хората обслужват икономиката, а икономиката служи на хората, отбеляза тя. Фон дер Лайен се обяви за честни данъци, включително за  технологичните гиганти , които печелят в Европа. По нейните думи е необходимо хората, които се трудят със законни договори на пълен работен ден, да получават  достойно възнаграждение  навсякъде в ЕС. Според нея синдикатите и работодателите трябва да се договорят за достойна минимална заплата в съответната европейска държава. Фон дер Лайен подкрепи идеята на ЕП за утроявяне на средствата във фонда за образование \"Еразъм\". По нейните думи е необходимо всяко дете в ЕС, заплашено от бедност, да има достъп до основните права - образование и здравеопазване. Човешки права Фон дер Лайен съобщи, че иска половината еврокомисари да бъдат жени. Тя поясни, че ако тази бройка не се изпълни, ще отхвърля предложенията на държавите от ЕС за еврокомисари. По нейните думи длъжностите в ЕК ще бъдат разпределени поравно между мъже и жени. Една от пет жени в ЕС е била жертва на насилие, а 55 на сто от жените са ставали жертва на  сексуално посегателство . Ще предложа насилието срещу жени да бъде част от престъпленията по европейското право, ЕС следва да се присъедини към  Истанбулската конвенция , заяви тя. Законност Фон дер Лайен посочи, че не може да има отстъпки по въпроса с  върховенството на закона.  ЕК винаги ще бъде независим пазител на договорите, добави тя. В писма до две от водещите групи в ЕП вчера Фон дер Лайен съобщи, че ще подкрепи въвеждането на годишни доклади за спазването на законността от всички държави в ЕС. Миграция Според Фон дер Лайен е необходимо преговорите по промяната на правилата от Дъблин да бъдат възобновени, за да се възстанови Шенген. Тя отбеляза, че ЕС е длъжен да спасява корабокрушенците. Трябва да намалим незаконната миграция и да запазим правото на убежище. Трябва да проявяваме съчувствие и да предприемем решителни действия, добави Фон дер Лайен. Тя настоя  Фронтекс да разполага с 10 000  допълнителни служители не до 2027 г., а най-късно 2024 година. Фон дер Лайен предложи ЕС да приема външнополитическите си решения не с единодушие, а с мнозинство. Великобритания Фон дер Лайен съобщи, че е готова за осигуряването на допълнителна отсрочка до оттеглянето на Великобритания от ЕС. Постигнатото споразумение с Лондон дава сигурност. Готова съм за допълнителна отсрочка, ако има нужда и основание. При всяко положение Великобритания остава наш съюзник, партньор и приятел, заяви тя. /БТА", "date": "2019.07.16", "title": "Какво обеща Урсула фон дер Лайен, за да оглави Еврокомисията"}
{"url": "https://www.dnevnik.bg/gradska_sreda/2019/07/16/3938943_prechupeni_petoluchki_shte_napomniat_che_sofiia_e/", "text": "Пречупени петолъчки ще бъдат поставени на девет места в София, свързани с комунистическото минало на България. Инициативата \"Памет за утре\" е на комитет, в който участват историците проф. Евелина Келбечева, доц. Михаил Груев, доц. Лъчезар Стоянов, журналистите Христо Христов и Калин Манолов, бизнесменът Георги Георгиев и адвокат Марио Топчийски. \"Идеята ни е да стане ясно, че петолъчката е не по-малко тежък знак от нацистката свастика. Не е нормално претрупаната със съветски и комунистически символи – паметници и сгради, градска среда, да се възприема от днешното поколение като нещо естествено и обикновено\" , коментира проф. Келбечева пред \"Дневник\". Счупените петолъчки ще бъдат поставени на 1 септември на паважа пред мястото на бившия мавзолей на Георги Димитров, пред Държавна агенция \"Архиви\" (където са били арестантските килии на Държавна сигурност), Мемориала на жертвите на комунистическия режим пред НДК, хотел \"Славянска беседа\", където е бил първият щаб на Народната милиция, Народното събрание,бившия Партиен дом, ЦК на ДКМС на ул. \"Съборна\" 13, президентството, бивш Държавен съвет, пред сградата на Отечествения фронт на бул. \"Витоша\" 18 и пред църквата \"Света Неделя\".", "date": "2019.07.16", "title": "Пречупени петолъчки ще напомнят, че София е осеяна с комунистически символи"}
{"url": "https://www.dnevnik.bg/bulgaria/2019/07/16/3938952_slujitel_na_voenna_informaciia_vozil_i_snabdiaval_s/", "text": "Служител на \"Военна информация\" е бил изпратен в приятелска държава от ЕС да шофира автомобила на известен бизнесмен и да го снабдява с информация. Това съобщи заместник главният прокурор Иван Гешев по повод  разследването срещу настоящия и бившия шеф на служба \"Военна информация\"  в Министерството на отбраната - генерал Пламен Ангелов и генерал Светослав Даскалов. Двамата генерали са обвинени за нерегламентирано издаване на достъп до класифицирана информация. Гешев коментира темата пред Държавен фонд \"Земеделие\", където даде изявление по друга тема - за  акцията на прокуратурата срещу шестима шефове на фонда . Разследването по случая с \"Военна информация\" се води от военна прокуратура и би трябвало данните по него да са класифицирани, но въпреки това Гешев оповести информация за разследването и дори коментира иронично работата на службата с намека, че български офицери трябва да си търсят работа като таксиметрови шофьори. Още след като излезе официалното съобщение на прокуратурата, в интервю за БНР бившият директор на ДКСИ Цвета Маркова предупреди, че разгласяването на такава информация не само е позорящо, но и зacтpaшaвa нaциoнaлнaтa cигypнocт. \"Не е нормално да ти плащат заплатата българските граждани и шефът на службата \"Военна информация\" да укаже на представител на тази служба в приятелска държава от ЕС да брифира бизнесмен, т.е. да го запознае с проблеми, които касаят неговите бизнес интереси, и този представител на \"Военна информация\" да му е таксиметров шофьор няколко дни. Ако това не е обидно за един български офицер, то би трябвало да е обидно за българските граждани\", коментира Иван Гешев по повод разследването. Той добави, че всичко това е \"грозно\", но дали е престъпление все още се проверява. По случая обвинения имат настоящият директор на службата ген. Пламен Ангелов и бившият – ген. Светослав Даскалов. \"Целенасочена лъжа е, че в тази служба прокуратурата извършва някакви действия, свързани с чисто оперативната дейност на \"Военна информация\". Разследването е в две насоки – как се харчат бюджетните и извънбюджетните средства. Все още няма обвинения за финансови нарушения. Има за изтичане на информация\", припомни Гешев. \"Ако ти работиш за българската държава и заплатата ти плащат българските граждани, не е нормално да обслужваш бизнес интереси. Ако искат, да започват в таксиметрова компания да работят. В случай че работиш в държавна служба, не може да работиш на частно\", подчерта зам. главният прокурор. Преди дни източници на \"Дневник\" от Министерството на отбраната  коментираха, че директорът на Военното разузнаване Пламен Ангелов е \"сготвен\" по донос през ДАНС. Според тях, намерението е ген. Пламен Ангелов да бъде отстранен от поста чрез отнемане на допуска му до секретна информация, по модела на отстраняването на генерал Димитър Шивиков преди няколко години. През 2015 г. Шивиков беше номиниран за заемане на международна длъжност в щаба на НАТО, но два-три дни по-късно се сдоби с обвинение, заради което му беше отнет допускът до класифицирана информация и това стана основание да бъде уволнен от действителна военна служба.", "date": "2019.07.16", "title": "Иван Гешев: Служител на \"Военна информация\" возил и снабдявал с данни бизнесмен"}
{"url": "https://www.dnevnik.bg/sviat/2019/07/16/3938950_tesla_promenia_cenata_na_modelite_3_eks_i_es/", "text": "Американският производител на електромобили \"Тесла\" (Tesla) обяви, че ще промени цените на автомобилите си \"Модел 3\", \"Модел Екс\" (Model X) и \"Модел Ес\" (Model S), предаде агенция \"Ройтерс\". Началната цена на  Модел 3  ще бъде 30 315 долара спрямо 32 225 долара. Цената на \"Модел Екс\" ще нарасне до 75 315 спрямо 71 325 долара, а на \"Модел Ес\" ще се повиши до 70 115 долара спрямо 65 125 долара. Това се посочва на сайта на компанията. Цените на колите включват потенциални стимули, посочва на  сайта си \"Тесла\" . В Китай, най-големия пазар за електромобили, \"Тесла\" също вдигна цените, като стартовата цена на \"Модел Ек\"с е 790 900 юана (115 068 долара), а на \"Модел Ес\" 776 900 юана. \"Тесла\" строи  завод в Шанхай , където планира първоначално да произвежда \"Модел 3\". Компанията приема поръчки за тези произвеждани в Китай автомобили, чиято начална цена е 328 000 юана. Телевизия Си Ен Би Си, цитирана от ТАСС, съобщи, че при сглобяването на \"Модел 3\" в САЩ се пренебрегват част от регламентираните проверки, за да се изпълнят сроковете за увеличаване на производството на електромобилите. По данни на телевизията няколко работници са разказали за условията на труд в предприятието на \"Тесла\", известно като Джи Ей 4 (GA4), което работи вече над година и е близо до главния завод във Фримонт, Калифорния. Те се оплакали от жегата през деня, от студа през нощта и от дима от природните пожари, прониквал в хангара, в който са работили миналата година. Според работниците при сглобяването не се правят всички предвидени по регламент тестове. В прессъобщение до телевизията \"Тесла\" посочва, че тези сведения са анекдотични разкази на служителите на компанията, въвеждащи в заблуда, и не отразяват практиката на сглобяване и метода на работата в компанията. В началото на месеца \"Тесла\" съобщи, че за второто тримесечие доставките на всички модели са се увеличили с 51 процента спрямо първото тримесечие до 95 200 бройки, включително 17 650 Модел Ес и Екс.", "date": "2019.07.16", "title": "\"Тесла\" променя цената на моделите 3, Екс и Ес"}
{"url": "https://www.dnevnik.bg/sviat/2019/07/16/3938937_vseki_den_po_74_bulgari_sa_emigrirali_v_germaniia_prez/", "text": "Всеки ден средно 74 българи, 79 хървати и 180 румънци са емигрирали в Германия през миналата година. Това са част от факторите, допринесли населението на Германия да надхвърли 83 млн. души миналата година, според данните на статистическата служба на страната, цитирани от ДПА и \"Ройтерс\". Нетната миграция е била 400 хил. души през 2018 г. - малко под миналогодишната (416 хил.). По-голямата част от новодошлите са от Европейския съюз - 202 хил. души. От тях най-много са от Румъния (68 хил.), Хърватия (29 хил.), България (27 хил.) и Полша (20 хил.). Общият брой на българите се е увеличил с близо 8.7% в сравнение с този за 2017-а, когато те са били 310 хил. души. В последните няколко години обаче най-видимо се задълбочава проблемът за Хърватия - страната с население от около 4.1 млн. души търси изход от масовата емиграция на жители в трудоспособна възраст, недоволни от бавния напредък след присъединяването към Европейския съюз. Заетостта и спадащата безработица доведоха до глад за кадри на трудовия пазар на най-голямата европейска икономика. Над милион позиции трябва да бъдат запълнени според работодателите, за да се премахнат спънките пред икономическия растеж. Застаряването и ниската раждаемост също предполагат работната сила на Германия да се свие в следващите няколко десетилетия. Компаниите имат нужда от мигранти, но това се отнася и за държавата, която иска с осигуровките им да помогне за финансирането на пенсионната система. Догодина се очаква допълнителна либерализация на трудовия пазар за трети страни. Намалели са обаче бежанците от страни, белязани от конфликти - нетната миграция от Сирия например е спаднала почти наполовина, от 60 хил. през 2017 г. до 334 хил. миналата. Спад има и в тази от Африка - от 35 на 34 хил. Общо в страната са се заселили 1.58 млн. души при 1.18 млн. изселили се - пише \"Ди велт\". Това е поредната година на спад на нетната миграция след пика на мигрантската криза, когато тя достигна 1 млн. души. Увеличила се е емиграцията сред самите германци - 262 хил. души (при 249 хил. година по-рано) са направили това през 2018 г. Върналите се са 202 хил. души.", "date": "2019.07.16", "title": "Всеки ден по 74 българи са емигрирали в Германия през 2018 г."}
{"url": "https://www.dnevnik.bg/politika/2019/07/16/3938968_bsp_iska_borisov_da_obiasni_v_parlamenta_za/", "text": "Парламентарната група на \"БСП за България\" поиска премиерът Бойко Борисов да дойде спешно в Народното събрание, за да даде информация за изтичането на лични данни от от Националната агенция за приходите (НАП). Социалисти настояват за изслушване в пленарната зала и на министрите на финансите и на вътрешните работи Владислав Горанов и Младен Маринов. В момента има извънредно заседание на парламента заради промените в Изборния кодекс, с които управляващите искат да се отмени машинното гласуване за местни и парламентарни избори. Според червения депутат Иван Иванов Борисов трябва да обясни пред депутатите какви са изтеклите данни и дали има опасност да бъдат източени сметки на гражданите. Председателят на парламента Цвета Караянчева заяви, че ще информира премиера и министрите за искането на социалистите. По-късно тя обяви, че Борисов има ангажимент, но в парламента ще дойдат Горанов и Младенов. Снощи се разбра, че от НАП са изтекли данни на милиони български граждани. Файловете съдържат ЕГН, имена, адреси и дори доходи (още за данните четете  тук) . Тази сутрин премиерът свика  заседание на Съвета за сигурност към Министерския съвет , след което бе съобщено, че пробивът в системата на НАП по всяка вероятност е извършен през \"услугата\" за tax refund и освен регистрацията на имейла на хакерите няма друго доказателство за \"руска връзка\".", "date": "2019.07.16", "title": "БСП иска Борисов да обясни в парламента за изтичането на лични данни от НАП"}
{"url": "https://www.dnevnik.bg/bulgaria/2019/07/16/3938998_zam-ministur_na_vutreshnite_raboti_stava_deputat/", "text": "Министър-председателят Бойко Борисов освободи Красимир Ципов като зам.-министър на вътрешните работи, съобщи правителствената пресслужба. Очаква се Ципов да положи клетва като народен представител в 44-то Народно събрание. Той ще заеме мястото на починалата миналата седмица Снежана Дукова. Ципов беше депутат от ГЕРБ в 41, 42 и 43-то Народно събрание, а зам.-министър на вътрешните работи - и в правителството \"Борисов 2\". Роденият през 1973 г. Ципов е магистър по право от Софийския университет \"Св. Климент Охридски\".  Като депутат е бил заместник-председател и председател на Комисията по вътрешна сигурност и обществен ред и член на Комисията по правни въпроси в 41-ото Народно събрание, а в следващия парламент - техен член. С връщането му в Народното събрание ГЕРБ добавя юрист към състава на парламентарната си група след като доскорошният председател на правната комисия Данаил Кирилов смени попрището и стана министър на правосъдието. ", "date": "2019.07.16", "title": "Зам.-министър на вътрешните работи става депутат"}
{"url": "https://www.dnevnik.bg/evropa/2019/07/16/3938996_diasnata_ruka_na_junker_martin_zelmaier_napuska/", "text": "Един от най-висшите служители на Европейската комисия – генералният секретар Мартин Зелмайер, ще подаде оставка идната седмица. Това потвърди говорителка на ЕК, цитирана от агенция \"Ройтерс\". Германецът Зелмайер бе дясната ръка на председателя на ЕК Жан-Клод Юнкер, преди набързо да бъде повишен. Според неписано правило не може председателят и генералният секретар на институцията да са от една и съща националност. Кандидат за наследник на Юнкер е бившият германски министър на отбраната  Урсула фон дер Лайен. През февруари тази година омбудсманът на ЕС Емили О'Райли потвърди в официално становище, че  изборът на  Зелмайер  не е бил съобразен с буквата и духа на действащите правила. Тя призова занапред комисията да разработи нова процедура. В края на миналата година  Европейският парламент настоя  Зелмайер да подаде оставка. В резолюция на европарламента се посочва, че бившият началник на кабинета на Жан-Клод Юнкер е бил назначен за заместник генерален секретар, а след това и за генерален секретар в рамките на един и същи ден, а процедурата е била проведена така, че други кандидати са нямали възможност да участват. Името на Зелмайер за последно се спомена в масовите медии по време на преговорите за това кой да оглави новата еврокомисия. Тогава като евентуален кандидат се обсъждаше и българската Кристалина Георгиева. Според източник на авторитетното издание \"Политико\" тя не е имала широка подкрепа и е споменавана \"само за да дразни Мартин Зелмайер\", с когото са имали сложни отношения. Повече за него вижте във видеото на \"Дневник\":", "date": "2019.07.16", "title": "Дясната ръка на Юнкер Мартин Зелмайер напуска еврокомисията"}
{"url": "https://www.dnevnik.bg/sport/2019/07/16/3938984_s_priziv_za_polojitelno_otraziavane_zavurshi_sreshtata/", "text": "Министърът на вътрешните работи Младен Маринов и Българският футболен съюз (БФС) призоваха за положителен поглед върху футбола след среща с представители на футболните съдии. \"Ако искаме да имаме футбол, всички трябва да милеем за него и да сме положителни\", каза вицепрезидентът на БФС Йордан Лечков. Това е втората среща между представители на властта и ръководители и служители във футбола. Преди седмица  министър-председателят Бойко Борисов събра собствениците на трите водещи клуба  \"Лудогорец\", ЦСКА и \"Левски\", президента на БФС Борислав Михайлов, Маринов и главния прокурор Сотир Цацаров. Тогава се дадоха уверения, че през новия сезон ще има честна игра, а премиерът заяви, че съдиите ще имат таен телефон за оплаквания при натиск. Сега на въпрос какъв ще е този телефон и как ще действа, Маринов отговори: \"Да приемем, че този телефон е лично моят\". Попитан защо в момент на напрежения покрай  хакерската атака  е отделил време да се среща с футболните съдии, Маринов каза: \"Мисля, че всяка една работа трябва да се свърши. Ние не сме подценили нито единия проблем, нито другия\". \"Мисля, че от първия кръг би следвало да бъдем доволни от съдиите. Не може всичко да е перфектно, но искам критиката да е градивна\", каза Лечков и обясни, че наличието на среща с министъра е доказателство за това, че БФС работи. \"Имаше среща с премиера, беше добър знак. Сега надграждаме\", добави Лечков. \"Трябва да бъдем точни, да гледаме в една посока. Аз обичам да разведрявам обстановката. Лесно е - предлагам съдиите да си скрият телефоните два дни преди мача и никой няма да ги притеснява и притиска.\" \"Няма проблем, трябва да гледате позитивно. Правим среща, за да подкрепим феърплея. Нашата идея е да идваме, преди да има проблеми, има закон за футболното хулиганство, има закони, които гарантират сигурността\", коментира министър Маринов. На въпроси как се притискат съдии и има ли натиск над футболните съдии Лечков отговори лаконично. \"Това не е сериозно, всички вие знаете как се притискат и по какъв начин се заплашват\", заяви той. Преди седмица Борисов каза след срещата, че на футболните съдии ще бъде предоставен таен телефон, на който да подават сигнали при натиск.", "date": "2019.07.16", "title": "Маринов: Да приемем че тайният телефон за футболните съдии е лично моят"}
{"url": "https://www.dnevnik.bg/razvlechenie/2019/07/16/3938985_koncertut_na_maikul_buble_se_otmenia/", "text": "Концертът на канадския изпълнител Майкъл Бубле, насрочен за 14 септември в зала \"Арена Армеец\", се отменя поради технически и логистични проблеми. Това обяви компанията за продажба на билети \"Ивентим\", позовавайки се на съобщение от организатора на събитието \"Ноукаст Консъртс ЕООД\". В съобщението им се допълва, че причините за отмяната са \"извън контрола на артиста и мениджмънта му\", както и че се очаква нова дата да бъде насрочена за 2020 г. Концертът в София беше обявен през ноември миналата година като първи за Бубле в България. Той щеше да е част от започналото през февруари негово турне, с което музикантът представя своя осми поред студиен албум със заглавието Love.  Всички закупени билети за концерта могат да бъдат върнати, а сумите по тях - възстановени от 22 юли до 22 декември в партньорската мрежа на \"Ивентим\". Подробностите за процедурите по връщане и възстановяване на средствата са описани  тук .", "date": "2019.07.16", "title": "Концертът на Майкъл Бубле се отменя"}
{"url": "https://www.dnevnik.bg/razvlechenie/2019/07/16/3938980_netfliks_izriaza_scena_sus_samoubiistvo_ot_populiaren/", "text": "Нетфликс\" премахна спорна сцена от популярния сериал, насочен към младата аудитория, \"13 причини защо\", която показва в подробни детайли самоубийството на тийнейджър. В публикация в \"Туитър\" компанията обясни, че това е следствие от препоръки на експерти от областта на медицината, предаде Би Би Си. Във въпросната сцена героинята от сериала Хана, изиграна от актрисата Катрин Лангфорд, прерязва вените си, докато лежи във вана. Кадрите са показани в първия сезон на \"13 причини защо\", качен в платформата на 31 март 2017 г. В новата версия на епизода 3-минутната сцена е пропусната. В изявление до медиите говорител на \"Нетфликс\" изтъкна, че сериалът е подтикнал много тийнейджъри да проговорят открито за теми като депресията и самоубийството. Въпреки че сериалът се ползва с одобрението на критиката, много организации застанаха срещу телевизионното щоу. Техният мотив беше, че в него самоубийството е показано в положителна светлина. Премахването на сцената беше прието с одобрение от голяма част от тези организации. \"Покриването на трудни теми в един сериал може да повиши разбирането и да окуражи хората да търсят помощ, но е важно това да се прави по отговорен начин\", заяви Лорна Фрейзър от организацията  \"Самаряните\" , която помага на хора, които имат суицидни мисли. Според американско проучване в месеците от първоначалното излъчване на първия сезон на \"13 причини защо\" самоубийствата на млади американци са нараснали с почти една трета. По данни на Националния институт по здравеопазване в САЩ през април, 2017 г. самоубийствата на американски граждани на възраст от 10 до 17 години са се повишили с 28.9 процента. В тази възрастова граница до края на годината е имало покачване и със 195 смъртни случая спрямо числата от минали години. Експертите обаче признават, че проучването не може да бъде представително и те не са открили пряка връзка между сериала и покачването на броя самоубийства на млади хора. \"Една сцена не може да бъде по-важна от живота на сериала и неговото послание, че трябва да се грижим повече един за друг\", коментира продуцентът на \"13 причини защо\" Браян Йорки. В \"Туитър\" той изтъкна, че създателите на шоуто са изобразили \"грозната и болезнена реалност на самоубийството с такива подробни детайли, за да бъдат сигурни, че никой няма да поиска да й подражава\". Сериалът е базиран на едноименния роман на Джей Ашър, публикуван през 2007 г. В него се разказва за ученичка, която е посегнала на живота си. Тя оставя след себе си 13 аудиозаписа с причините защо е извършила това, които са открити от неин съученик.  Вторият сезон на \"13 причини защо\" излезе през 2018 г., а третият се очаква да бъде качен в \"Нетфликс\" тази година.", "date": "2019.07.16", "title": "\"Нетфликс\" изряза сцена със самоубийство от популярен тийнейджърски сериал"}
{"url": "https://www.dnevnik.bg/citat_na_deniia/2019/07/16/3939050_citat_na_denia_v_bulgariia_nai-vliiatelnite_i_bogati/", "text": "Това каза вицепремиерът Валери Симеонов  за ветото на президента Румен Радев  върху въведената  възможност за финансиране на партиите от юридически лица.  Позицията на НФСБ е за отхвърляне на президентското вето. Според Симеонов, ако се приеме едно такова вето, това означава, че партиите ще бъдат лишени от възможността да бъдат финансирани по какъвто и да е начин. Тогава остава единствената възможност за бавна смърт на малките партии, каза Симеонов. Според него никой няма да даде пари на една малка партия и на опозиция, а на тези, които управляват, тъй като ще се страхува от санкции, проверки, репресии и отказ от обществени поръчки и концесии. Според Симеонов няма да се получи обвързване на бизнеса с партиите. \"В България бизнесът е зависим от политиците, които управляват. В България най-влиятелните и богати хора са тези, които управляват държавата. Мисля, че на всички е ясно това. По-удобно е да се насажда другата версия, че има някакви тъмни икономически субекти, които чакат с парите да манипулират държавата в коя посока? За да могат какво? Да получават поръчки. Те в момента ги получават, ако си плащат\", заяви Симеонов. Коалиционният партньор ВМРО е на обратната позиция. Ще подкрепим ветото на президента срещу това партиите да се финансират от стопански субекти - не му стигна смелостта да върне и едното левче субсидия, каза заместник-председателят на ВМРО Искрен Веселинов. Според него мотивите на ветото почти дословно повтарят мотивите на ВМРО, изложени в залата.", "date": "2019.07.16", "title": "Цитат на деня: В България най-влиятелните и богати хора са тези, които управляват държавата"}
{"url": "https://www.dnevnik.bg/sviat/2019/07/16/3939020_trima_muje_otivat_na_sud_v_malta_za_ubiistvoto_na/", "text": "Трима мъже ще се изправят пред правосъдието в Малта заради твърдения, че са участвали в убийството на журналиста Дафне Каруана Галиция, предаде \"Ройтерс\". Генералният прокурор на острова е издал обвинителния акт преди изтичане на 20-месечния срок, който тече от деня на ареста, преди заподозреният да има право да поиска освобождаване под гаранция. Винсент Мускат и братята Алфред и Джордж Деджорджо са обвинени, че са поставили и задействали бомбата, вероятно задействана с мобилен телефон и експлодирала в колата на Каруана Галиция близо до малтийската столица Валета на 16 октомври 2017 г. И тримата заподозрени твърдят за момента, че са невинни. Те бяха арестувани два месеца след убийството. Прокуратурата смята, че Мускат е наблюдавал как Каруана Галиция излиза с колата от дома си на километри от Валета, докато един от двамата братя е задействал бомбата от яхта на пристанището в столицата. Според полицията тримата не се считат за поръчителите на убийството. \"Ройтерс\" отбелязва, че според обикновено добре информираните малтийски медии тримата заподозрени не са сътрудничили на полицията. Семейството на жертвата многократно е искало от правителството в Малта да проведе независимо разследване, за да разбере дали изпълнителните власти са можели да направят нещо, за да го предотвратят. За такова разследване се застъпва и Съветът на Европа, но правителството иска това да не се случва засега, тъй като то би попречило на продължаващата работа на полицията.", "date": "2019.07.16", "title": "Трима мъже отиват на съд в Малта за убийството на Каруана Галиция"}
{"url": "https://www.dnevnik.bg/politika/2019/07/16/3939057_goranov_se_izvini_za_hakerskata_ataka_no_tvurdi_che/", "text": "Извинявам се на уязвените от хакерската атака срещу НАП (Национална агенция за приходите) български граждани и ги уверявам, че информацията им продължава да бъде защитена. Това каза министърът на финансите Владислав Горанов, който беше извикан в парламента, за да информира депутатите за изтичането на лични данни на стотици хиляди граждани и фирми. \"Няма нарушена и загубена информация на НАП. Информацията, която е опубличена, представлява освен лични данни и данъчно-осигурителна информация с отделни фрагменти и периоди\", каза Горанов. Той добави, че за съжаление подобни пробиви могат да бъдат произведени в доста по-богати и по-информационни държави. \"Това не е оправдание, а констатация\", каза Горанов. В хакнатите файлове от НАП се съдържат данни за стотици хиляди български граждани, техните имена, ЕГН и имена на български фирми с техните ЕИК, каза каза министърът на вътрешните работи Младен Маринов пред депутатите. \"В хода на извършените компютърно-разузнавателни и оперативно-издирвателни мероприятия бе установено следното: на 15 юли 2019 г. в 10.13 ч. неизвестно лице от електронна пощенска кутия е изпратил мейл до четири електронни медии. Съобщението е с препратка към сайта за споделяне на съдържание, където е наличен за сваляне архив с големина 1,84 гигабайта. Предоставена е и парола за достъп до данните в архива\", каза още Маринов. Не е ясно дали той излъга или не е информиран, защото проверка на \"Дневник\" показа, че писмото е изпратено до минимум 10 български медии. \"В съдържанието на тези файлове са налични фрагментирани данни за стотици хиляди български граждани, техните три имена, ЕГН, адреси, комбинация от цифри, имена на български фирми с техните ЕИК и адреси, мейли, регистрационни номера на автомобили\", каза още Маринов", "date": "2019.07.16", "title": "Горанов се извини за хакерската атака, но твърди, че информацията била защитена"}
{"url": "https://www.dnevnik.bg/politika/2019/07/16/3938963_na_purvo_chetene_parlamentut_otmeni_mashinnoto/", "text": "На първо четене парламентът отмени машинното гласуване на местни и парламентарни избори. За инициираните от управляващите промени в Изборния кодекс гласуваха 122 народни представители от ГЕРБ, \"Обединени патриоти\" и \"Воля\", а против бяха 92 депутати от БСП и ДПС, както и четирима от \"Обединените патриоти\". Въздържа се един народен представител. Основните мотиви за отмяна на машинното гласуване на управляващите са, че то е скъпо - до 59 лева на глас, а отчитането на резултатите от вота - сложно. Според председателя на парламентарната група на ГЕРБ Даниела Дариткова за местните избори тази есен ще има 265 вида бюлетини за кмет на общини, още толкова - за общински съветници, както и 3187 бюлетини за кметове на кметства. Ако има машинно гласуване, протоколът би бил над 10 метра, като по думите й се очакват и некоректности по отразяването на преференциален вот за общински съветници. По-притеснително обаче било, че на една машина през целия изборен ден биха могли да гласуват само около 156 души. \"Има риск от загуба на доверие в изборния процес, както и риск за бъдещия местен вот. Държим да се произведат избори с легитимен резултат\", каза Дарикова. Тя призова за подкрепа на законопроекта и обществен дебат за машинното гласуване. БСП и ДПС, чиито депутати не се регистрираха за кворум в началото на заседанието, отново защитиха позиции против отмяната на машинното гласуване. Според социалиста Филип Попов при машинното гласуване недействителните бюлетини са нула и се гарантира честност на вота, а желанието на ГЕРБ да го отмени за местния вот свидетелства за желание партията на Бойко Борисов да манипулира предстоящите избори. \"Машинното гласуване не е панацея за всички недъзи на изборния процес, но ние трябва да го имаме\", каза зам.-председателят на парламентарната група на \"БСП за България\" Крум Зарков, като призова управляващите да не се въртят в кръг.  Зам.-председателят на парламентарната група на ДПС Йордан Цонев обяви, че партията му продължава да настоява за машинно гласуване, при което държавата да закупи машините, както и за машинно преброяване на бюлетините, за да няма грешки в протоколите. Той даде да се разбере, че ДПС е готова на отстъпка - на предстоящите местни избори да няма машинно гласуване в 6 хиляди секции, както предложи и е записано в сега действащото законодателство, но не и за пълна отмяна. \"Вие сте пред лоша перспектива. Искате да запазите ръчното броене в секционните комисии и да приемете всички дефекти, които се случват там за вас\", каза Цонев.", "date": "2019.07.16", "title": "На първо четене парламентът отмени машинното гласуване на местни и парламентарни избори"}
{"url": "https://www.dnevnik.bg/sport/2019/07/16/3938890_grigor_dimitrov_i_predizvikatelstvoto_na_tvurdite/", "text": "Три поредни загуби и пропадане до 52-ото място в световната ранглиста – това е равносметката за Григор Димитров в последния месец. Българският тенисист  завърши сезона на трева  без нито една победа и с ранни отпадания във всички турнири, в които взе участие. За пръв път от 2012 г. той е  извън първите 50 на световната ранглиста . От края на юли започва сезонът на твърди кортове, който за Димитров може да бъде ключовата възможност да се изкачи в ранглистата до края на годината. Българинът, който преди в началото на май смени треньора си и продължава да търси верния ритъм, ще участва в пет турнира в рамките на следващия месец – Атланта, Лос Кабос, мастърсите в Канада и Синсинати, както и в последния турнир от Големия шлем US Open. За да влезе в ритъм на твърдите кортове, българинът е избрал да започне с два турнира от сериите АТП 250. В предишните години Димитров избягваше състезанията от най-ниската категория, но Атланта и Лос Кабос му дават добра възможност да опита да върне увереността си. Нова настилка, нов късмет За надпреварата в щата Джорджия бившият №3 в света получава \"уайлд кард\" след отказа на Феликс Оже-Алиасим да участва. \"За мен е много вълнуващо да започна сезона на твърди кортове именно в Атланта. Вярвам, че той ще ми помогне да се подготвя по най-добрия начин за US Open\", коментира Димитров пред сайта на надпреварата. В Атланта от 22 юли българинът ще има за съперници основно американци, които за момента са заявили участие: шампионът от 2018 г. Джон Иснър, Франсис Тиафо, Тейлър Фриц, Райли Опелка и други. В програмата на Димитров е включен и турнирът в Лос Кабос, Мексико. Още в началото на април се разбра, че той е приел поканата на организаторите и е един от първите, потвърдили участие. Фабио Фонини е най-голямото име сред  участниците в Лос Кабос  и единственият играч от топ 10. Сред останалите са Диего Шварцман и Лука Пуй. Надпреварата в Мексико (29 юли – 3 август) съвпада с турнира във Вашингтон от сериите АТП 500, в който Димитров по традиция участва. През август българинът ще участва в двата северноамерикански мастърса – в Монреал и Синсинати, които започват съответно на 5 и 12 август, и ще са последни проверки преди US Open. В борба за точки В турнирите до US Open Димитров има да защитава общо 280 точки. През 2018 г. българският тенисист  започна сезона на твърди кортове  от пето място в световната ранглиста, а само 12 месеца по-късно е извън топ 50. Идните състезания му дават възможност да направи скок напред при добри резултати. През миналата година той отпадна още в първия кръг на US Open (10 точки), а в Канада (180 точки) и Синсинати (90 точки) напусна съответно на четвъртфинал и осминафинал. Димитров няма точки, които да защитава в Атланта и Лос Кабос, така че каквото спечели до началото на август, ще се добавя към актива му за световната ранглиста. В момента българинът има 952 точки, но още от следващия понеделник ще се изкачи с две позиции до №50, след като Марко Чекинато и Ришар Гаске губят съответно 22 и 17 места.", "date": "2019.07.16", "title": "Григор Димитров и предизвикателството на твърдите кортове"}
{"url": "https://www.dnevnik.bg/sviat/2019/07/16/3939071_frenski_ministur_napusna_sled_obvineniia_che_e_daval/", "text": "Френският министър на екологията Франсоа дьо Рюжи подаде оставка, след като се озова в центъра на полемика за прекомерни разходи, предадоха световните агенции. Дьо Рюжи съобщи, че е връчил оставката си на премиера  Едуар Филип , след като е разговарял с него тази сутрин. Министърът на екологията, който е вторият човек в йерархията на френското правителство, каза, че се оттегля, за да се защитава от медийния линч, на който е станал жертва и на който е подложено неговото семейство. Той заяви още, че не може едновременно да се мобилизира, за да се защити и да изпълнява ефикасно задълженията, поверени му от президента Еманюел Макрон и от премиера. Френският разследващ сай т \"Медиапарт\" съобщи, че Дьо Рюжи  е организирал разточителни частни вечери, когато е бил председател на Националното събрание, долната камара на френския парламент. Освен това стана ясно, че след като е бил назначен неотдавна за министър на екологията, той е похарчил около 60 000 евро за ремонт на отпуснатия му от правителството апартамент.  Днес 45-годишният Дьо Рюжи обяви, че е подал жалба за клевета срещу разследващия сайт. Той наследи на поста  Никола Юло  - екологичен активист, който подаде оставка през септември миналата година с аргумента, че чувства, че президентът не е достатъчно ангажиран с неговата екологична програма. Полемиката около Дьо Рюжи засили критиките срещу правителството, че се е отдалечило от обикновените хора и е елитарно. Това е четвъртият министър, подал оставка, откакто Макрон дойде на власт. /БТА", "date": "2019.07.16", "title": "Френски министър напусна след обвинения, че е давал скъпи вечери за приятели"}
{"url": "https://www.dnevnik.bg/zdrave/2019/07/16/3939132_demonopolizaciiata_na_zdravnata_kasa_shte_povishi/", "text": "Демонополизацията на Здравната каса НЗОК ще повиши контрола в здравеопазването и ще премахне хаоса в системата, каза днес пред Би Ти Ви бившият здравен министър и управител на частен здравен фонд Мими Виткова. Изказването и беше по повод  обявените вчера основни акценти  в здравната реформа. Според Виткова е много важно кои медицински дейности ще влязат в основния здравен пакет и колко ще струват те, за да се прецени дали 8% вноска за здравноосигуряване е достатъчна. Тя заяви, че доклади на световни организации показват, че публичните разходи за здравеопазване у нас са недостатъчни. \"Ние трябва да увеличим публичните разходи и да намалим онези 50%, лично участие на хората в издържането на здравната система. Това няма как да се случи, ако вкараш нови финансови играчи\", посочи Мими Виткова. Виткова заяви, че при демонополизация на НЗОК е неизбежно увеличаването на здравните осигуровки.", "date": "2019.07.16", "title": "Демонополизацията на здравната каса ще повиши контрола и ще премахне хаоса, смята Мими Виткова"}
{"url": "https://www.dnevnik.bg/sport/2019/07/16/3939124_ruski_boksyori_sa_se_sustezavali_vupreki_doping/", "text": "Руски боксьори са участвали в състезания, докато са били наказани заради допинг нарушения, съобщава \"Ройтерс\". Според информацията това са Ислам Дашаев и Алена Токарчук. Двамата са участвали в официални турнири, въпреки че са имали забрана от Руската антидопингова агенция (РУСАДА). \"Ройтерс\" коментира, че това показва, че Русия все още има големи пропуски, макар да твърди, че е извървяла път в правилната посока от началото на мащабния допинг скандал от 2015 г. РУСАДА посочва, че не е запозната със случаите и че ще разследва. \"Не знаем защо тези наказани спортисти са участвали в състезания под юрисдикцията и с подкрепата на Руската федерация по бокс\", посочват от агенцията. Наскоро  \"Ройтерс\" разказа и за двама руски треньори по лека атлетика , които, въпреки че са наказани, работят със спортисти.", "date": "2019.07.16", "title": "Руски боксьори са се състезавали въпреки допинг наказания"}
{"url": "https://www.dnevnik.bg/biznes/2019/07/16/3939134_prihodnata_agenciia_moje_da_bude_globena_do_20_mln/", "text": "Националната агенция по приходите може да бъде глобена до 20 млн. евро, заради източените от нейн сървър лични данни, съобщи днес пред Би Ти Ви председател на Комисията за защита на личните данни Венцислав Караджов. Вчера стана ясно  че от един от сървърите на приходната агенция са източени 57 папки, с над 1 млн. реда, съдържащи ЕГН, имена, адреси и дори доходи. Днес от НАП признаха, че  атаката е станала възможна  благодарение на уязвимост в сигурността на електронната услуга \"Възстановяване на ДДС, платен в чужбина\". През нея осъществилият атаката на 29 юни е получил достъп до около 3% от базата данни. Финансовият министър Владислав Горанов, като принципал на НАП  цял ден обяснява , че източената информация не е достатъчна, за да се направят злоупотреби и никоя държава не е защитена от подобна атака. Той дори стигна до откритието, че ако агенцията не е предлагала он-лайн услуги, подобна тема е нямало да се появи. \"Регламентът предвижда много високи санкции за такъв тип нарушение\", допълни Караджов. НАП има срок от 72 часа, за да провери и уведоми комисията какво точно е атакувано и каква информация е изтекла от масивите им. Според Караджов глобата няма да се наложи веднага, тъй като тези средства е по-добре да се използват първо за подобряване в системите за защитата на личните данни. Коментирайки защо се е стигнало до тук, той посочва, че платформите, на които са изградени системите са вече остарели. \"Те не отговарят на съвременните изисквания, софтуерът се развива страшно бързо, и се създава тази възможност за пробив в системата\", допълва Венцислав Караджов. Александър Кашъмов от Програма \"Достъп до информация\" казва, че ако данни на човек, които се съдържат в документите в НАП, изтекат в публичното пространство, и това доведе до определени коментари, на факти и обстоятелства, свързани с този човек, тогава той би могъл да претендира и неимуществени вреди. По този повод Горанов обясни, че Комисията за защита на личните данни трябва да прецени дали има действие или бездействие от страна на държавата, които са позволили това да се случи. Реакциите в социалните мрежи вижте  тук", "date": "2019.07.16", "title": "Приходната агенция може да бъде глобена до 20 млн. евро за изтеклите лични данни"}
{"url": "https://www.dnevnik.bg/photos/2019/07/16/3939021_fotogaleriia_svetovnite_snimki_na_denia_16_juli_2019_g/", "text": "Директорът на НАСА / НЛСИ Университетска мрежа за астрофизични изследвания Джак Бърнс показва лунния глобус в Планетариума Фиске в Боулдър, Колорадо, САЩ.", "date": "2019.07.16", "title": "Фотогалерия: Световните снимки на деня 16 юли 2019 г."}
{"url": "https://www.dnevnik.bg/evropa/2019/07/16/3939128_ursula_fon_der_laien_shte_bude_purvata_jena_oglavila/", "text": "Урсула фон дер Лайен ще бъде първата жена, оглавила Европейската комисия, след като току-що бе одобрена от Европарламента. Тя спечели позицията с едва 383 гласа \"за\" при необходимо мнозинство от 374. Против нея са гласували 327 души. 22 депутати са се въздържали, а една бюлетина е пусната празна. Ако отказалите да я подкрепят или отхвърлят се включат в баланса между съгласни и несъгласни с кандидатурата ѝ, се оказва, че победата се дължи на 33 гласа в парламент със 751 народни представители. Разликата намалява под 30 души, защото все още четири депутатски места не са заети. Въпреки минималната преднина от 9 гласа над нужния праг и очевидно дълбоко разделен Европейски парламент, Фон дер Лайен определи гласуването като \"доверие за обединена и силна Европа\", в която държавите се борят заедно за бъдещето си, а не една срещу друга. Номинацията ѝ дойде след няколко дни на инфарктни преговори в Брюксел, а резултатите показват един остро разделен Европарламент. След като държавните и правителствени ръководители не успяха да се договорят за няколко други компромисни сделки,  изненадващо се обединиха  около 60-годишната майка на седем деца. Поддръжник е на силните евроатлантически отношения и е признавала необходимостта от по-големи разходи за отбрана в Германия. На международната сцена защитава дипломацията и многостранния подход. Какво следва Мандатът на Европейската комисия на Жан-Клод Юнкер е до 1 ноември и в оставащите седмици Фон дер Лайен трябва да сглоби своя екип и да получи одобрението на евродепутатите. В следващите седмици тя ще разпрати писма до столиците на 28-те държави членки правителствата да ѝ предложат своите кандидати за еврокомисари. Формално погледнато, такъв се полага и на Великобритания, макар по последна договорка страната да трябва да напусне на 31 октомври. Но Фон дер Лайен заяви тази седмица, че е склонна да обсъжда още едно отлагане на Брекзит. Докато британците са в Европейския съюз, те се ползват с всички права и задължения на член, включително на собствен комисар. Първата жена начело на Еврокомисията в Брюксел ще трябва да си изясни структурата на своя екип и как да разпредели ресорите в него. Ще има и консултации с националните правителства дали предлаганият от тях човек се вписва във възгледите ѝ. България и няколко държави вече обявиха, че ще предложат сеташните си еврокомисари, но в процеса на преговори това може да се промени. Фон дер Лайен ще бъде ограничена и от вече одобрените зам.-председатели на бъдещия ѝ екип - датчанката Маргрете Вестагер и холандецът Франс Тимерманс. В Брюксел упорито се говори, че тя ще трябва да приеме и трети зам.-председател - Марош Шефчович от Словакия заради баланса с Източна Европа. След като мине ваканцията на Европейския парламент през август, кандидатите за еврокомисари трябва да бъдат изслушани и одобрени или отхвърлени от съответните комисии на евродепутатите. За това има не повече от 8 седмици, след което в пленарна зала се гласува целият състав на новата Еврокомисия. Ако някой от националните кандидати не бъде одобрен в комисия (това вече се е случвало с България и други държави), Еврокомисията не е в пълен комплект и не е готова за пленарен вот. Коя е тя Родена е в Брюксел през 1958 г., където баща й Ернст Албрехт ръководи офиса на един от двамата германски членове на новосъздадената Европейска комисия. Албрехт е премиер на провинция Долна Саксония от 1976 г. до 1990 г. Фон дер Лайен учи в  Лондонското висше училище по икономика  от 1977 г. до 1980 г. После се захваща с медицина и завършва Хановерския медицински университет, отбелязва \"Ройтерс\". Влиза в политиката на 42 години след кариера в медицината като гинеколог. Дългогодишен съюзник на канцлера Ангела Меркел, тя е член на консервативния Християндемократически съюз от 1990 г. За красноречивата и изглеждаща добре по телевизията  Фон дер Лайен , която владее английски и френски език, постът като министър по семейните въпроси се оказа трамплин за кариера, започнала от местни правителствени позиции в района на Хановер, преминала през ръководство на министерството на труда и стигнала до едно от най-важните министерства в Германия. Обвинения в плагиатство на докторската й дисертация не доведоха до нищо – Хановерският университет през 2016 г. реши да не й отнема степента въпреки \"явни дефекти\" в работата й. Критикувана, че й липсва тежест, тя стана първата жена министър на отбраната в страната. През първите й 100 дни на поста трябваше да се справи с наследени проблеми като липсата на персонал и недостатъците в процесите на планиране в министерството. Междувременно бе смятана за евентуален наследник на Меркел, но й липсваше реална сила и влияние в ХДС, за да събере подкрепа. Дните й като министър на отбраната бяха белязани от вътрешни скандали и неуспехи в планирането, последваха серия от инциденти и афера, включваща външни министерски съветници. В момента Фон дер Лайен е разследвана от парламента за начина, по който министерството е раздавало апетитни поръчки. Фон дер Лайен бе остро критикувана, че е игнорирала  крайнодесните тенденции в германската армия . \"Убеден европеец\" и твърд поддръжник на интеграцията, Фон дер Лайен е сред най-видните привърженици на по-настъпателната роля за германската външна политика и политиката за сигурност в рамките на ЕС. Изказвала се е в полза на по-тясното военно сътрудничество в блока.", "date": "2019.07.16", "title": "Фон дер Лайен наследява Юнкер след много слаба подкрепа в европарламента"}
{"url": "https://www.dnevnik.bg/tehnologii/2019/07/16/3939141_otnovo_problem_v_rabotata_na_feisbuk/", "text": "Потребители в редица страни съобщават за проблеми в работата на \"Фейсбук\", предаде ТАСС, като се позова на специализирания сайт Даундитектър (Downdetector), съобщи БТА. В началото на месеца  имаше проблем с качването на снимки  във \"Фейсбук\" и платформите му \"Месинджър\", \"УотсАп\" и \"Инстаграм\". Неизправността се наблюдава от 19.01 ч. българско време. Най-много оплаквания са постъпили от САЩ и Великобритания. За проблеми се съобщава още във Франция, Холандия, Белгия, Германия, Мексико и Филипините. В Русия има сигнали от Москва. По данни на Даундитектър голяма част от потребителите на най-голямата социална мрежа в света имат проблем с лентата за новини (57%), около една пета не могат да си влязат в акаунта, а още толкова изобщо нямат достъп до сайта на \"Фейсбук\".", "date": "2019.07.16", "title": "Отново проблем в работата на \"Фейсбук\""}
{"url": "https://www.dnevnik.bg/bulgaria/2019/07/16/3939107_iztichaneto_na_danni_vlastta_obiasniava_che_niama/", "text": "Файловете с лични данни на милиони български граждани и фирми, които  изтекоха преди ден в писмо до медиите , са автентични. Информацията, която съдържа чувствителни данни на все още неизвестен брой хора - ЕГН-та, адреси, банкови сметки, данъчна информация, плащания и справки за доходи, вероятно е придобита след хакерска атака, може би с участието на вътрешен човек в данъчните служби. Според властите става дума за едва 3% от масивите с информация и повтарят, че нямало основания за сериозно безпокойство. В същото време Националната агенция за приходите (НАП) засега отказва да посочи колко души са пряко засегнати и какъв период от време обхващат данните. Въпреки свиканото заседание на Съвета по сигурността и поредицата от изявления на финансовия министър, включително в Народното събрание, много от въпросите около инцидента остават без отговор. Не е известно също дали не предстоят нови пробиви и изтичане на информация. За момента хипотезите как и защо е изтекла информация са многобройни, без нито една да е получила потвърждение. В анонимно писмо до три медии, включително \"Капитал\", изпратено днес, подателят твърди, че той е разпространил данните, че пробивът е още от 2012г. до сега и че ако властите прикрият истината, а медии я изопачават, ще направи публична още изтеглена информация и ще я публикува да бъде достъпна за всички. Представя се за руснак, женен за българка. (повече за него - надолу в текста). Това накратко е обобщението на деня, който последва може би  най-голямото известно досега изтичане на данни в България . Случаят е изключително сериозен и обезпокоителен, тъй като показва не само пропуски в системата, но и затрудненията на държавните институции да плащат за добра система за сигурност на информацията и поддръжката й. Заседания, изслушвания, изявления Преди ден анонимни хакери изпратиха до български медии мейл, в който се съдържа линк към масив от близо 11 GB информация – лични данни на милиони лица, банкови сметки, данъчна информация, включително и данни за потребителска активност в сайтове за залози онлайн. Ден по-късно оригиналният мейл вече не работи, показа справка на \"Капитал\". В съобщението се казва, че това е масив с информация на НАП, а авторите му пишат: \"Правителството ви е бавноразвиващо се. Състоянието на киберсигурността ви е пародийно\". Днес в поредица от изявления пред медиите властите обявиха, че по случая вече работят Държавна агенция \"Национална сигурност\", Главна дирекция \"Борба с организираната престъпност\" и Комисията за защита на личните данни, както и прокуратурата. Финансовият министър Владислав Горанов, в чийто ресор е данъчната агенция, каза, че ще се търси съдействие и от Европейската служба за киберсигурност. Българският еврокомисар Мария Габриел, чийто ресор са дигиталните компетентности, коментира пред БНТ, че според влезлия в сила от 27 юни Закон за киберсигурността, България може да поиска и получи бързо помощ от европейската служба за киберсигурност, за да се установи как е извършено изнасянето на информация. От Националната агенция за приходите дадоха извънредна пресконференция, на която  потвърдиха официално, че изтеклите данни са автентични  и представляват конфиденциална информация. Експерти са изследвали около 30% от съдържанието на файловете. Според НАП достъпът до сървър на агенцията е станал през една от електронните им услуги, която е за възстановяване на ДДС от сделки в чужбина (VATrefund). Тя е създадена през 2012 г., ползвала се е от сравнително малък брой данъкоплатци и не е обновявана, заради което се е оказала уязвима. В същото време премиерът Бойко  Борисов спешно свика Съвета за сигурност  към Министерския съвет, в който влизат министрите на външните работи, на отбраната, на вътрешните работи и на финансите, зам.-министри, главният секретар на МВР, началникът на отбраната и ръководителите на разузнавателните и контраразузнавателните служби. Борисов не направи изявление пред медиите след сбирката и досега не е коментирал случващото се. Течът на информация беше обсъждан и в парламента, след като  БСП поиска Борисов и Горанов да дадат информация  пред депутатите по случая. В отговор Владислав Горанов и вътрешният министър Младен Маринов говориха в Народното събрание, повтаряйки известната до момента информация. Омбудсманът Мая Манолова, за която неофициално, но все по-усилено се говори, че може да се кандидатира за кмет на София наесен, също се включи в коментарите като заяви, че държавата е длъжна да защити правата на 5 милиона граждани и това трябва да се случи в максимално бърз срок. \"Това е тежко посегателство, опасен и арогантен акт\", добави Манолова и поиска незабавни мерки, както и разследване, за да се установи кой е поръчал пробива и кой стои зад него. Ден по-рано  \"Демократи за силна България\" поискаха оставката на Владислав Горанов  заради допускането на пробива. Днес обаче Горанов даде да се разбере, че не възнамерява да се оттегля, тъй като подобни случаи е имало в много други държави, а по-късно уточни, че премиерът Борисов е поискал от него решения, а не оставка. Версиите: от Ф-16 до вътрешен човек Днес сутринта  министърът на вътрешните работи Младен Маринов  обяви, че хакерската атака има политически ефект и застрашава националната сигурност. Той обвърза случилото се с решението на правителството да купуване на осем американски изтребителя Ф-16. По-късно от НАП обясниха, че изтичането на данни най-вероятно е станало през юни - далеч преди решението за самолетите да е факт. Според Маринов обаче пускането на данните точно в деня на решението за изтребителите не е случайно. \"Вчера правителството взе решение за сделката за купуване на самолети Ф-16, а мейлът е руски, откъдето идва информацията, иска се оставката на финансовия министър... Може да се прави и такъв анализ...\", каза Маринов, но отказа да коментира версии за намеса от чужди държави с аргумента, че ще навреди на разследването. \"Не искам да следвам думите на министър Маринов и да търся връзки между актуализацията на бюджета, придобиването на нови бойни летателни апарати и изтичането на информация. Течът е от по-ранна дата\", заяви от своя страна Владислав Горанов. На въпрос на \"Дневник\" дали освен мейла на хакерите, който е регистриран в руската услуга Yandex, има други данни за намеса от Русия Горанов каза, че това е конспиративна теория, по която се работи, но няма други данни. Има няколко версии как е изтекла информацията. Сред основните за МВР е, че данните са източени през сървъри на Министерството на финансите чрез системата на НАП за връщане на ДДС  (VATrefund). Според НАП атаката е отвън и е извършена от хакер, но не е изключена възможността да е участвал и вътрешен човек, каза говорителят на агенцията Росен Бъчваров. Според експерта по информационни технологии Светлин Наков пробивът е станал, след като някой се е сдобил с нерегламентиран достъп до Oracle база данни в държавен сървър. В интервю за \"Нова телевизия\" Наков обясни, че файлът с експортираните бази данни е 1.7 GB (компресиран) и съдържа 57 бази (схеми) с по 20-30 таблици средно, някои с по половин милион записа, в CSV формат (експорт). Посочи също, че именуването на колоните с данни е по характерния за Oracle начин - с главни букви. Наков е убеден, че данните са от пробив или теч чрез хакнат сървър или през вътрешен човек от държавна институция. \"Най-вероятно са хакнали локалната база данни на служител от Министерството на финансите, където той си е работил по разни справки, или някакъв работен сървър в министерството или НАП\", смята експертът. Той препоръчва на разследващите да се свържат с експерт, който разбира от Oracle. Наков обърна внимание и на факта, че файлове са датирани - 10 ноември 1989. \"IT-Чернобил\" - така определи ситуацията експертът по кибер сигурност Ясен Танев. Пред Би Ти Ви той напомни, че комбинирането на изтеклите данни позволява извличане на допълнителна информация и напомни, че след три месеца предстоят избори и не е ясно как могат да се ползват сведенията за ЕГН и адреси в този контекст. Тест за уязвимостта на системите е версията на експертът по информационна сигурност Божан Божанов. \"Някой е искал да демонстрира колко са уязвими системите на държавата. Защото те не са уязвими от днес - уязвими са много отдавна\", коментира той в интервю за \"Дойче веле\". Божанов припомни миналогодишния казус с изтичане на данни от Търговския регистър и посочи, че явно никой не си е взел поука.  За количеството и качеството на данните От НАП твърдят, че хакерите са успели да откраднат само отделни файлове от една база данни. Говорителят на НАП Росен Бъчваров обясни, че приходната агенция работи с около 60 масива, които се съхраняват на различни сървъри. Всичко това вероятно се е случило на 29 юни, когато е засечен опит за нерегламентиран достъп до един от сървърите им. Тепърва ще се прави цялостен одит на информационната система в НАП, който се очаква да е готов до седмица. Разпратеният вчера масив съдържа 57 папки с повече от хиляда файла, пише \"Капитал\", а проверка на седмичника е открила бази данни с по над 1 млн. реда. Според писмото на хакерите засегнатите са над 5 млн. български и чуждестранни граждани. Усилията на финансовия министър Владислав Горанов - главен говорител на управляващите по темата днес, бяха насочени към това да уверява, че изтеклите данни са сравнително малко и не представляват опасност за засегнатите, а властите взимат мерки да предотвратят следващ теч. Добрата новина и \"ако нямаше е-услуги...\" \"Най-добрата новина е, че  няма загубена или унищожена информация.  Ако има зловредно действие отвътре или успеем да открием виновниците, ще намалим негативизма към НАП\", заяви Горанов сутринта. Допълни, че оповестената информация не представлява класифицирани данни, тъй като \"е създадена от самите лица под формата на декларации\", но без да коментира задължението на държавата да ги пази и съхранява. Според него информацията не е достатъчна, за да може чрез нея да се извършат злоупотреби. По-късно се извини за хакерската атака и заплаши всеки, който се опита да злоупотреби с данните с наказателно преследване. Попитан какво ще прави държавата, ако гражданите започнат да водят дела заради изтеклата информация, отговори, че Комисията за защита на личните данни трябва да прецени дали има действие или бездействие от страна на държавата, което да е позволило това да се случи. Финансовият министър заяви, че е била отправена \"малко наивно\" молба към хакерите, които хостват информацията, да я премахнат, но не е получен отговор. По-късно обясни и че,  ако НАП не предлагаше електронни услуги, нямаше да има казус  с изтичане на лични данни. \"Не става въпрос толкова за количеството, колкото до качеството на данните, изтекли от системата на НАП, защото кибератаката засяга много и различни хора. Това е информация, която може да бъде използвана за най-различни цели\", смята Атанас Чобанов от сайта \"Биволъ\", който също е имал получил данните, цитиран от БНР. По думите му, сред изтеклите данни има папка, наречена \"Яне Янев\" - по името на някогашния съветник на премиера Борисов и лидер на РЗС, който стана известен с изнасянето на недостъпна за широката публика информация пред медиите. Чобанов съобщи и за файл \"Павков\", като уточни, че директорът на дирекция \"Анализи и прогнози\" в НАП се казва Трифон Павков. Освен това Чобанов предупреди, че информацията е особено чувствителна и по отношение на онлайн залаганията, защото може да покажат зависимости на определени хора. Според него и политиците също имат сериозно основание за притеснение, тъй като за някои от тях може да се изясни имотното им състояние. Добави, че държавата трябва да даде възможност на гражданите да проверят дали личните им данни са сред изтеклите, за да могат да потърсят правата си. И нова заплаха Докато държавните институции обмислят кой е хакерът и как да защитят базите данни от нови атаки, няколко медии, сред които и  \"Капитал\" получиха анонимен мейл . Авторът му твърди, че той е авторът на атаката и предупреждава, че разполага с още информация. По думите му изтичането на данни се случва не инцидентно, а в последните 11 години. Уязвимата система е била е хакната през 2012 г., но тогава никой не е разбрал, че са компрометирани 30 GB данни. Той посочва, че информацията е била пратена оригинално до 56 медии в България, но не се задават правилните въпроси. Затова и новото изявление е пратено само до три, които са \"показали истинска журналистика\". По-рано през деня вътрешният министър заяви, че  данните са пратени до едва четири медии , макар че от писмото е видно, че адресатите са повече. Авторът, който се представя за хакера, смята, че българските власти няма да разкрият нищо, а само ще прикриват истината. Той заплашва да разкрие пълните изтекли 21 GB. Друга закана е, че ако някоя от медиите, с които се е свързал, разпространи невярна информация за случващото се, хакерът ще разкрие още два различни масива, които също идват от Министерство на финансите. В писмото, чиято автентичност все още не е установена, хакерът се описва като руснак, женен за българка, чиито родители живеят в България. Случилото се провокира въпроси към Владислав Горанов и за хората, на които е възложена защитата на данните, събирани от държавните институции. Министърът обясни, че добри IT специалисти в държавната администрация се намират и задържат трудно заради неконкурентните нива на заплатите в сектора: Нека започнем оттам, че добри IT-специалисти в публичния сектор много трудно се намират при установените нива на заплащане. IT-специалистите в частния сектор получават в пъти повече от служителите в публичната администрация. Това един голям проблем. Трябва да изградим допълнителен капацитет и да вложим допълнителен ресурс\", каза той.", "date": "2019.07.16", "title": "Изтичането на лични данни: властта обяснява, че няма страшно под заплахата за нови разкрития"}
{"url": "https://www.dnevnik.bg/sviat/2019/07/16/3939147_rekordno_visoka_temperatura_e_izmerena_na/", "text": "Рекордон висока температура е бил измерен в най-северното обитавано място на Земята, Алърт в Канада. Днес от канадската метеорологична служба са отчели плюс 21 градуса, предаде \"Франс прес\", цитирана от БТА. Алърт се намира на по-малко от 900 километра от Северния полюс. Средната температура там през юли е 3.4 градуса. \"Това е доста необикновено като статистика, това е един пример сред стотиците и стотици други рекорди, поставени от глобалното затопляне\", подчерта пред Франс прес Армел Кастелан, метеоролог в канадското министерство на околната среда. Кастелан съобщи, че в неделя в Алърт са били измерени 21 градуса, а вчера - 20 градуса. \"Това е абсолютен рекорд, никога не сме виждали подобно нещо\", каза той. Метеорологичната станция в Алърт е създадена през 1950 г. Досегашният температурен рекорд в Алърт, 20 градуса, датираше от 8 юли 1956 г. От 2012 г. в станцията, разположена на брега на Северния ледовит океан, на няколко пъти са били измерени между 19 и 20 градуса. Кастелан обясни наблюдаваната тези дни гореща вълна с фронт на високо налягане, който се запазва над Гренландия и допринася за идването на ветрове от юг към Северния ледовит океан.", "date": "2019.07.16", "title": "Рекордно висока температура е измерена на най-северното обитавано място на Земята"}
{"url": "https://www.dnevnik.bg/video/2019/07/16/3939159_svideteli_sme_na_digitalna_katastrofa_smiatat_ot_da/", "text": "Изтичането на данните от Националната агенция за приходите е дигитална катастрофа. Това е нещо, което не се е случвало в най-новата история на България, казва софтуерният специалист и член на \"Демократична България\" Ивайло Мирчев в интервю за \"Фейсбук\" канала на организацията. Коментарът му беше по повод  разпространената вчера информация , че от един от сървърите на приходната агенция са източени 57 папки, с над 1 млн. реда, съдържащи ЕГН, имена, адреси и дори доходи. Днес от НАП признаха, че  атаката е станала възможна  благодарение на уязвимост в сигурността на електронната услуга \"Възстановяване на ДДС, платен в чужбина\". През нея осъществилият атаката на 29 юни е получил достъп до около 3% от базата данни. Според Мирчев информацията може да се използват за изнудване и от телефонни измамници. Експертът смята, че случаят говори за огромно безхаберие и от изпълнителите, и от този, който е поръчал защитата на данните. Според него трябва да има оставки и одит на подхода за работа. \"Никой не може да изчисли загубите. По-лошото е, че не знаем колко още такива групи има, които регулярно си теглят данни от НАП\", допълва Ивайло Мирчев. Той е на мнение, че изтичането на данните ще постави под въпрос всички бъдещи разследвания на приходната агенция. Най-голямата щета е сривът в доверието Софтуерният инженер Божидар Божанов от \"Демократична България\", казва, че става въпрос за наистина голям пробив в сигурността. За него причините, за да се стигне до тук са комплексни. Божанов посочва, че до сега НАП се е считала за една от държавните институции с най-сериозно защитени данни, а след пробива се срива доверието, което всъщност е голямата щета. Според него при преглед на съдържанието на пуснатата информация се появяват и съмнения, че агенцията е правила неща, които не е трябвало да прави, като не е изключено част от тях да са с цел репресия. И Божанов и Мирчев смятат, че е логично да бъдат заведени дела срещу НАП, заради изтеклите данни.", "date": "2019.07.16", "title": "Свидетели сме на дигитална катастрофа, смятат от \"Демократична България\" (видео)"}
{"url": "https://www.dnevnik.bg/evropa/2019/07/16/3939160_franciia_shte_podkrepi_laura_kyoveshi_za_glaven/", "text": "Франция се е съгласила да подкрепи румънката Лаура Кьовеши за главен прокурор на ЕС за сметка на собствения си кандидат Жан-Франсоа Бонер. Това твърди в. \"Файненшъл таймс\", позовавайки се на френски и румънски източници. Ходът идва, след като президентът  Еманюел Макрон спечели много  от преговорите за разпределянето на висшите постове в ЕС - начело на Европейската централна банка застава сънародничката му  Кристин Лагард , а на Европейския съвет - либералът Шарл Мишел. Системата на \"водещия кандидат\" за председател на Еврокомисията се провали и начело на ЕС вече е германката Урсула фон дер Лайен, за която се говори, че е предложена именно от него. Според високопоставен френски източник замяната на Бонер с Кьовеши ще спомогне за географския баланс - досега нито един от важните постове не е отишъл при източноевропеец. Така Париж ще подчертае ѝ отдадеността си на върховенството на закона. \"Това ще позволи и бързото създаване на службата на прокурора, което ние активно подкрепяме\", казва още той. Ръководителят на групата на Макрон в ЕП - \"Обнови Европа\", Дачиан Чолош, казва пред вестника, че Париж формално ще подкрепи Кьовеши в идните дни. Европейската прокуратура ще има правомощия да разследва и преследва по наказателен ред престъпленията против бюджета на ЕС, например измами, корупция или трансгранични измами с ДДС. По време на петгодишния мандат на Кьовеши начело на Националната дирекция за борба с корупцията осъдителните присъди за корупция по високите етажи на властта рязко се увеличиха, което й спечели похвали от ЕС, от групи на гражданското общество и частни инвеститори. Миналата година обаче Кьовеши  бе отстранена  по заповед на правосъдния министър Тудорел Тоадер. Румънското правителство, което председателстваше Съвета на ЕС през първата половина от годината,  активно пречеше на избора  на Кьовеши - както по дипломатически път, така и чрез съдебни обвинения и разпити за антикорупционната ѝ дейност.", "date": "2019.07.16", "title": "Франция ще подкрепи Лаура Кьовеши за главен прокурор на ЕС, вместо своя кандидат"}
