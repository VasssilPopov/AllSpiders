{"url": "https://www.dnevnik.bg/sport/2019/04/12/3418985_kralev_putiat_do_postroiavaneto_na_nov_stadion_na_cska/", "text": "Като формалност определи министърът на спорта Красен Кралев пътя до построяването на нов стадион на мястото на \"Българска армия\". Той изтъкна, че държавата и ръководството на \"ЦСКА-София\" гледат в една посока. Червените искат да изградят ново съоръжение, като  преди седмица представиха първите два разгледани проекта . \"Имаме пълно разбиране, ние притежаваме собствеността на стадиона, ЦСКА иска да инвестира в него. Има много форми, през които това може да стане. Важното е, че има пълно разбирателство между държавата и намеренията на клуба. Няма несъответствия, просто е формалност този път да бъде извървян до края\", каза Кралев в Солун, където в събота предстои среща за обсъждане на кандидатурата на България, Гърция, Сърбия и Румъния за съвместна кандидатура за Евро 2028 или за световното през 2030 г. Министърът уточни, че евентуалният нов стадион на ЦСКА няма общо с кандидатурата. \"С тях (ЦСКА) работим много добре заедно, то е съвместен проект, който ще вършим, но не искам да казвам нищо повече преди да е приключила процедурата.\" Основният проблем около изграждането на нов стадион на мястото на \"Българска армия\" се очертава да е свързан с това, че съоръжението е в парк. \"Доколкото съм говорил с главния архитект, може да се строи в рамките на \"чашата\" на стадиона, не може да се излиза от нея. Ще има проблем с паркинга, но трябва да се дискутира. Всичко зависи какъв проект ще се представи в Столична община. Аз също искам да видя проекта, с който \"армейците\" ще кандидатстват и който заедно трябва да правим\", добави Кралев. По думите му в София трябва да се направи нов национален стадион, който да влезе в съвместната балканска кандидатура. Другите градове, които България може да предложи, са Пловдив, Варна и Бургас.", "date": "2019.04.12", "title": "Кралев: Пътят до построяването на нов стадион на ЦСКА е формалност"}
{"url": "https://www.dnevnik.bg/sport/2019/04/12/3418801_dermendjiev_opravi_kritika_kum_kapitana_na_levski/", "text": "Треньорът на \"Левски\" Георги Дерменджиев отправи критика към капитана на отбора Живко Миланов заради действията му при гостуването на \"Черно Море\".  Десният защитник пропуска важния мач с \"Лудогорец\" , като беше глобен с 4000 лева за две провинения за обида и неприличен жест. \"Наказание, което е извън играта и не е добре за един капитан\", каза Дерменджиев преди двубоя с шампиона. Двубоят между \"Левски\" и \"Лудогорец\" е на 14 април от 19 ч. и  ще се играе на националния стадион \"Васил Левски\"  заради подмяна на тревното покритие на \"Виваком арена Георги Аспарухов\". Според Дерменджиев мястото за провеждане на двубоя е без значение за двата отбора. \"Домът на \"Левски\" е Герена. \"Левски\" е играл много отговорни мачове на \"Васил Левски\", така че няма да има много голяма разлика. Нито за \"Левски\", нито за \"Лудогорец\" ще бъде голям фактор това, че ще играем на \"Васил Левски\", каза Дерменджиев. На въпрос за състоянието на терена, треньорът на \"Левски\" заяви: \"Ако бях агроном, щях да отговоря\". \"Левски\" влиза в двубоя с \"Лудогорец\" с много проблеми заради контузени и наказани играчи. Освен Миланов наказани за по една среща са още Нуно Реиш и Луи Нганиони. Дерменджиев допълни, че това е възможност да види един по-различен \"Левски\". \"Играем мач за мач и накрая ще броим точките. В такава ситуация сме, че няма как да се откажем от челните позиции. Точките са много необходими и точно в този период се стремим към тях, но искам полека и да изграждаме стила, който отговаря на \"Левски\". Вървим в правилна посока, но бавно\", каза още треньорът на \"Левски\".", "date": "2019.04.12", "title": "Дерменджиев оправи критика към капитана на \"Левски\""}
{"url": "https://www.dnevnik.bg/bulgaria/2019/04/12/3418856_poiskanata_ot_borisov_ostavka_na_direktorut_na/", "text": "Директорът на областната дирекция на МВР в Габрово старши комисар Борислав Бончев е подал оставка, съобщи пресцентърът на МВР. Това е станало по настояване на министъра на вътрешните работи Младен Маринов. Не е ясно дали нареждането е дошло, докато министърът още е в чужбина. По-рано днес  премиерът Бойко Борисов обяви , че Бончев трябва да подаде оставка. Аргументът е, че полицията е позволила младежи в града да правят каквото си искат и да тормозят гражданите. Оставката на директора на полицията в Габрово заведена в деловодството на министерството, съобщиха от пресцентъра на МВР. Малко след това зам.-министърът на вътрешните работи Красимир Ципов заяви, че трябва да има още оставки, но за тях ще се говори след назначената проверка по случая. Габровската полиция е във фокуса на общественото внимание след размириците, избухнали в града в сряда. Те бяха предизвикани от освобождаването от ареста на трима роми, задържани за нанесен побой на служител на магазин в града. В габровската полиция продължава проверката във връзка с евентуално допуснати пропуски в работата на дирекцията. След приключването й и анализ на резултатите предстои да бъде преценено дали ще бъдат взети допълнителни административни и организационни мерки.", "date": "2019.04.12", "title": "Поисканата от Борисов оставка на директора на полицията в Габрово за минути стана факт"}
{"url": "https://www.dnevnik.bg/skorost/2019/04/12/3418864_vsichki_avtomobili_da_poluchat_nova_ekoocenka/", "text": "Всички леки и лекотоварни автомобили да бъдат разпределени в екокатегории на база вредните емисии, които отделят при техническия преглед, предлага Министерството на транспорта. Това е първа крачка към евентуално бъдещо въвеждане на ограничения за използването на най-цапащите превозни средства в определени часови интервали и дадени зони в градовете. Промяната ще стане факт с изменения и допълнение към Наредба № Н-32 от 2011 г. за периодичните прегледи за проверка на техническата изправност на пътните превозни средства. Те са качени за обществено обсъждане в портала за обществени консултации на Министерски съвет. Като мотив за промените се посочва, че според Националната програма за подобряване качеството на атмосферния въздух (2018-2024) в България отговорност на общините е да подобрят качеството на атмосферния въздух на своята територия, а това може да стане като се ограничи движението на моторните превозни средства, които отделят високо количество вредни емисии в определени части на населеното място, в дните с пикови стойности на замърсяването на въздуха. Отбелязва се, че подобна мярка вече се прилага в големи европейски градове. Любопитен момент е, че наредбата ще обхваща само леките и лекотоварните автомобили (категории М1 и N1), но не и автобусите, и камионите, който често са подвижни фабрики за дим. Тя предвижда бензиновите и дизеловите автомобили да са в отделни групи, като за колите на всеки вид гориво те са четири. Поставянето в групите ще става на база годината на производство и екокатегорията (от такива без категория до Евро 6), както и отделяните вредни вещества, като са поставени гранични стойности. Петата категория ще е само за електрическите превозни средства. Автомобилите на пропан-бутан и метан ще се категоризират на база емисиите при работа на съответното гориво, а не на бензин или дизел. В наредбата се посочва, че превозните средства ще бъдат категоризирани по време на годишните технически прегледи, като при всяко следващо явяване ще се прави нова екопроверка. Предвижда се след минаване на прегледа всички автомобили да получат \"умен стикер\", данните в който могат да се четат от разстояние. Причината за това е последващ контрол, при въвеждане на ограничения. Дори наредбата да мине на одобрение в този си вид, което е доста спорно, преди заложените в нея мерки да станат факт ще мине доста време. Най-проблемен вероятно ще е моментът за избор на фирма, която да достави умните стикери и устройствата, които четат информацията в тях.", "date": "2019.04.12", "title": "Всички автомобили да получат нова екооценка, предвижда проект на наредба"}
{"url": "https://www.dnevnik.bg/zdrave/2019/04/12/3418858_ot_1_juni_niama_da_ima_medicinska_sestra_sus_zaplata/", "text": "Министърът на здравеопазването Кирил Ананиев обяви пред Би Ти Ви, че от 1 юни тази година няма да има медицинска сестра в България, която да получава по-ниска заплата от 950 лв. Той уточни, че изчисленията му се дължат на неговата методика за разпределение на средствата за заплати на здравните специалисти. Тя ще е готова в средата на май, а в края на месеца ще бъде разпространено до директорите на болниците в страната. До увеличението на заплатите на здравните специалисти се стигна след няколко протеста на медицинските сестри.  Министерският съвет гласува допълнителни около 50 млн. лв. , които да се използват за повишаване на възнагражденията им, и така началните заплати ще започват от 950 лв. В края на март специалистите по здравни грижи излязоха на два протеста пред здравното министерство, като настояваха за достойни заплащане и условия на труд. Медицински сестри, акушерки, лаборанти, рехабилитатори и други поискаха еднаква основна заплата за всички специалисти независимо от местоработата или собствеността на болницата. Искането им беше за минимални работни заплати за страната, или 1120 лв. Сред исканията им беше и допълнителните възнаграждения и техните размери да са с регламентирани правила и в зависимост от натовареността. Според Ананиев трудът на медицинските съсловия е различен и затова не трябва да се взимат еднакви заплати. \"Ако вдигнем заплатите на професионалистите по здравни грижи на 1120 лв., след това лекарите ще поискат 3000 лв. Затова ще трябва да се водим от методика за разпределение на средствата за заплати на здравните специалисти\", каза здравният министър. Ще има детска болница в София Ананиев добави, че старата 13-етажната сграда, която в момента е на груб строеж на територията на Александровска болница в София и е предвидена за педиатрично лечебно заведение, вече е обследвана от специалисти. Те са казали, че  постройката може да бъде завършена  и няма нужда от търсене на нов терен за детска болница. \"Имаме готовност да бъдат отстранени откритите недостатъци. До края на май ще сме готови със заданието за строеж, а в края на лятото трябва да започнат и самите строителни дейности. Сградата ще е като нова и ще е първата комплексна болница от А до Я с най-добрата апаратура. До три години най-късно ще имаме детска болница\", обясни Ананиев.", "date": "2019.04.12", "title": "От 1 юни няма да има медицинска сестра със заплата под 950 лв., обяви Ананиев"}
{"url": "https://www.dnevnik.bg/sviat/2019/04/12/3418870_obvineniiata_sreshtu_asanj_ne_mu_pozvoliavat_da_se/", "text": "Основателят на Уикилийкс Джулиан Асанж се представя за защитник на свободния печат, но решението на американското министерство на правосъдието  да повдигне обвинения срещу него  за заговор за хакерска атака срещу компютърната система на правителството ограничава възможностите му да мобилизира мощна защита в подкрепа на свободата на словото, казват някои юридически експерти. Според обвиненията, огласени вчера от федерален съд в Александрия, щата Вирджиния, през 2010 г. Асанж се е съгласил да помогне на  Челси Манинг , бивш анализатор от американското военното разузнаване (по онова време мъж на име Брадли Манинг) да разбие парола на компютърна мрежа на американското правителство. Към този момент Манинг вече е бил предоставил на Уикилийкс секретна информация за американските военни дейности в Ирак и Афганистан, както и за затворници в Гуантанамо, заявиха прокурори. Схемата би позволила на Манинг да влезе в системата анонимно и да избегне разпознаване, се казва в обвинителния акт. Робърт Чесни, професор по право в областта на националната сигурност в Тексаския университет, заяви, че делото не засяга свободата на словото, защото се базира на твърдението, че Асанж се е опитал да разбие парола. \"Обвинението е изключително конкретно и това е направено умишлено\", каза Чесни. Американските прокурори обаче все още могат да повдигнат нови обвинения срещу Асанж, уточниха юридически експерти. Обвинителният акт, който е бил подготвен тайно миналата година и стана достояние на обществеността вчера, не обвинява Асанж в публикуване на секретна информация. Уикилийкс разпространи класифицирана военна информация на сайта си през 2010 и 2011 г. В обвинителния акт не се споменава публикуването от Уикилийкс на имейли, компрометиращи кандидатката на Демократическата партия за президент през 2016 г. Хилари Клинтън. Според американските разузнавателни агенции те са били откраднати от Русия, в опит да се подпомогне кандидатът на републиканците Доналд Тръмп. Британската полиция вчера изведе Асанж от еквадорското посолство в Лондон, след като му бе отнето право на убежище, предоставено преди седем години. Американското министерство на правосъдието заяви, че 47-годишният Асанж е бил арестуван въз основа на договор за екстрадиция между САЩ и Великобритания. Бари Полак, адвокат на Асанж, изказа мнение че обвиненията срещу него може да засегнат свободата на словото, като заяви, че журналистите трябва да са \"силно разтревожени\" от \"безпрецедентните обвинения\". \"Ако обвинителният акт срещу Джулиан Асанж, огласен вчера, го обвинява в заговор за извършване на компютърни престъпления, то фактическите обвинения срещу Асанж се свеждат до насърчаване на източник да му предостави информация и опит да защити от разпознаване този източник\", каза Полак. Асанж отдавна твърди, че Уикилийкс е журналистически сайт, защитен от законите за свобода на словото. През 2017 г. британски съд призна Уикилийкс за \"медийна организация\". Министерството на правосъдието на САЩ разисква от години дали едно наказателно преследване на Асанж и Уикилийкс ще наруши разпоредбите на Първата поправка на американската конституция, според бивши служители. По времето на президента Барак Обама министерството взе премислено решение да не повдига обвинения срещу Асанж във връзка с това, че дейността на Уикилийкс е доста сходна с обичайната работа на журналистите, казаха те. Обвинението срещу Асанж в заговор да извърши компютърна атака намали безпокойството, че свободата на печата може да бъде подкопана, и направи за него по-трудно да твърди, че правото му на свобода на словото е нарушено, заявиха някои юридически експерти. \"Много по-големи законови и политически последствия бяха предотвратени чрез конкретизиране на обвинителния акт\", каза Брадли Мос, адвокат в областта на националната сигурност от Вашингтон, който представлява хора, подаващи сигнали за злоупотреби, и журналисти. Защитниците на свободата на словото се разтревожиха, че Асанж ще бъде съден за публикуване на секретна информация, която е получил от Манинг в нарушение на Закона срещу шпионажа. Не е необичайно журналисти да публикуват поверителни материали, които получават от източници, и подобно наказателно преследване срещу Асанж ще породи тревоги, че на журналисти може да бъдат повдигнати същите обвинения, според Стив Владек, професор по право в областта на националната сигурност в Тексаския университет. Асанж по всяка вероятност ще твърди, че обвинението за заговор е претекст, а правителството в действителност го съди за публикуването на секретни материали, казаха адвокати, които не са свързани с делото. Дейвид Милър, бивш федерален прокурор в щатите Ню Йорк и Вирджиния заяви, че защитата на Асанж вероятно ще се изправи пред \"тежка задача\", предвид това, че правителството разполага с твърди доказателства за комуникиране и контакти на Асанж с Манинг. Прокурорите ще наблегнат на това, че разбиването на парола е далеч извън сферата, в която работят почтените журналисти, каза Чесни от Тексаския университет. \"Всичко това се върти около схващането, че Асанж се е опитал да разбие парола\", заяви той и добави: \"Това не е журналистика, а кражба\". Манинг бе осъден от военен трибунал през 2013 г. за шпионаж и други престъпления заради предоставянето на повече от 700 000 документа, видеозаписи, дипломатическа кореспонденция и сводки от бойното поле на Уикилийкс. Обама през последните си дни на поста опрости последните 28 години от 35-годишната присъда на Манинг. /БТА", "date": "2019.04.12", "title": "Обвиненията срещу Асанж не му позволяват да се защити със свободата на словото"}
{"url": "https://www.dnevnik.bg/sport/2019/04/12/3418855_tova_i_az_shte_go_vkaram_ili_zashto_fenovete_triabva/", "text": "Футболните запалянковци често са с безгранични възможности. Или поне са такива през собствения си поглед пред телевизора или компютъра, когато обсъждат даден пропуск или грешка на своите любимци. Такъв е и случаят на Марко Николай. Почитателят на \"Рома\" написал във \"Фейсбук\": \"Дори аз щях да вкарам този гол срещу \"Парма\" под видео с попадения на Ченгиз Юндер, с което \"вълците\" обявили, че играчът се завръща в състава. От \"Рома\" приели предизвикателството и заедно с един от спонсорите си - \"Хюндай\", поканили запалянкото във ВИП сектора за мача с \"Наполи\". Тогава му връчили екип на отбора с името му на гърба и го призовали на терена, за да покаже уменията си. Положението от гола срещу \"Парма\" било пресъздадено, но в нито един от трите си опита Николай не вкарал (с малката, но важна подробност, че не е разполагал с футболни обувки). От \"Рома\" обявиха, че макар и привържениците да не са на терена, те са ценни на трибуните. А за запалянковците остава поуката, че зад клавиатурата винаги е по-лесно.", "date": "2019.04.12", "title": "\"Това и аз ще го вкарам\", или защо феновете трябва да мерят думите си (видео)"}
{"url": "https://www.dnevnik.bg/bulgaria/2019/04/12/3418871_sudut_ostavi_v_aresta_kmeta_na_chuprene_zaradi/", "text": "Специализираният наказателен съд наложи най-тежката мярка за неотклонение и остави в ареста кмета на община Чупрене Ваньо Костин. Той е  обвинен за престъпления по служба , свързани с 10 проведени публични търга за продажба на общински земи, както и за това, че удостоверил неверни факти и обстоятелства в декларацията си за конфликт на интереси. Според съда, има достатъчно доказателства, че кметът Ваньо Костин е извършил престъпленията, за които е обвинен. Според магистратите, макар че не е осъждан, той може да извърши друго престъпление или да повлияе на свидетели по делото, ако е на свобода. Решението на съда не е окончателно и може да бъде обжалвано. Това е трети мандат за Ваньо Костин на поста. На последните избори се явил като независим кандидат, подкрепен от няколко партии.", "date": "2019.04.12", "title": "Съдът остави в ареста кмета на Чупрене заради продажба на общински земи"}
{"url": "https://www.dnevnik.bg/sviat/2019/04/12/3418874_mihail_gorbachov_e_kandidat_za_deputat_v_indoneziia/", "text": "Михаил Горбачов е кандидат на изборите в Индонезия, но не става дума за бившия съветски лидер, сложил край на Студената война, предаде агенция \"Франс прес\". Пълното име на кандидата е Михаил Горбачов Дом. Той е на 32 години и се кандидатира за депутатско място на изборите на 17 април, когато ще се гласува за президент и за депутати в регионалните и в националния парламент на Индонезия. Индонезийският  Михаил Горбачов  разказва, че е кръстен по случайност на съветския лидер. \"Родителите ми бяха сигурни, че ще имат дъщеря. Когато съм се родил, те се стреснали, защото не били подготвени с момчешко име\", разказва младият мъж, който е жител на Джакарта. Така той останал без име една седмица. После родителите му се вдъхновили от името на  Горбачов , за когото прочели във вестника. \"Баща ми си помислил, че това е хубаво име и тъй като това беше името на влиятелен лидер в СССР, родителите ми решили да ме кръстят на него\", разказва индонезийският  Горбачов . Той признава, че като юноша името му създавало проблеми и той предпочитал прякора си Горба. Впоследствие индонезийският Горбачов станал природозащитник и констатирал безсилието си да промени нещата в тази област. Той си казал, че името му може да е предимство за защита на политическата сцена на каузата на околната среда. \"Дадох си сметка, че трябва да се ангажирам с политиката, за да видя моите идеи приложени на практика\", споделя той. \"Днес си мисля, че името ми е предимство. Хората няма да го забравят, въпреки че могат да забравят лицето ми\", допълва индонезийският Михаил Горбачов.", "date": "2019.04.12", "title": "Михаил Горбачов е кандидат за депутат в Индонезия"}
{"url": "https://www.dnevnik.bg/gradska_sreda/2019/04/12/3418869_sofiia_ne_se_pritesniava_da_se_kandidatira_za_zelena/", "text": "Кандидатурата на София за наградата \"Зелена столица на Европа\" е инициатива на кмета Йорданка Фандъкова. Целта е да се създаде устойчиво развитие на града в опазването на околната среда. Това каза зам.-кметът по екологията Йоана Христова. \"Самата награда не се дава на най-зелените и най-чистите градове, а на такива, които са положили сериозни усилия и имат видим напредък в подобряване на качеството на околната си среда\", обясни Елица Панайотова, координатор на звено \"Зелена София\". То бе специално създадено, за да подготви до октомври кандидатурата на града за престижния конкурс. Процедурата е с доста строги правила, събрани в апликационна форма с 12 глави по различни екологични теми, разясни Панайотова. Експертите в комисията, назначена от Европейския съюз, ще прегледат какво е направил градът във всяка от тези тематични глави. \"По всяка от тях трябва да се докаже прогрес към по-добри показатели. Проблемна глава за София е чистотата на въздуха, но днес той е по-чист, отколкото преди 5 години и това вероятно ще се оцени от експертите\", каза още Панайотова. Силна глава за София била градският транспорт с развитието на метрото и подмяната на старите автобуси, с намаляването на скоростта в определени улици и оттам и на шума. Положителни оценки се очакват и за изградената система за наблюдение на наводненията и подготвените за монтиране нови 23 станции за измерване чистотата на въздуха. Планира се да се увеличи и броят на електровелосипедите, давани под наем за качване на Витоша. \"Сегашната \"Зелена столица на Европа\" е Лисабон, който чак на третото си кандидатстване е спечелил наградата\", обясни Панайотова. Така било и с повечето от другите премирани градове – най-рано на третото участи в конкурса печелят наградата. Тя има и парично изражение – 100 000 евро. Сумата е символична, но спечелилият град получава косвена помощ при кандидатстване по зелени европрограми. Зам.-кметът Йоана Христова заяви, че градът ще участва в конкурса, ако се прецени, че прогресът е достатъчен. \"Кандидатурата ни се подготвя, но трябва да си даваме ясна сметка за реалностите\", заяви тя. През 2016 г. Столична община създаде работна група, която да открива насоки за превръщането на града в \"зелена столица\". Тогава общинари предложиха в Закона за устройство и застрояване на София да се създаде нова категория терени за озеленяване в жилищните комплекси с идеята да се ограничи презастрояването там.", "date": "2019.04.12", "title": "София не се притеснява да се кандидатира за \"Зелена столица на Европа\""}
{"url": "https://www.dnevnik.bg/sviat/2019/04/12/3418674_bulgariia_i_turciia_sa_favoritite_za_zavod_na/", "text": "Обсъжданията във \"Фолксваген\" къде да се построи нов завод на компанията са се фокусирали върху само две държави - България и Турция. Това твърди официалната германска агенция ДПА, позовавайки се на свои източници. Авторите твърдят, че процесът за избиране на мястото е на финалната права. Според ДПА темата би трябвало да попадне в дневния ред на заседанието на Надзорния съвет след Великден (бел.ред. - за католическия свят този празник през 2019 г. се пада в следващата неделя, 21 април). Но окончателното решение е по-вероятно да бъде взето през ноември. Инвестицията може да е в рамките на поне 1 млрд. евро и водещ критерий са станали по-ниските разходи за работна ръка в двете страни. Турски представители на автомобилостроителния сектор са изтъквали през последните месеци, че България не би трябвало да е подходяща за подобно начинание, тъй като почти няма опит в подобна дейност и специалисти за голямо предприятие. Във \"Фолксваген\" не оставят нищо на случайността, казват от ДПА, и посочват, че в началото на месеца - ден преди визитата на федералния президент Франк-Валтер Щайнмайер в България, екип на компанията е \"разгледал под микроскоп\" софийска детска градина със занимания по немски език. Това е обичайна процедура при предстоящо продължително командироване на ръководители и инженери в чужда държава заедно със семействата им. В понеделник Иван Кръстев заяви в интервю за \"Дойче веле\", че като член на германската делегация при посещението на Щайнмайер е забелязал, че \"по време на срещите доминираше и въпросът дали новият завод на \"Фолксваген\" ще дойде в България. Това също е многозначително, защото илюстрира една от илюзиите на българското общество: че германските президенти решават къде ще бъдат заводите на германските компании\". Алпер Канджа, председател на Асоциацията на доставчиците на компоненти и части за автомобили (Taysad), казва, че \"турската общественост очаква от VW да възприема страната ни не само като пазар за продажбите си, но и да произвежда тук\". Деловият седмичник \"Виртшафтсвохе\" цитира думите му, че \"това би изпратило и позитивен сигнал в момент, когато отношенията с Берлин са доста напрегнати\". Според него през 2018 г. \"Фолксваген\" е продал на турския пазар около 120 000 автомобила от всичките си брандове. \"Виртшафтсвохе\" припомня, че Турция вече разполага с квалифицирана работна ръка и структура за снабдяване за такъв проект. През януари \"Фолксваген\" и \"Форд\" обявиха, че съвместно ще разработват в страната лекотоварни автомобили и пикапи. Германската компания ще трябва да се договори и с профсъюзите, където са притеснени, че разместването на производства заради бъдещето, залагащо на електромобили, ще доведе до загуба на работни места в Германия. Само от автоматизирането на производството ще бъдат съкратени до 7000 работни места, а работата по електромобилите изисква 30% по-малко работа от хора, припомня ДПА. Затова синдикатите настояват вместо да се влагат милиарди евро в експанзия на изток за производство на Skoda Karoq и Seat Ateca, да се реинвестират средства в някой от вече съществуващите заводи в Германия, Полша, Унгария или Чехия.", "date": "2019.04.12", "title": "България и Турция са фаворитите за завод на \"Фолксваген\", твърди ДПА"}
{"url": "https://www.dnevnik.bg/sport/2019/04/12/3418726_luvsko_surce_otnovo_shte_predizvika_ljubitelite_na/", "text": "За четвърта поредна година ултра крос триатлонът \"Лъвско сърце\" ще тества физическите способности и силата на духа на състезателите. Предизвикателството ще се проведе на 7 септември край Приморско, като старт-финалът е на плаж \"Перла\". Състезанието е с дължина 140 км, които включват 3 км плуване, 116 км планинско колоездене и 21 км бягане. Трасето преминава през природни забележителности на територията на четири резервата и покрай 12 тракийски светилища. Резервацията е отворена онлайн  до 18 август. Самостоятелното участие в предизвикателството струва от 90 до 140 лева, а записването за щафета е с начална цена 150 лева.", "date": "2019.04.12", "title": "\"Лъвско сърце\" отново ще предизвика любителите на екстремното"}
{"url": "https://www.dnevnik.bg/biznes/2019/04/12/3418881_antimonopolnata_komisiia_zabrani_na_emko_da_pridobie/", "text": "Комисията за защита на конкуренцията (КЗК) забрани на контролираната от Емилиян Гебрев \"Емко\" да придобие друг оръжеен производител - \"Дунарит\". Това е втората намеса на антимонополния регулатор в казуса, след като през 2016 г. след известно протакане тя пусна сделката без забележки. Впоследствие обаче решението беше обжалвано от свързаната с депутата Делян Пеевски \"Виафот инвестмънт България\" и в началото на 2019 г. Върховният административен съд върна на КЗК сделката за преразглеждане, съобщава \"Капитал\". За разлика от предходното си решение преди три години, когато комисията дори не видя основания да изследва по същество ефектите на пазара, тъй като и \"Емко\", и \"Дунарит\" работят предимно за износ, сега тя започна задълбочена проверка и откри, че съвместно двете биха имали господстващо положение на пазара. Голяма част от аргументите на КЗК се базират на това, че съществуват продукти, които само двете компании произвеждат в България и съответно делът им в някои сегменти би станал 100%. Другата основна теза на регулатора е, че обединението на двете компании ще навреди на останалите участници на пазара, въпреки че тяхното производство също е насочено почти изцяло за износ. Повече по темата четете  тук.", "date": "2019.04.12", "title": "Антимонополната комисия забрани на \"Емко\" да придобие \"Дунарит\""}
{"url": "https://www.dnevnik.bg/sport/2019/04/12/3418876_sled_dujd_ot_golove_slaviia_dopusna_razgrom_na/", "text": "След серия от шест мача без победа \"Дунав\" постигна зрелищен успех над \"Славия\" с 5:3. Тимът от Русе надви белите в София в най-резултатния мач в Първа лига от началото на сезона. Двубоят се изигра само два дни, след като белите навършиха 106 години. \"Славия\" допуска пет гола след близо три години (май 2016 г.). Тимът няма победа в четири поредни срещи. \"Дунав\" поведе с 2:0 до 25-ата минута с голове на Исмаил Иса и Илия Мунин. \"Славия\" върна един гол чрез Радослав Кирилов, но минута преди повичката Светослав Ковачев се разписа за 3:1. През втората част паднаха още четири гола. В 51-ата минута Цветелин Чунчуков направи 2:3, след което в рамките на седем минути \"Дунав\" вкара две попадения чрез Ковачев и Драгош Фирцулеску. Крайният резултат оформи Кирилов в 90-ата минута. Двата тима са в група В на втората осмица в таблицата. Лидер в нея е \"Локомотив\" с 37 точки, пред \"Славия\" с 35 и \"Дунав\" с 25. Последен е \"Септември\" с 23.", "date": "2019.04.12", "title": "След дъжд от голове \"Славия\" допусна разгром на празника си"}
{"url": "https://www.dnevnik.bg/tehnologii/2019/04/12/3418407_izrael_ne_uspia_da_stane_chetvurtata_durjava_v_sveta/", "text": "Израелският космически апарат \"Берешит\" достигна до Луната днес, но планираното му контролирано кацане беше неуспешно. Сондата е имал поредица от технически проблеми по време на финалното спускане към повърхността. Според израелската космическа мисия апаратът най-вероятно се е разбил. \"Берешит\" е изгубил връзка със Земята секунди преди докосването на повърхността на Луната. След неуспеха на мисията израелският премиер Бенямин Нетаняху заяви, че до няколко години страната отново ще изпрати апарат на Луната. \"До 2-3 години израелски космически апарат ще кацне на Луната цял\", каза премиерът. С проекта \"Берешит\" за кацане на Луната Израел се опита да стане четвъртата държава с подобно постижение след САЩ, бившия Съветски съюз и Китай. \"Берешит\" е и първият лунен апарат, който не е създаден по правителствена програма. Той е построен от организацията с идеална цел \"Спейс Ай Ел\" (SpaceIL), учредена за участие в конкурса \"Лунар Екс прайз\" на \"Гугъл\", и държавната \"Израел еърспейс индъстрис\". Бюджетът от 100 милиона щатски долара е осигурен почти изцяло от частни дарители. \"Берешит\" беше изстрелян от Кейп Канаверал в САЩ на 21 февруари  с ракета \"Фалкон 9\" на \"Спейс Екс\".", "date": "2019.04.12", "title": "Израел не успя да стане четвъртата държава в света, изследвала Луната от повърхността"}
{"url": "https://www.dnevnik.bg/politika/2019/04/12/3418040_skandal_i_iznenadi_za_evrolistata_ochakvat_v_bsp/", "text": "Има очаквания, че тази неделя на \"Позитано\" 20 ще има голям скандал при подреждането на евродепутатската листа, но е възможно всички да бъдат изненадани. Така социалист от широкото ръководство на БСП коментира пред \"Дневник\" предстоящия закрит пленум, най-голямата интрига около който е дали президентът на Партията на европейските социалисти (ПЕС) Сергей Станишев ще бъде в кандидатската листа за изборите на 26 май т.г. и на кое място. След като преди месец при таен вот с подкрепата на лидера на БСП  непартийният кандидат Елена Йончева спечели водаческото място със 95 срещу 75 гласа за Сергей Станишев , Корнелия Нинова ясно заяви, че президентът на ПЕС не трябва да бъде част от листата. Най-близките й хора в партията обаче подкрепят и нейното и обратното мнение. Партийци и експерти се опасяват, че отстраняването му ще доведе до отлив на гласове от БСП и засилване на опозицията срещу лидера. Социалисти твърдят, че към момента само Корнелия Нинова знае как ще бъде подредена листата, тъй като най-тясното ръководство на БСП - Изпълнителното бюро, още не е обсъждало този въпрос. Според партийци тя е дала знак, че ще има диалог със Станишев, но досега разговор не е имало, тъй като той е в Брюксел и трябва да се върне днес. Таен вот за листата  Най-очакваният вариант в неделя Националният съвет на БСП да нареди листата чрез таен вот, тъй като вероятно ще има несъгласие с предложената от Изпълнителното бюро подредба. Първо, понеже поне 40 от номинираните за кандидати за евродепутати искат да участват, а листата е само от 17 души. И второ - защото се предполага, че бившият партиен лидер и бивш премиер Сергей Станишев няма да бъде в първоначално предложения вариант. Освен ако няма изненади. \"Ако се стигне до таен вот, което досега не се е случвало, кандидатите с най-голяма подкрепа ще влязат в листата, т.е. тя ще бъде подредена по вишегласие. Така всеки един от тях ще може да тества подкрепата си в партията\", казва представител на тясното ръководство. Според социалисти на \"Позитано\" 20 е имало изненадани, че Сергей Станишев е събрал 75 гласа в съревнованието с Елена Йончева, което значи, че разчита на по-голяма от очакваната от ръководството подкрепа. Той бе сред хората с най-много номинации от структурите в страната за водач и се ползва с подкрепата на някои ключови досега лица в БСП - Георги Гергов, Михаил Миков - предишен лидер на лявата партия, Димитър Дъбов, Георги Пирински, Ангел Найденов и Атанас Мерджанов. Други пък твърдят, че по вишегласие след таен вот Станишев би се наредил на седмо или осмо място в листата. Сред партийците имало и много критики срещу него - понеже през 2014 г. не спазил обещанието си, че само ще води листата, но няма да бъде евродепутат, и защото на европейско ниво подкрепял ратификацията на Истанбулската конвенция, срещу която са социалистите. В конгресните документи на БСП е записано, че кандидатите за евродепутати трябва да защитават позиция против конвенцията, което за някои партийци е опит лидерът на ПЕС да бъде отстранен. Другите кандидати за евродепутати  Досега очакванията бяха, че на второ място в листата ще бъде зам.-председателят на БСП Деница Златева, която бе вицепремиер по европредседателството в служебния кабинет на проф. Огнян Герджиков. Сега обаче се смята, че може да има размествания и вторият в листата да бъде мъж. На избираеми места се очаква да бъдат и сегашните евродепутати - Момчил Неков и Петър Курумбашев (гражданска квота). Според социалисти в листата може да бъде и дългогодишният зам.-председател на БСП и депутат Янаки Стоилов, който отпадна от кандидатските листи за депутати в българския парламент заради изискването за мандатност. Досегашният евродепутат Георги Пирински няма да е кандидат отново. Нови лица в листата се очаква да бъдат младите депутати Петър Витанов и Димитър Данчев. С много номинации е и икономистът и депутат Румен Гечев - вицепремиер в кабинета на Жан Виденов, но все още не е известно дали ще бъде кандидат. Сред коментираните имена бе и на проф. Иво Христов, който преди време обяви, че 80% от българите са \"дебилни\".", "date": "2019.04.12", "title": "Скандал и изненади за евролистата очакват в БСП"}
{"url": "https://www.dnevnik.bg/bulgaria/2019/04/12/3418346_istoricite_ot_bulgariia_i_makedoniia_ostaviha_za_juni/", "text": "Личността на Гоце Делчев, неговият произход и дейност, евентуални бъдещи общи чествания на живота и работата му за освобождението. Както и написаното в българските и в македонските учебници по история от Античния период. Около това се опитаха да постигнат съгласие и да изчистят дългогодишните си противоречия български и северно-македонски историци и експерти на двудневна среща в София. Въпреки задълбочените разговори обаче  българо-македонската комисия по историческите и образователни въпроси  не успя да постигне общи решения. И остави темите отворени за следващата среща през юни. Комисията, оглавявана от българска страна от  професора и дългогодишен дипломат Ангел Димитров , трябваше да прегледа българските учебници по история за пети и шести клас и северно-македонските - за шести и седми клас. И да предложат на двете правителства да вземат мерки за изчистване на спорни въпроси в тях. След края на разговорите обаче до общо решение и предложение не се стигна, се разбра от думите на проф. Димитров и на  ръководителя на македонската група - проф. Драги Георгиев  след срещата. Познаваме вече учебниците, разменили сме нашите оценки, нека да минат нашите разговори, тогава ще говорим по-конкретно, коментира проф. Димитров. За момента експертите и от двете страни се въздържат от конкретика за това къде се коренят противоречията. Беше споменато само, че от македонска страна например не са били съгласни с интерпретацията на някои географски карти в българските учебници. Българските експерти пък смятат, че трябва да се промени тезата от учебниците в Северна Македония, че идването на апостол Павел в Солун е поставило началото на македонска християнска църква. Проф. Драги Георгиев определи въпроса за Гоце Делчев като чувствителна тема. А проф. Димитров изрази леко разочарование, че в последните два дни не се е стигнало до консенсус, така че България и Македония да могат например заедно да отбележат смъртта на Гоце Делчев на 4 май.", "date": "2019.04.12", "title": "Историците от България и Северна Македония оставиха за юни въпросите за античната история и Гоце Делчев"}
{"url": "https://www.dnevnik.bg/sport/2019/04/12/3418192_mach_na_kubrat_pulev_e_nai-gledanoto_sportno_subitie/", "text": "Галавечер с участието на Кубрат Пулев е най-гледаното спортно събитие по каналите в платения пакет \"Диема екстра\" за 2018 г., показват данни, предоставени от Nielsen Admosphere - България за \"Дневник\". Акцентът в събитието е  мачът между българския боксьор и Хюи Фюри  на 27 октомври 2018 г. Статистиката сочи, че галавечерта, продължила от 19.30 ч. до 0.51 ч. на следващия ден, е гледана от 321 000 зрители. Това е рейтинг от 4.76%. Боксовата гала е единственото състезание извън футбола, което попада в топ 100 на най-гледаните събития по \"Диема спорт\" и \"Диема спорт 2\" за 2018 г. Данните показват, че българският клубен футбол привлича най-голяма гледаемост сред продуктите в платения пакет, в който влизат още Висшата лига, НБА и Формула 1. В десетката има осем мача от Първа лига и един от квалификациите на Шампионската лига - гостуването на \"Лудогорец\" на \"МОЛ Види\". Челната тройка се допълва от два мача между ЦСКА и \"Левски\". Първият на 18 март е гледан от 289 000 зрители (4.27%), а вторият е на 29 септември и е събрал 273 000 зрители (4.04%). Сред стоте най-гледани събития в каналите на \"Диема екстра\" има общо 93 събития от Първа лига, Купата на България и мачове на българските отбори в евротурнирите. Другите шест събития са мачове от Висшата лига, като най-гледан е бил този между \"Манчестър юнайтед\" и \"Челси\" от 25 февруари със 123 000 зрители (1.82%), което го поставя на 63-о място.", "date": "2019.04.12", "title": "Мач на Кубрат Пулев е най-гледаното спортно събитие по \"Диема екстра\" за 2018 г."}
{"url": "https://www.dnevnik.bg/ot_vas/novini_ot_vas/2019/04/12/3418312_banknotite_kato_ukrashenie/", "text": "В един хотел в Морава попаднах на нестандартна украса. Стените на ресторанта вместо с картини, бяха украсени с банкноти от цял свят. Имаше и български такива.", "date": "2019.04.12", "title": "Банкнотите като украшение"}
{"url": "https://www.dnevnik.bg/evropa/2019/04/12/3418125_prepogrebvaneto_na_fransko_-_politichesko_boino_pole/", "text": "Долината на падналите в района на Мадрид изглежда доста спокойно място в този слънчев пролетен ден, но с наближаването на парламентарните избори фактът, че там е погребан Франсиско Франко, я превърна в политическо бойно поле. Отиващото си социалистическо правителство прие законодателство за  ексхумиране на тленните останки  на бившия испански диктатор и превръщането на мястото в мемориал на жертвите на ожесточената гражданска война от 1936-1939 г., белязала началото на фашисткия му режим. Новата испанска политическа сила \"Вокс\", която след изборите на 28 април ще се превърне в първата крайнодясна партия,  влязла в парламента  от 70-те години, обаче се противопостави че на това решение. 44 години след смъртта на Франко наследството му продължава да поражда дълбоко разделение в испанското общество. То се превърна и в елемент на предизборната кампания на \"Вокс\", която се опитва да привлече на своя страна електората на традиционната дясноцентристка Народна партия. Така тя още повече ще усложни предстоящите избори в Испания, които се очертават като едни от най-непредсказуемите и оспорваните от десетилетия. \"Казах си, само през трупа ми\", заяви за ексхумирането Пилар Гутиерес, чийто баща е бил министър по времето на Франко. Гутиерес е председател на организация, която се бори останките на Франко да не бъдат местени, и не се колебае за кого ще гласува. \"Вокс\" е единствената партия, която може да спре това (ексхумирането). Те имат принципи. Традиционните партии нямат принципи\", каза тя, говорейки в мавзолея, вграден в скалите на осеяната с иглолистни дървета долина, над която се извисява висок 152 метра кръст. Режимът на Франко е убил и вкарал в затвора десетки хиляди души, за да се пребори с инакомислието, а близо 500 хил. бойци и цивилни са загинали във войната между неговите сили и левите републиканци. От противоположната страна на политическото разделение е Франсиско Мендиета, ексхумирал своя дядо Тимотео от масов гроб от времето на Франко през 2017 г., за да го погребе, както се полага. \"Няма причина той (Франко) да се намира там (в Долината на падналите). Той е бил диктатор, подписвал смъртни присъди. За една демокрация това не е приемливо. Франко никога не е проявявал милост, така че ако ексхумирането му разстройва някои хора, значи те заслужават\", каза Мендиета. Въпреки че се фокусира предимно върху въпроси на вътрешната политика, \"Вокс\", подобно на аналогичните й партии в съседните страни, се възползва от обществената реакция срещу имиграцията, превърнала се постепенно в тема на европейската политика. Данните от публикувано във вторник голямо социологическо проучване сочат, че на изборите на 28 април \"Вокс\" ще спечели около 37 места в парламента. Според същото проучване социалистическата партия и нейните  крайнолеви съюзници от \"Подемос\"  могат да спечелят мнозинство. Това обаче е идеалният сценарий, тъй като са възможни и още няколко леви или десни коалиции. Влияние върху левия електорат Социалистите също използваха Франко, за да повлияят на електората си. Те насрочиха дата за ексхумирането му след обявяването на предсрочните парламентарни избори, а вицепремиерът Кармен Калво заяви, че в Долината на падналите ще останат \"само останките на хора, загинали в резултат на испанската гражданска война\". Потомците на Франко също се противопоставиха на одобреното през септември от парламента ексхумиране, но правителството заяви, че ексхумацията ще се състои на 10 юни, освен ако Върховният съд не я блокира. Народната партия и центристите от \"Сиудаданос\" се въздържаха от гласуването в парламента с аргумента, че ексхумацията не е належащ въпрос. Поне пред обществеността лидерът на \"Вокс\" Сантяго Абаскал все още демонстрира увереност, че Франко няма да бъде ексхумиран. \"Уверен съм, че това няма да стане. Това е само пропаганда на правителството\", заяви той. \"Вокс\" твърди, че не подкрепя политиката на Франко, въпреки че сред кандидатите й за изборите има четирима бивши генерали, двама от които подписаха миналата година петиция в подкрепа на Франко. Според Антонио Баросо, изпълнителен директор на консултантската къща по политически въпроси \"Тенео\", макар мнението на \"Вокс\" по важните за испанската \"култура\" въпроси като Франко и сепаратизма (на който \"Вокс\" се противопоставя) да е ясно, малко се знае за позицията на партията по по-общите политически въпроси. \"Няма как да знаем\" каква подкрепа ще спечели \"Вокс\" на изборите. \"Единственото, което знаем, е, че крайнодесните избиратели се колебаят повече, а \"Вокс\" са нов елемент \"със силна пробивна сила\", каза Баросо. /БТА", "date": "2019.04.12", "title": "Препогребването на Франко - политическо бойно поле преди изборите в Испания"}
{"url": "https://www.dnevnik.bg/na_put/2019/04/12/3416893_chetiri_bara_koito_si_zaslujava_da_posetite_v_london/", "text": "Ако сте прочели  интервюто в \"Дневник\"  - вече знаете интересната история на Георги Радев. Един българин, който от лятото на миналата година е собственик на бар в Лондон. След 15 години в бранша отваря свое място, в което да покаже разбирането си за тики бар (за тропически коктейли - бел. авт.) в 21 век. Предлагаме неговите препоръки за четири бара в столицата на Великобритания, които той направи специално за читателите на \"Дневник\". Единият от тях очаквано е барът на самия Радев  . Намира се на 144-145 Upper Street. Според него тук непременно трябва да бъдат опитате коктейлите \"Лаки кейн\", \"Гинес пънч\" и Пинъп зомби\". А на втория етаж може да си дестилирате ром сами. Някъде между класиката и тропика и с азиатски привкус се позиционира  . Намира се на East Poultry Avenue, Smithfield Markets, London EC1A 9LH. Календарът му е пълен със събития отсега до края на юни, редуват се вечери с джаз, опитване на различни марки алкохол, шоупрограми. . Доскоро имаше две локации - в \"Сохо\" на 7 Old Compon Street и в централната част на града. В момента обаче централната е затворена докато си намери ново място. На челно място в менюто е много популярният напоследък коктейл \"Негрони\" в четири варианта. Менюто е кратко - специални кафета, коктейли и вина, към които е добавено и кратка селекция храна. Барът е в  Топ 50 на най-добрите барове в света  през 2018 г. за трета поредна година. На 69 Colebrooke row се намира  , на място, където години наред е бил друг емблематичен бар. Според Радев мястото си заслужава да се посети, защото е сред най-добрите, които предлагат иновации, използват и молекулярни технологии. Според собствената визитка на бара интериорът му напомня италианско кафене от 50-те години, а в коктейлите има \"езотерични съставки\", разработени от Drink Factory - лаборатория за изследване и развитие на напитките.", "date": "2019.04.12", "title": "Четири бара, които си заслужава да посетите в Лондон"}
{"url": "https://www.dnevnik.bg/sport/2019/04/12/3417980_shte_bude_li_gran_pri_na_kitai_start_1000_v_istoriiata/", "text": "В неделя Формула 1 ще отпразнува своя старт №1000 в историята с  Гран при на Китай . Третият кръг от сезон 2019 ще бъде юбилеен за най-престижната автомобилна надпревара 69 години след нейното начало. Предстоящото състезание в Шанхай и широко рекламираният старт №1000 обаче накара някои от статистиците да прегледат по-внимателно богатото минало на Формула 1. И по-специално да обърнат внимание на факта дали Гран при на Китай наистина ще бъде хилядното състезание? Факт е, че в предходните 999 състезания в историята, някои от тях не се провеждат по правилата на Формула 1. Също така има победители в стартове, които никога не са карали болид от Формула 1. В зората на спорта между 1950 и 1960 г. легендарната американска надпревара 500-те мили на Индианаполис (Инди 500) е част от календара на Формула 1 общо 11 пъти. Тя обаче по никакъв начин не привлича интереса на големите имена във Формула 1 и не само, че действащ пилот от шампионата не я печели, но много малко такива изобщо пътуват до САЩ, за да участват. Алберто Аскари (световен шампион от 1952 и 1953) е единственият пилот, базиран в Европа, който участва в Индианаполис 500, като това се случва през 1952 г. Италианецът не завършва, а надпреварата е единственото участие на \"Ферари\" в легендарното американско състезание. Шест години по-късно организаторите на Инди 500 правят предложене на Хуан Мануел Мануел Фанджо да участва, като аржентинецът кара в тренировката, но после отказва да застане на старт. В годините, в които Индианаполис 500 е част от календара на Формула 1, всички победители са американци, които или нямат други участия през сезона, или са с епизодични такива. В историята на Формула 1 обаче първият смъртен случай се води именно в Индианаполис 500. През 1955 г. Бил Вукович, който печели на пистата през 1953 и 1954, загива и става първият пилот в черната статистика. Всичко това прави 11-те старта през 50-те и 1960 г. част от Формула 1, без те да са проведени по правилата на надпреварата. Същата е ситуацията и през сезон 1952 и 1953, когато Аскари печели своите титли. След изненадващото оттегляне на \"Алфа Ромео\" след две световни титли в първите два сезона с Джузепе Фарина и Хуан Мануел Фанджо, е трудно да се намерят достатъчно автомобили, които да запълнят колоната. Така организаторите се принуждават да включат болиди от Формула 2, с което състезателни автомобили от две различни серии се съревновават едновременно на трасетата. Стартовете през 1952 и 1953, както и 11-те включвания на  Индианаполис 500  правят общо 26 състезания, които не са проведени по правилата на Формула 1. В миналото историци оспорват и първия старт във Формула 1 на пистата \"Силвърстоун\" на 13 май 1950 г., след като надпревари на бившата военновъздушна база има още през 1948 и 1949. Стартът година по-късно обаче е първият, проведен официално под името Световен шампионат (по-късно станал Формула 1). В историята на Формула 1 има и стартове, които макар да са част от календара не се зачитат като част от класирането. За последно това се случва през 1983 г. на пистата \"Брандс Хеч\". Състезанието става известно и като \"Състезанието на шампионите\", а победата на Кеке Розберг не влиза официално в актива му. Според историците Гран при на Китай трябва да бъде наричано състезание 1000 от създаването на Формула 1, но не и състезание №1000 от Формула 1.", "date": "2019.04.12", "title": "Ще бъде ли Гран при на Китай старт №1000 в историята на Формула 1"}
{"url": "https://www.dnevnik.bg/bulgaria/2019/04/12/3418423_sled_protesta_v_gabrovo_ima_zadurjani_donchev_i_kmetut/", "text": "След вчерашния протест в Габрово са задържани 9 души, на 3-ма от тях ще бъдат образувани досъдебни производства за възпрепятстване на изпълнение на служебните задължение на орган на реда. Полицейски служител и двама двама журналисти са леко пострадали. Ситуацията в момента е спокойна. Това съобщи директорът на Главна дирекция \"Националната полиция\" към МВР главен комисар Христо Терзийски на брифинг в Габрово, излъчен по телевизиите. В него участваха и кметът на града Таня Христова, както и вицепремиерът Томислав Дончев, който в миналото също е бил кмет на града. След като роми нанесоха побой на магазинер на 7 април, вчера в Габрово се проведе втори протест, на който се събраха около 800-900 души. Стигна се до хвърляне на камъни и бомбички. Кметът на Габрово предлага с промяна в закона да създаде възможност наказанието \"глоба\" да се заменя с полагане на наказателен труд.  Вицепремиерът Томислав Дончев каза, че силите на реда \"не са в града, за да пазят една част от обществото, а да пазят обществения ред и ще стоят толкова, колкото е необходимо\". \"Не можем да си позволим да има хаос и заплахи за живота и здравето на всеки български гражданин. Първата цел е да се въведе ред на територията на общината. Гневът на хората е справедлив\", заяви вицепремиерът.. Той призова да се прекратят злоупотребите със социални плащания и ТЕЛК, както и да бъдат лишени от социални плащания родителите на деца, които не ходят на училище.", "date": "2019.04.12", "title": "След протест в Габрово има задържани, Томислав Дончев призова към спокойствие"}
{"url": "https://www.dnevnik.bg/sport/2019/04/12/3414120_sofiia_shte_prieme_veloshestvie_i_biagane_v_iniciativa/", "text": "За трета поредна година София ще приеме велошествие по улиците си. Събитието, което е част от инициативата \"София - Европейска столица на спорта\", ще се състои на 14 април. Освен колоездачно шоу програмата включва и организирано бягане. Събитието се провежда под мотото \"София кара колело и тича за по-чист въздух\" и цели да повдигне въпроса със замърсения въздух в столицата. \"Да слезем от автомобилите и да пробваме алтернативно придвижване в градската среда. Велосипедите са отлична възможност. Защото чистият въздух зависи от всеки един от нас\", съобщават организаторите в сайта на събитието. Записването ще започне в 9.30 ч. на площад \"Народно събрание\". В 11 ч. ще потеглят колоездачите, а 15 минути по-късно ще стартират бегачите. Колоната ще премине по маршрут покрай река Перловска до Южния парк, в който от 11.30 ч. до 13.30 ч. ще има спортен празник с десетки активности, награди и викторина, съобщиха организаторите. Децата ще бъдат запознати с практики за безопасно каране на колело. Аниматори ще се грижат за доброто настроение с организирането на конкурс за най-добра рисунка на тема велосипеди. На голямата поляна в Южния парк ще бъде позиционирана въздушна възглавница, където всеки може да се пробва със скок от специално изградена конструкция с две позиции като височина. Зрителите ще определят най-атрактивните изпълнения. В проявата ще се включат известни български спортисти от миналото и настоящето. В надпреварата отново ще вземат участие четирикратният олимпийски медалист Йордан Йовчев и носителката на три отличия от зимни олимпиади Евгения Раданова.  16-годишната Александра Фейгин, която  наскоро записа историческо класиране за България на провелото се в Япония световно първенство по фигурно пързаляне , също ще бъде част от събитието. ", "date": "2019.04.12", "title": "София ще приеме велошествие и бягане в инициатива за по-чист въздух"}
{"url": "https://www.dnevnik.bg/evropa/2019/04/12/3418424_obviniaem_za_ubiistvoto_na_slovashkiia_jurnalist/", "text": "Обвиняем за убийството на словашкия журналист Ян Куцяк е признал, че го е застрелял. Това съобщиха вчера словашката обществена телевизия, новинарският портал \"Актуалити\" (aktuality.sk) и ежедневникът \"Денник Н\", като се позоваха на полицейски източници, предаде \"Ройтерс\". На официалната си страница във \"Фейсбук\" обществената телевизия съобщи, че според полицейски източници бивш войник, идентифициран само като Мирослав М., е направил самопризнания по време на петчасови разпити от полицията. Сайтът \"Актуалити\", за който Куцяк  правеше репортажи  за случаи на измами с участието на бизнесмени с политически връзки, преди да бъде намерен застрелян в дома си заедно с годеницата си през февруари 2018 г., се позовава на полицейски източник, който казва същото. От кабинета на специалния прокурор, който наблюдава делото, засега не е открит никой за коментар. Мирослав М. е един от петимата души, които в момента се намират под стража и които  са обвинени  за убийствата. Първоначално полицията предполагаше, че той е действал като шофьор на стрелеца. Убийствата миналата година на Куцяк, разследващ журналист, отразяващ корупцията, и годеницата му Мартина Кушнирова предизвикаха протести, довели до  оставката на премиера  Роберт Фицо. /БТА", "date": "2019.04.12", "title": "Обвиняем за убийството на словашкия журналист Куцяк е признал, че го е застрелял"}
{"url": "https://www.dnevnik.bg/sviat/2019/04/12/3418426_video_s_priziv_za_mir_papata_celuna_krakata_na/", "text": "Папа Франциск направи вчера драматичен жест към южносудански лидери, като коленичи и целуна краката им, но преди това ги предупреди да не възобновяват гражданската война в своята страна, предаде \"Ройтерс\". На аудиенция във Ватикана Светият отец призова президента Салва Киир, неговия бивш заместник и настоящ лидер на бунтовниците Риек Мачар, както и трима други вицепрезиденти, да спазват подписаното примирие и следващия месец да съставят правителство на националното единство. \"Моля ви като братя да останете в мир. Моля ви със сърцето си, нека вървим напред. Ще има много проблеми, но те няма да надделеят над нас. Решете своите проблеми\", каза главата на Римокатолическата църква в импровизирана реч. Лидерите на Южен Судан бяха поразени, когато 82-годишният Франциск, подпомогнат от съветници, с труд коленичи, за да целуне обувките на двамата главни противници и още няколко човека в залата. Думите и жестът на папата придобиха още по-силно значение заради нарасналото безпокойство в Южен Судан от това дали  извършеният вчера преврат  в съседен Судан няма да провали крехкото мирно споразумение, сложило край на петгодишната гражданска война в страната, отбелязва \"Ройтерс\". Светият престол покани лидерите от Южен Судан на 24-часови молитви в папската резиденция като последен опит да преодолеят различията си и да съставят съвместно правителство. /БТА", "date": "2019.04.12", "title": "Видео: С призив за мир папата целуна краката на лидерите на Южен Судан"}
{"url": "https://www.dnevnik.bg/sport/2019/04/12/3418421_emeri_arsenal_si_svurshi_samo_60_ot_rabotata/", "text": "\"Арсенал\" докосва полуфиналите в Лига Европа след победа с 2:0 над \"Наполи\" като домакин в първия мач между двата тима. \"Артилеристите\" стигнаха до успеха с два гола в началото на мача. Още в 15-ата минута Арън Рамзи засече подаване на Ейнсли Мейтланд-Найлс и изведе домакините напред. Десет по-късно Калиду Кулибали си вкара автогол. \"Щастлив съм, но само 60%. Това значи, че сме си свършили 60% от работата. Все пак ни предстои втори мач, който е в Неапол и ще бъде много тежък. Ние играхме добре, но в такива сблъсъци никога не можеш да си спокоен. Заслужавахме победата\", каза след двубоя мениджърът на \"артилеристите\" Унай Емери. Специалистът открои добрата игра на \"Арсенал\" в защита, като тимът записа седма поредна победа на \"Емиратс\" във всички турнири. От началото на 2019 г., \"Арсенал\" загуби само веднъж на своя стадион, като това стана във ФА къп срещу \"Манчестър юнайтед\". Съставът от Лондон обаче е колеблив при гостуванията си, затова Емери предупреди играчите си. \"Нищо не е решено въпреки успеха ни вкъщи. \"Наполи\" е много силен домакин, рядко губи на свой терен, затова ние трябва да сме внимателни и да се възползваме от шансовете, които ще ни се открият\", каза още Емери. Той не спести похвалите си за Рамзи, който играе на високо ниво, въпреки че ще напусне тима през лятото. Уелсецът подписа предварителен договор с \"Ювентус\", но според Емери е \"напълно отдаден на \"Арсенал\" до края на своя договор\". Голяма крачка към полуфиналите направиха и другите фаворити в турнира. \"Челси\" победи \"Славия\" (Прага) като гост, макар и трудно, взимайки аванс след 1:0. \"Бенфика\" надви \"Айнтрахт\" (Франфурт) с 4:2 у дома, а \"Валенсия\" победи \"Виляреал\" с 3:1 като гост в испанския сблъсък от четвъртфиналите.", "date": "2019.04.12", "title": "Емери: \"Арсенал\" си свърши само 60% от работата"}
{"url": "https://www.dnevnik.bg/evropa/2019/04/12/3418430_es_prizova_sudanskata_armiia_da_predade_vlastta_na/", "text": "Европейският съюз призова суданската армия бързо да предаде властта на цивилно правителство след вчерашния военен преврат срещу президента Омар ал Башир, съобщи БТА. Само бързото предаване на властта на гражданско правителство в Судан ще позволи да се осигури политически процес, който ще може да удовлетвори надеждите на суданците за промени, се казва в изявление на външнополитическата служба на ЕС, разпространено снощи. Според ЕС военното управление няма да даде отговор на стоящите пред страната предизвикателства и нарушава устава на Африканския съюз. ЕС призовава освен това всички страни да се придържат към спокойствие и сдържаност. Вчера САЩ прекъснаха разговорите със Судан за нормализиране на отношенията между двете страни и призоваха преходът към цивилно управление да стане преди определения от военните срок от две години. Отново вчера централният фонд на ООН за реакция при извънредни ситуации отдели 26,5 милиона долара за оказване на хуманитарна помощ на Судан. В съобщението на световната организация се казва, че броят на хората в Судан, които страдат от недостиг на храна, е бил 5.8 милиона в периода януари - март тази година и този брой се очаква да расте. Хиляди демонстранти останаха по улиците В явен израз на неподчинение към военния съвет, който  завзе властта в четвъртък , хиляди демонстранти останаха пред суданското министерство на отбраната в Хартум и след наложения комендантски час през тъмната част на денонощието. Демонстрантите издигнаха лозунги \"Махнаха крадец и сложиха крадец\" и \"Революция, революция!\". Някои магазини в Омдурман, града на Нил срещу столицата Хартум, останаха отворени и след 22 часа. Главният организатор на протестите, Суданската асоциация на професионалистите, заяви, че седящата стачка ще продължи, докато властта бъде предадена на цивилно преходно правителство. Организацията очаква преговори с армията за предаване на властта. Държавният департамент на САЩ разпореди на служителите си извън минимално необходимия персонал да напуснат Судан. Американското външно министерство разпространи и предупреждение към гражданите на САЩ да не пътуват в страната \"поради престъпност, тероризъм, граждански безредици, отвличания и въоръжен конфликт\".", "date": "2019.04.12", "title": "ЕС призова суданската армия да предаде властта на цивилно правителство"}
{"url": "https://www.dnevnik.bg/evropa/2019/04/12/3418439_es_e_blizo_do_zapochvane_na_oficialni_turgovski/", "text": "Почти година след като лидерите на ЕС за пръв път предложиха ограничено търговско споразумение на президента на САЩ Доналд Тръмп, посланиците на блока постигнаха \"принципно споразумение\" по насоките за водене на преговорите, което позволява на Европейската комисия да започне разговори, предаде \"Политико\". Очаква се в понеделник министрите на ЕС да дадат официалното си одобрение. Франция повдигаше възражения до последния момент. \"Съобразно ангажимента на президента на републиката Франция е против започването на каквито и да било търговски преговори със страни извън Парижкото споразумение за климата\", коментира френски източник, като добави: \"Това е въпрос на ценности. Европа трябва да дава пример и да бъде твърда в защитата на климата\". Комисията се надява да избегне противоречията, като ограничи новата търговска сделка до целта за премахване на митата за промишлените стоки, изключвайки разговори по спорните въпроси за земеделието и стандартите за храните. Президентът на САЩ Доналд Тръмп обаче иска да използва разговорите, за да намали американския търговски дефицит с ЕС, възлизащ на 150 милиарда долара, и настоява Брюксел да отвори селскостопанския си пазар и да вдигне бариери като забраната за третирано с хормони американско говеждо месо. Дипломати от ЕС и еврокомисията очертаха преговорен подход, при който разговорите ще могат да се водят на етапи, като първо бъдат съсредоточени върху по-малко противоречиви въпроси като премахването на митата за промишлените стоки. В Брюксел се смята, че въпросът за американските искания за селското стопанство може да бъде решен на по-късен етап, ако САЩ се откажат от митата за алуминия и стоманата, от заплахата за налагане на мита за вносните от ЕС коли и ако имат имат контрапредложение, например за обществените поръчки.", "date": "2019.04.12", "title": "ЕС е близо до започване на официални търговски преговори със САЩ"}
{"url": "https://www.dnevnik.bg/bulgaria/2019/04/12/3418458_kratki_novini_veliko_turnovo_beshe_obiaven_za/", "text": ". Прокуратурата иска задържане под стража на кмета на Чупрене Ваньо Костин е обвинен за длъжностни престъпления заради 10 проведени публични търга за продажба на общинска земя, както и за удостоверяване на неверни факти и обстоятелства в дължима декларация за конфликт на интереси. Очаква се съдът да насрочи час на делото по мярката днес. \"Демократична България\" поиска оставките на Порожанов и Димов Критиката към министъра на земеделието е заради промените, свързани с биопроизводителите, което доведе до  поредица протести , става известно от съобщение до медиите. Напомня се, че през последните месеци има сериозни проблеми в сектора. \"Явно целта е биопроизводството да бъде ликвидирано в сегашния си вид, а на негово място да се появи монополизиран от няколко фирми сектор, за който единствена цел ще са субсидиите\" пише обединението, в което влизат \"Зелените\", ДСБ и \"Да, България\". Причина за исканата оставка на министъра на околната среда Нено Димов е \"действия в ущърб на българската природа и държавните интерес\" и по-конкретно - промени в Закона за биологичното разнообразие, които намаляват площите от НАТУРА 2000. При опит за грабеж граждани задържаха мъж с 20 присъди 45-годишният Янаки И. е в ареста след като е задържан от граждани при опит за грабеж на възрастен мъж, съобщи Апелативна прокуратура - Варна. На 9 април 83-годишен мъж взел пенсията си и със свой приятел отишли да се почерпят. В заведението обвиняемият набелязал бъдещата си жертва. Навън той нанесъл удар на възрастния мъж и опитал да вземе парите му. Инцидентът бил забелязан и от пътуващите в автомобил, които оказали помощ задържали извършителя до пристигането на полиция и помогнали на пенсионера. Велико Търново беше обявен за историческа и духовна столица Парламентът единодушно обяви града за историческа и духовна столица на България. Точката бе включена извънредно в дневния ред днес по предложение на председателя на парламента Цвета Караянчева. Проекторешението е внесено от депутати от ГЕРБ, \"Обединени патриоти\" и ДПС по предложение на инициативен комитет. В мотивите се посочва, че градът е ключов не само за българската и европейската история, но и за българската идентичност. Агенцията по вписванията създава консултативен съвет  Целта му е да не се допусне срив в работата на ведомството и да се набележат мерки за намаляване на административната тежест на гражданите и бизнеса. Очаква се съвет, който ще работи на обществени начала, да заработи през май. Поканени са представители на службите, на някои министерства, работодателски съюзи и съсловни организации на юристи - нотариуси, частни съдебни изпълнители, съдии по вписванията.", "date": "2019.04.12", "title": "Кратки новини: При опит за грабеж граждани задържаха мъж с 20 присъди"}
{"url": "https://www.dnevnik.bg/photos/2019/04/12/3417183_fotogaleriia_kleur_deins_na_40_godini/", "text": "Американската актриса, носителка на две награди \"Еми\" и четири статуетки \"Златен глобус\", Клеър Дейнс навършва днес 40 години. На снимката: Позира заедно със звездата си на Алеята на славата в холивуд през 2015 г. в Лос Анджелис.", "date": "2019.04.12", "title": "Фотогалерия: Клеър Дейнс на 40 години"}
{"url": "https://www.dnevnik.bg/evropa/2019/04/12/3418485_pes_zamrazi_otnosheniiata_si_s_rumunskata/", "text": "Ръководството на Партията на европейските социалисти (ПЕС) смята отношенията с румънската си членка, управляващата Социалдемократическа партия, за замразени, докато \"румънското правителство не изясни ангажимента си към върховенството на закона и не последва препоръките на Европейската комисия\", предадоха \"Политико\" и EurActiv. В изявление на президена на ПЕС Сергей Станишев се посочва, че официална дискусия за членството на партията ще се проведе на следващата среща на председателите на ПЕС през юни. Отношенията между социалдемократите и европейското им семейство са трудни от месеци. С изключение на конгреса в Мадрид румънските социалисти избягваха участия в събития на ПЕС. \"Начинът, по който колегите от ПЕС се отнасят към нас, е неприемлив. Можем да очакваме неоснователни обвинения от политически опоненти на Социалдемократическата партия, но не и от собственото си семейство\", се посочва в съобщение на партията. Социалдемократите насочиха обвиненията си към Станишев, намеквайки, че въпросът всъщност не е бил обсъждан на среща на ПЕС, така че \"тази позиция не отразява цялостното мнение на ПЕС\". Социалдемократите освен това поискаха и други социалистически партии да разяснят причините, поради които са обезпокоени. Франс Тимерманс, кандидатът на социалистите за председателския пост в еврокомисията, вече изпрати няколко писма до румънското правителство с конкретните проблеми, които трябва да бъдат решени. Воденото от социалдемократите правителство стана обект на засилени критики заради състоянието на върховенството на закона в страната, която в момента е ротационен председател на Съвета на ЕС. Няколко държави наскоро  отправиха съвместно предупреждение , че предлаганите правни промени рискуват да отслабят съдебната система и борбата срещу корупцията. Миналия месец Европейската народна партия  замрази членството  на унгарската управляваща партия \"Фидес\" също заради опасения за върховенството на закона.", "date": "2019.04.12", "title": "ПЕС замрази отношенията си с румънската управляваща партия"}
{"url": "https://www.dnevnik.bg/sport/2019/04/12/3418490_salah_e_bombadjiia_ili_zashto_trima_fenove_na_chelsi/", "text": "Челси\" забрани достъпа до стадиона в Прага на срещата с местния \"Славия\" в Лига Европа на трима от своите фенове. Те не са били допуснати до съоръжението в четвъртък вечер заради видео, в което обиждат звездата на \"Ливърпул\" Мохамед Салах. Египтянинът е станал обект на расистки обиди и дискриминация, като участниците във видеото скандират \"Салах е бомбаджия\". Общо шестима са феновете на \"Челси\" във видеото, разпространено в социалните мрежи. Тримата идентифицирани не са допуснати до стадиона. От клуба добавиха, че работят за разпознаването и на останалите трима, които да бъдат предадени на органите на реда. \"Челси\" си сътрудничи още с полицията, както и с \"Ливърпул\" за изясняване на случая. Салах игра за \"Челси\" в периода 2014-2016 година. Той записа 19 мача и вкара два гола за сините, като беше пращан под наем във \"Фиорентина\" и \"Рома\". След това римските \"вълци\" го откупиха, а през 2017 г. Салах премина в \"Ливърпул\". \"Лицата са установени и ако те са притежатели на сезонни карти или членове на клуба ще получат постоянна забрана за посещение на \"Стамфорд бридж\", добавиха от \"Челси\". Случката идва само дни преди двубоя между двата тима във Висшата лига. \"Ливърпул\" приема сините на \"Анфийлд\" в неделя в ключов мач за развитието на битката за титлата. \"Такова поведение е неприемливо и няма място на стадионите и изобщо в нашето общество. Жертвите на подобни престъпления са повече, отколкото хората си мислят\", коментират от \"Ливърпул\". През ноември организацията Kick It Out публикува доклад, според който случаите на расизъм и хомофобия в английския футбол  са се увеличили с 11% . След това имаше няколко случая с подобни случки. По нападателят на \"Арсенал\" Пиер-Емерик Обамеянг  беше хвърлен банан , а Рахим Стърлинг от \"Манчестър сити\" и Айзак Съксес от \"Уотфорд\"  обиждани от фенове на други отбори . Преди няколко седмици и английските национали бяха  обиждани на расистка основа  в европейска квалификация срещу Черна гора в Подгорица. Това не е първи подобен случаи с фенове на \"Челси\" през сезона. През януари УЕФА обяви, че разследва клуба заради расистки обиди на феновете му в мача срещу \"МОЛ Види\" в Лига Европа.", "date": "2019.04.12", "title": "\"Салах е бомбаджия\", или защо фенове на \"Челси\" не гледаха мач от Лига Европа"}
{"url": "https://www.dnevnik.bg/sviat/2019/04/12/3418515_partiiata_na_netaniahu_i_centristkata_opoziciia_imat/", "text": "Партията  \"Ликуд\" на израелския премиер Бенямин Нетаняху  получава 36 места в 120-членния Кнесет след преброяването на 100 процента от гласовете на произведените във вторник парламентарни избори, съобщи ТАСС, като се позова на израелското държавно радио \"Кан\". Центристкият блок \"Синьо и бяло\"  на бившия началник на генералния щаб  Бени Ганц  получава 36 депутатски места. Ултрарелигиозните партии ШАС и \"Яхадут ха-Тора\" получават съответно осем и седем места, лявата партия \"Авода\" - шест, а \"Нашият дом Израел\" на бившия министър на отбраната Авигдор Либерман и Съюзът на десните партии взимат по пет места. Очаква се Нетаняху да състави правителство с подкрепата на десните религиозни партии./ БТА", "date": "2019.04.12", "title": "Партията на Нетаняху и центристката опозиция имат равен брой места в новия Кнесет"}
{"url": "https://www.dnevnik.bg/sviat/2019/04/12/3418511_ekvador_podozira_che_asanj_e_svurzan_s_ruski_hakeri/", "text": "Има основания да се смята, че основателят на \"Уикилийкс\" Джулиан Асанж, който беше задържан вчера в Лондон, е бил свързан с руски хакери, живеещи в страната, съобщи еквадорският министър на вътрешните работи Мария Паула Ромo на пресконференция в Кито, съобщи ТАСС. По-късно пред радио \"Сонорама\" тя не изключи възможността прокуратурата да забрани на двама предполагаеми руски хакери, заподозрени във връзки с Асанж, да напускат страната. Вчера Еквадор арестува и предполагаем свързан с него хакер на международното летище в Кито. Според неназовани еквадорски източници, цитирани от агенция \"Асошиейтед прес\", това е шведският програмист Ола Бини. Публикация в британския вестник \"Дейли експрес\" твърди, че той е работил по програмното осигуряване на сайта \"Уикилийкс\". Цитирана от ДПА, Мария Паула Ромо заяви, че \"съществува план за дестабилизиране на Еквадор, който е свързан с геополитически интереси\". Джулиан Асанж  беше арестуван в четвъртък в еквадорското посолство в Лондон, където  живееше от 2012 г. насам.  След ареста той беше признат за виновен от британски съд за нарушаване на режима на условното си освобождаване. Той е изправен и пред потенциална съдебна битка заради опитите на САЩ да осигурят екстрадицията му по обвинения в \"информационно пиратство\" В блога си швед с това име пише, че работи в Кито в Центъра за дигитална автономия, група, базирана в Еквадор и Испания, която се занимава с въпроси на защитата на личните данни, сигурността и криптографията. Бини не споменава за никакви свои връзки с \"Уикилийкс\". В \"Туитър\" вчера той е коментирал твърдения на еквадорския вътрешен министър, че руски хакери и някой, близък с \"Уикилийкс\", действат в Еквадор с думите: \"Много обезпокоителни новини\". \"На мен това ми изглежда като лов на вещици\", е написал Бини.", "date": "2019.04.12", "title": "Еквадор подозира, че Асанж е свързан с руски хакери"}
{"url": "https://www.dnevnik.bg/sviat/2019/04/12/3418519_protestite_v_sudan_svaliha_prezidenta_no_iskat_da/", "text": "Суданският президент  Омар ал Башир  беше свален и арестуван от собствената си армия вчера след 30-годишно управление и четиримесечни улични протести. Прочетеното от министъра на отбраната Ауад бин Ауф комюнике, с което бе провъзгласено създаването на военен съвет за преход към гражданско управление, беше в чистата традиция на старомодните пучове, с които арабските и африкански страни са добре запознати от 60-те години на миналия век. Въпросът е дали приликите с превратите от миналото ще останат само привидни, пише френският в. \"Либерасион\".  Влиятелното протестно движение вече отхвърли един \"военен преврат, който рециклира политическите фигури и институциите, срещу които се надигна нашият велик народ\" и призова за продължаване на протестите. Разочарованието на суданците вчера следобед след обявяването на комюникето на военните беше също толкова силно, колкото радостта им в началото на деня, отбелязва \"Либерасион\".  Суданският президент Омар ал Башир беше свален , но не и режимът му, отбелязва в. \"Ню Йорк таймс\". Еуфорията на протестиращите бързо утихна, след като видяха кой ще го замени: Ауад бин Ауф, доверено лице на сваления президент, обвиняван също като него във военни престъпления в западния судански регион Дарфур. Само часове по-късно в интернет се разпространяваше ново предизвикателство срещу режима - лозунгът \"Падна веднъж, може да падне отново!\" 75-годишният Башир  имаше лоша репутация дори по стандартите на авторитарните лидери. Той беше единственият действащ държавен глава, издирван от Международния наказателен съд, който му повдигна обвинения, че е изиграл водеща роля в  геноцид в Дарфур , ръководейки силите, които убиха, изнасилиха и тероризираха стотици хиляди цивилни при извършеното прочистване. Въпреки това той беше най-дълго управлявалият судански лидер след обявяването на независимостта на страната през 1956 година. Протестите срещу Башир  се дължаха предимно на провалите му във вътрешната политика. Демонстрациите срещу нарасналата цена на хляба, започнали през декември миналата година, се трансформираха в улични протести в цялата страна, в които се изля недоволството на много млади суданци.  Откритото смайване, с което беше посрещнат наследникът на Башир, показва, че протестиращите са си извлекли поуки от  провалите на Арабската пролет  в Египет, Либия и Йемен, отбелязва в. \"Ню Йорк таймс\". Протестиращите обещаха да не се прибират по домовете си, настоявайки за въвеждане на гражданско управление, но армията получи инициативата. Бяха задържани десетки водещи ислямистки лидери и членове на управляващата партия на Башир, смятани за политически съперници на военните. \"На практика поддръжниците на Башир поемат властта\", казва Алекс де Ваал, експерт по Судан в университета Тъфтс. \"Това предотвратява гражданска война между съперничещите си судански военни олигарси, но няма да отговори на исканията за демокрация\", смята той./ БТА", "date": "2019.04.12", "title": "Протестите в Судан свалиха президента, но искат да свалят и режима му"}
{"url": "https://www.dnevnik.bg/gradska_sreda/2019/04/12/3418508_firmata-izpulnitel_poiska_da_udulji_remonta_na_graf/", "text": "Планираната дата за завършване на ремонта на ул.\"Граф Игнатиев\" е 20 май, пише на информационата табела на площад \"Славейков\". В момента обаче тепърва започва полагане на настилката на площада в зоната пред Френския културен институт. \"Беше готова, но не я харесаха и сега отново я нареждаме. В понеделник отваряме тази улица\", сочи към ул. \"Дякон Игнатий\" работник на фирмата изпълнител \"Джи Пи груп\". Днес се разчиства и мястото на премахнатата черна каменна стена на площад \"Гарибалди\". Кметът Йорданка Фандъкова препоръча да не се слага нищо на нейно място. Предстои и изработването на новите ограничители и монтирането им край трамвайното трасе по \"Граф Игнатиев\" . Експертен съвет начело с главния архитект на София Здравко Здравков избра те да са чугунени колчета, високи 60 см, тип боларда. Общо 300 дни е договорената продължителност на работата, считано от 8 май м.г., според договора между Столична община и фирмата изпълнител. Но строителите са поискали да им се признаят \"дъждовни дни\", в които не са можели да работят. \"Над 115 дни поискаха, но надзорникът на ремонта изиска да се удостовери с документ от Института по метеорология колко дни в този период са били наистина дъждовни. На тази база им се признаха 86 дни и с толкова дни могат да удължат работата си. Ако има още дъждове, не е ясно с колко още ще се отложи крайната дата. Затова не можем да кажем точно кога е тя\", обясниха от пресцентъра на Столична община. Приблизителната сметка по календара показва, че финалът на реконструкцията на Зона 2 на централната градска част трябва да е на 28 май.", "date": "2019.04.12", "title": "Фирмата изпълнител поиска да удължи ремонта на \"Граф Игнатиев\" със 115 дни"}
{"url": "https://www.dnevnik.bg/politika/2019/04/12/3418524_sled_poboia_i_protestite_upravliavashtite_prizovaha_za/", "text": "Управляващите призоваха гражданите на Габрово за спокойствие след протестите заради побоя, нанесен на продавач от роми. В парламента зам.-министърът на вътрешните работи Красимир Ципов изнесе хронологията на събитията и обяви, че е имало забавяне в реакцията на Областната дирекция на МВР, заради което се прави проверка. При установяване на нарушения ще бъдат предприети дисциплинарни мерки. След като роми нанесоха побой на продавач в магазин на 7 април, в четвъртък в Габрово се проведе втори протест, на който се събраха около 800 - 900 души. Стигна се до хвърляне на камъни и бомбички. Според Ципов извършителите на побоя са разпознати веднага, но са задържани три дни по-късно. \"Макар и гневът да е справедлив, най-важното е да съхраним спокойствието в Габрово\", обяви народният представител от ГЕРБ Николай Сираков, който е бивш кмет на града. Той каза, че вече се вземат мерки, за да се прекратят несправедливости като получаване на фалшиви телкове за роми и социални помощи чрез манипулации.", "date": "2019.04.12", "title": "След побоя и протестите управляващите призоваха за спокойствие в Габрово"}
{"url": "https://www.dnevnik.bg/sviat/2019/04/12/3418527_blumburg_slujiteli_na_amazon_slushat_lichni_razgovori/", "text": "Хиляди служители на \"Амазон\" (Amazon) по света слушат и преглеждат лични разговори, осъществени чрез виртуалния асистент на компанията \"Алекса\" (Alexa), като целта е подобряване на технологията, съобщава \"Блумбърг\". Екипът на компанията прослушва гласови записи от домовете и офисите на собствениците на смартспийкъра \"Ехо\" (Echo). Записите са обработвани и анализирани като част от усилията да се премахнат пропуските в това как  \"Алекса\"  разбира човешката реч и да се помогне на виртуалния асистент да отговаря по-добре. Хора, натоварени със задачата да обработват записи, има в няколко  регионални офиса на \"Амазон\"  - например в Бостън, Индия и Румъния, като някои от служителите преглеждат по до 1000 аудиозаписа на смяна, която продължава по 9 часа, според двама служители от офиса в Букурещ.  Информационната агенция се позовава на седем души, които са работили по програмата и са подписали договори, които не им позволяват да говорят публично за нея. В рекламните материали  \"Алекса\"  е представена като живееща в \"облак\" и ставаща винаги по-умна, но като при много софтуерни инструменти, създадени така, че да се учат от опита, хората вършат част от обучението, отбелязва \"Блумбърг\". \"Амазон\" никога не е разкривал публично ролята на този свой екип или факта, че човешката намеса е част от  гласовата технология на \"Алекса\". Говорител на \"Амазон\" посочи, че служителите нямат пряк достъп до информация, която да идентифицира говорещия или профила, от който идва записът. \"Блумбърг\" обаче отбелязва, че записите са свързани с номер на профила, серийния номер на устройството и първото име на собственика. /БТА", "date": "2019.04.12", "title": "\"Блумбърг\": Служители на \"Амазон\" слушат лични разговори, проведени през \"Алекса\""}
{"url": "https://www.dnevnik.bg/photos/2019/04/12/3418481_fotogaleriia_premierata_na_knigata_na_ivan_ksotov/", "text": "Безпрецедентен за политик интерес предизвика мемоарната книга \"Свидетелства на прехода\" на бившия премиер и лидер на СДС и ДСБ Иван Костов, чиято премиера се състоя снощи в зала \"Тръжествана\" на Военния клуб. Тротоарът пред Военния клуб стана непроходим от желаещи да влязат на представянето на книгата, опашката се простираше до ул. \"Раковски\" от едната страна, от другата - почти до ул. \"6 септември\".", "date": "2019.04.12", "title": "Фотогалерия: Премиерата на книгата на Иван Костов събра безпрецедентен брой почитатели"}
{"url": "https://www.dnevnik.bg/bulgaria/2019/04/12/3418559_prokuraturata_zapochna_proverka_za_kokain_izpluval_do/", "text": "Окръжната прокуратура във Варна е образувала досъдебно производство на 11 април 2019 г. за контрабанда на изплувал кокаин край курортния комплекс \"Слънчев ден\", съобщава пресцентърът на Апелативна прокуратура - Варна. Наркотикът е бил в сак и е подобен  на намерените пакети с високорисковото наркотично вещество  край Шабла преди два дни. Контрабандата на кокаина е в особено големи размери и представлява особено тежък случай. Съдържанието на сака, намерен до \"Слънчев ден\" , е 25 кг и 430 г с изключително висока чистота - между 77.5% и 90.5%, показва експертна справка. Стойността му е около 7 млн. лв.  Служители на \"Гранична полиция\" и вертолети на Военноморските сили продължават огледи на черноморската ивица край града за останали количества кокаин, а екипи на \"Жандармерията\" и \"Гранична полиция\" продължават да инспектират крайбрежието край Варна за нови количества кокаин, съобщи зам.-директорът на ОДМВР в града комисар Андрей Ангелов, цитиран от \"Фокус\". По думите му подобни огледи се осъществяват от една седмица.", "date": "2019.04.12", "title": "Прокуратурата започна проверка заради кокаин, изплувал до курорт \"Слънчев ден\""}
{"url": "https://www.dnevnik.bg/sport/2019/04/12/3418453_la_liga_e_osmata_nai-goliama_marka_v_ispaniia_sochi/", "text": "Испанското футболно първенство  Ла Лига  е осмата най-голяма марка в страната, показва проучване на консултантската компания Brand Finanace. Тя изследва ефекта на най-големите испански марки, като им дава определен коефициент с максимален резултат от 100 точки. Според доклада на Brand Finanace Ла Лига е пред застрахователната компания Mapfre, както и телекомуникационния гигант \"Мовистар\". Резултатът на испанското футболно първенство е 80.7 от 100 на базата на изчисления относно емоционалната връзка, финансовите резултати и устойчивостта. На първо място е Zara, а зад нея остават най-голямата испанска банка \"Сантандер\" и енергийната компания \"Ибердрола\". За пръв път в годишния доклад на Brand Finanace в топ 10 попада спортна лига. Паричната стойност на Ла Лига е оценена на 487 милиона евро, което ѝ отрежда 50-о място по този показател. Ако се вземат предвид обаче стойностите на отборите, които се състезават в нея, като \"Барселона\", \"Реал\" (Мадрид) и всички останали, то стойността на Ла Лига скача до 4 млрд. евро. Това поставя лигата на шесто място в списъка. \"Присъствието на Ла Лига в подобна класация е доказателство за отличната работа, която се върши в последните години. Ние следваме стратегия и постоянно търсим нови пазари, на които да стъпваме\", каза Енрике Морено, директор в Ла Лига. В началото на годината беше отчетено, че  Ла Лига носи на испанската икономика  близо 16 милиарда евро, или 1.37% от брутния вътрешен продукт на страната.", "date": "2019.04.12", "title": "Ла Лига е осмата най-голяма марка в Испания, сочи проучване"}
{"url": "https://www.dnevnik.bg/detski_dnevnik/2019/04/12/3414756_s_decata_v_pochivnite_13_i_14_april/", "text": "Петък  - Специална програма \"Космос\" по случай Международния ден на авиацията и космонавтиката 12 април. От 17 до 20.30 часа в \"Техномеджикленд\" посетителите ще надникнат в преживяването NASA Simulation Exploration Experience 2018 през погледа на 11-годишния Мишо, който участва като наблюдател. Отделено е и специално време за \"сверяване на часовника\" в тематичната лекция \"Пътят към звездите\" - тематична лекция на Николай Томов от Клъстера за аерокосмически технологии, изследвания и приложения CASTRA. Лекцията е посветена на осъществяването на мечтата на човек да полети в Космоса.  A какво представлява \"космическата храна\", как се приготвя и съхранява и защо България е известна с производството на тази храна? Ще има ли \"българско космически меню\" в мисията до Марс? Отговорът на тези въпроси ще даде Росен Флоров от Института по криобиология и хранителни технологии. Ще има и преглед на възможностите за изследване на планетата Земя от Космоса. В лекцията \"Използване на спътниците за наблюдение на Земята\" Васил Василев - председател на сдружение GEO Polymorphic Cloud, ще разкаже как спътниците в орбита около Земята помагат за подобряване живота на хората и тяхната сигурност.  Събота  От 9 до 15 часа пред Националния стадион ще е голямото събиране на капачки в благотворителната кампания \"Капачки за бъдещето\", която дарява кувьози в родилни отделения.  -  \"Петсън и Финдъс - Приказки от пластилин с Люси\"  очакват децата във FOX book café от 12.30 часа.  - От 11 ч. в \"Студио 5\", НДК, вход А4 приятелите на издателство \"Рибка\" са поканени на премиерата на поредица книжки за  Лиско Лис и приятели в една : \"История с дупка\"; \"Сърдита история\"; \"Черно-бяла история\". - На \"Бебешка музика\" са поканени деца от 1 до 3 години  в \"Под дъгата\" . Използват се дрънкалки, дървени кубчета, музикални инструменти. Всяко занимание се води с пиано или йоника.  - От 13 часа в магазин \"Декатлон\" Подуене ще се проведе открита тренировка по американски футбол. Участието е безплатно и е необходима предварителна регистрация  тук .  - Конна база \"Войнеговци\" и LittleMakers канят на семейна събота с езда и анимационна работилница. Денят за родители и деца комбинира приключения сред природата и дигитални изкуства. Подробности -  тук .  - От 9 до 15 часа пред магазин \"Метро 1\" ще е голямото събиране на капачки в благотворителната кампания \"Капачки за бъдещето\", която дарява кувьози в родилни отделения.  -  Магазин \"Декатлон\"  ще е партньор на вече традиционния 3-километров веломаратон за откриването на велосезона в града. Сборният пункт е в 10 часа пред кметството на район \"Тракия\". Финалът ще е на барбекютата в парк \"Лаута\", където от 11 ч. ще има: анимация за деца под 6 г.; игри с велосипеди, тротинетки и ролери за деца от 6 до 13 г.; отборни високоскоростни състезания с велосипеди за деца над 14-годишна възраст. Ще бъдат раздадени много награди. Неделя  -  Космическо шоу  чака за деца от 10, 12 и 14 часа на бул. \"Сливница\" 178. Необходимо е предварително записване на телефон: 0885869029. Посетителите ще имат възможността да наблюдават Научно шоу с течен азот, ще хапнат вкусна изненада и ще се потопят във вълшебния свят на планетите и звездите. - Децата от 5 до 12 години могат да си направят растителен терариум в \"Икеа\". Ще се проведат две работилници – от 11 и от 12.30 часа. Децата ще получат всичко необходимо, за да си създадат собствен терариум със сукулентни растения, които да занесат вкъщи – 3 броя растения, стъклен съд за засаждане, почва, специални почвени смеси, камъчета за дренаж, камъчета за декорация, всички необходими инструменти и аксесоари за работа, наръчник за отглеждане. Входът е свободен, а местата са ограничени. Подробности -  тук .  - От 12 часа в магазин \"Декатлон\" Витоша ще има открит урок по хандбал. Участието е безплатно, подходящо за деца над 7 години, като се изисква предварителна регистрация  тук . - Приказки и музика ще се преплетат в поредния концерт от музикалната програма за деца  \"Фортисимо Фамилия\" . От 11.30 ч. зала \"България\"  приказките от \"Хиляда и една нощ\"  ще оживеят чрез симфоничната сюита \"Шехерезада\" на руския композитор Николай Римски- Корсаков. Изпълнението ще е на Софийската филхармония под диригентската палка на Мартин Пантелеев.", "date": "2019.04.12", "title": "С децата в почивните дни (13 и 14 април)"}
{"url": "https://www.dnevnik.bg/bulgaria/2019/04/12/3418591_prokuratura_ne_nameri_dokazatelstva_sreshtu_ministur/", "text": "Специализираната прокуратура отказа да образува досъдебно производство по сигнали срещу министъра на културата Боил Банов, защото липсват данни за извършено престъпление. Проверката по случая с \"Ларгото\" стана известен като \"Ало, Банов съм\". Сигналите бяха подадени в прокуратурата от Българската социалистическа партия, представлявана от лидера Корнелия Нинова, депутата Елена Йончева и Григор Здравков. На пресконференция, анонсирана от БСП като разследване на Йончева за корупция в изпълнителната власт, бяха пуснати записи от разговори на Боил Банов. Те са записвани през март 2016 г., когато беше заместник-министър на културата във втория кабинет \"Борисов\". Тогава бе обявено, че Банов е ощетил  държавата с поне 700 хил. лв. , като опростил неустойка на фирмата изпълнител ДЗЗД \"Антична Сердика\", която работи по реконструкцията на Ларгото. Освен това се твърдеше, че той дава указания как да се фалшифицират документи. Отговорът на Банов бе, че за неустойките се водят дела. Става дума за проекта \"Античен културно-комуникационен център \"Сердика\" - 2 и 3 етап\", чиято стойност е 12.3 млн. лв. и се финансира по оперативна програма \"Регионално развитие\". Изпълнител на проекта е ДЗЗД \"Антична Сердика\", в което влизат четири фирми с водещ партньор \"Пътища и мостове\" ЕООД. Останалите участници са държавното дружество \"Реставрация\" ЕАД, \"Пътстрой-Варна\" ЕООД и \"Финанс груп 2013\" ЕООД. Строителният надзор се осъществява от \"Контрол - инвест\" ЕООД и \"Инвест - консулт\" ЕООД. Официално  комплексът \"Сердика\" бе открит от премиера Бойко Борисов на 20 април 2016 г.  Смята се, че записите са направени от вече бившия служител на министерството Ангел Ангелов. Прокуратурата се самосезира по случая, а от БСП отправиха сигнала и към ОЛАФ.", "date": "2019.04.12", "title": "Прокуратура не намери доказателства срещу министъра по случая \"Ало, Банов съм\""}
{"url": "https://www.dnevnik.bg/biznes/2019/04/12/3418602_iznosut_za_purvite_dva_meseca_na_godinata_skacha_s/", "text": "Износът на България през януари и февруари се увеличава с 10.9% и достига 9202.0 млн. лв., съобщиха днес от Националния статистически институт (НСИ). За разглеждания период износените стоки за трети страни са с 15 на сто повече в сравнение с януари-февруари 2018 г. Той е на стойност 2874.5 млн. лева. Основни търговски партньори на България са Турция, Китай, Съединените американски щати, Сърбия, Египет и Руската федерация, които формират 51.3% от износа за трети страни. Данните за износа за ЕС са само за януари, като се отчита ръст от 2.2%, а общата сума е 3 164.6 млн. лева. Основни търговски партньори на България са Германия, Италия, Румъния, Гърция, Франция и Нидерландия, които формират 66.4% от износа за държавите - членки на ЕС В същото време общо вносът за януари и февруари се увеличава с малко над 5% и е 10 129.6 млн. лв. Внесените стоки от трети страни се увеличава с 12.3% и е на стойност 3909.9 млн. лева. Най-голям е стойностният обем на стоките, внесени от Руската федерация, Турция, Китай и Украйна. Вносът на България от ЕС също е само за януари 2019 г., като той намалява със 7.4% и достига 2990.6 млн. лв.. Най-голям е стойностният обем на стоките, внесени от Германия, Италия, Румъния, Гърция и Унгария.", "date": "2019.04.12", "title": "Износът за първите два месеца на годината скача с почти 11%"}
{"url": "https://www.dnevnik.bg/bulgaria/2019/04/12/3418596_vseki_deseti_preselil_se_v_bulgariia_idva_ot_rusiia/", "text": "Всеки десети от общо близо 30 хил. души, преселили се в България от чужбина през 2018 г., е дошъл от Русия. Това сочат данните на националния статистически институт за миграцията. Най-висок е делът на имигрантите от Турция (29.9%), преселилите се от Руската федерация са 11.0%, а от Германия - 7.2%. Общо 29559 души са сменили местоживеенето си от чужбина в България - това са български граждани, завърнали се в страната, както и граждани на други държави, получили разрешение или статут за пребиваване в България, уточнява НСИ. Сред тях 35.5% са във възрастовата група 20 - 39 години, а 27.6% са на възраст 40 - 59 години. Най-младите имигранти (под 20 години) са 19.0%, а най-възрастните (на 60 и повече години) - 17.9%. Все още броят на напускащите е по-голям от връщащите се Общо 33 225 души са сменили настоящия си адрес от страната в чужбина. Най-предпочитани от емигрантите дестинации са Германия (24.4%), Великобритания (17.8%) и Италия (7.5%). Всеки втори емигрант (49.4%) е на възраст 20 - 39 години. Най-младите емигранти (под 20 години) са 15.8%, а тези на 60 и повече навършени години - 9.2% от всички емигранти. Над 18 хил. души са се преселили в София от провинцията През 2018 г. в преселванията между населените места в страната са участвали 109 810 души. Най-често хората сменят местожителството си от един град в друг, всеки четвърти напуска село, за да отиде в град, а всеки пети се мести от града на село. Най-голям брой от преселващите се в страната са избрали за ново местоживеене София (18 574). Близо 10 на сто идват в столицата от София - област, 7.1% са от Благоевградско, а 6% - от Пловдивско. Най-малко преселили се в столицата са от областите Разград - 0.7% и Търговище - 0.9%.", "date": "2019.04.12", "title": "Всеки десети, преселил се в България, идва от Русия"}
{"url": "https://www.dnevnik.bg/razvlechenie/2019/04/12/3418593_stotici_dokumenti_zagubeni_vuv_vtorata_svetovna_voina/", "text": "Повече от 600 безценни ръкописи и документи, смятани за заграбени от белгийски войници от библиотека в Германия в края на Втората световна война, бяха върнати в Университета в Бон в четвъртък, обявиха от учебното заведение. Сред творбите, за които се е смятало, че са безвъзвратно загубени, са средновековни ръкописи, ранни принтове от XV век, исторически карти и илюстрирани книги за птици от XIX век от библиотеката на почитания орнитолог и изследовател Максимилиан от Вийд-Нойвийд. Михаел Херкенхоф, куратор на ръкописите и старинните книги, съхранявани в университета и регионалната библиотека на Бон, описва връщането им като \"огромна изненада\". По думите му това е най-голямото връщане на изгубени книги в библиотеката в нейната 200-годишна история, както и едно от най-големите отделни връщания на културни предмети, загубени във войната. \"Трябва да почистим много от творбите, както и да ги реставрираме и каталогизираме наново, но това е луксозно предизвикателство, тъй като никога не сме си представяли, че ще видим тези трудове отново\", допълва Херкенхоф пред \"Гардиън\". След като екипът от специалисти на аукционната къща започнал да проучва колекцията, разбрали, че има нещо неясно в нейната история, тъй като в нея имало книги без подвързии, разкъсани страници и изтрити печати от библиотека, което ги навело на мисълта, че в миналото някой се е опитал да прикрие техния произход. Това разказва Лукас Бауман, асистентът по съставяне на каталози в отдела по книги на \"Сотбис\", разкрил и произхода на колекцията. Онова, което помогнало на специалистите, били някои етикети за отбелязване на положението им в рафтовете на библиотеката и подписи, които не били отстранени и така било установено, че са собственост на университетската библиотека на Бон. Грегоар получила като компенсация сума, чиито размери не се разкриват, но по думите й е значително по-ниска от действителната стойност на книгите. Парите били дадени от културната фондация на германските провинции в знак на признание за желанието й да върне книгите на техния законен притежател.  \"Тя демонстрира морален подход към въпроса от самото начало, тъй като бе доста шокирана да открие как книгите са попаднали в нейно владение и й беше трудно да се отнесе с нас справедливо\", казва Херкенхоф, който осъзнава, че за библиотеката на университета това е неповторим късмет. \"Преди всичко не е чак толкова обичайно преживяване аукционна къща да те извести, че според нея са открили нещо твое, а на второ място в лицето на г-жа Грегоар имахме някого, с когото можем да водим подобаващ диалог.\" Министърът на културата в Германия Моника Грютерс описва случая като \"развръзка за пример\" на един от многото случаи на реституция от Втората световна война, повечето от които са далеч не толкова изяснени. Случилото се с университетската библиотека в Бон е необичайно, тъй като става дума за връщането на заграбени предмети в Германия. Много по-често срещани са случаите, в които физически лица или държави получават такива, заграбени от страна на нацистка Германия. По време на нацистката диктатура милиони предмети са иззети основно от еврейски фамилии и други опоненти на режима в Третия райх. Бауман казва, че \"Сотбис\" винаги се опитва да изясни произхода на предметите, които се предлагат за продажба и търг, както и да подпомага връщането им, когато е подходящо. \"Това е перфектен пример за това колко плодотворна може да бъде съвместната работа между публичния пазар и институциите\", допълва той. По негови думи от около 15 хил. предмета, предлагани на \"Сотбис\" за продажба в Европа всяка година, само при около 50 има съмнения за произход, а около 30 от тях се оказват \"трудни за разрешаване случаи\".", "date": "2019.04.12", "title": "Стотици документи, загубени във Втората световна война, бяха върнати в Германия"}
{"url": "https://www.dnevnik.bg/politika/2019/04/12/3418623_vmro_predlaga_novi_nakazaniia_bezvuzmezden_trud_i/", "text": "ВМРО внася законови предложения за въвеждането на две нови наказания при административни нарушения - полагане на безвъзмезден труд в полза на обществото и задържане в териториални структури на МВР. Това съобщи депутатът от \"Обединени патриоти\" и заместник-председател на ВМРО Искрен Веселинов. Задържането в полицията е предвидено за административни нарушения за нарушаване на обществения ред. Промените ще бъдат в Закона за административните нарушения. В момента административните наказания са глоба и обществено порицание. Задържането в МВР се предлага да е до 25 дни. Безвъзмездният труд в полза на обществото \"не може да бъде по-малко от 40 часа и повече от 200 часа годишно за не повече от две последователни години\" според проекта за закон. Тези наказания няма да се смятат за осъждане. Безвъзмездният труд се изпълнява на обекти на Държавно предприятие \"Фонд затворно дело\", пише в проекта. Наказанията трябва да се налагат от съдия и да могат да бъдат обжалвани. Според Искрен Веселинов тези наказания не са насочени само към циганското население, но там ще има видим ефект. Попитан дали ВМРО подкрепя опитите на  протестиращите в Габрово  да нападат домове, обитавани от роми, Веселинов каза, че партията му няколко пъти се е явявала на избори със слоган \"С нас идва редът\". \"В това отношение безредието не е нещо, което подкрепяме. Трябва да сме наясно, че всъщност това обществено напрежение е функция на неглижиране на проблематиката десетилетия наред\", допълни още Веселинов. Според него флиртът с циганите като гласоподаватели трябва да спре, \"защото той води до небитието на тези хора\".", "date": "2019.04.12", "title": "ВМРО предлага нови наказания – безвъзмезден труд и арест в полицията"}
{"url": "https://www.dnevnik.bg/kultura/2019/04/12/3412832_otkus_ot_depesh_mod_na_sergii_jadan/", "text": "ВНИМАНИЕ! Препоръчва се на всички бъдещи, настоящи и бивши студенти, на всички, живели и неживели в Студентски град. Кучето Павлов, Вася Комуниста, Саша Карбуратора и самият Жадан, разбира се, като фронтмен – това е основният \"състав\" на поукраинчената версия на \"Депеш Мод\". С подобни кучета, вече извън страниците на книгите си, Жадан и до днес лети в космоса... (вж. авантитула) Беквокалите са поверени на Какаото, Маруся-дъщерята на генерала, начинаещите кагебейци Вова и Володя, действащи под прикритие на рекламисти в моден демократичен вестник, спонсориран от братска американска фондация... Всеки, който е бил студент, знае какво се разбира под т.нар. \"студентски живот\". Всеки, който е живял в \"общак\", има безброй истории, много по-интересни, по-забавни, по-жестоки от тези от казармата. Но когато това се случва в една посткомунистическа страна като Украйна в началото на 90-те години, надали онези, който не са го преживели, имат представа как се смесват култури, режими, предразсъдъци, музикални течения, марихуана, секс, алкохол. Животът е динамичен, пъстър, ексцентричен, напрегнат, странен.  А защо именно \"Депеш Мод\"? Авторът отговаря, че със същия успех книгата би могла да се нарича и \"Пинк Флойд\". Просто това е музиката на поколението от 90-те и наистина книгата трябва да се чете под съпровода на \"Депеш\". Много бързо историята на вечно пияните, напушени и негнусливи типове се превръща в история за дружбата, омразата, предателството, надеждата и отчаянието. (...) \"Депеш Мод\" е и моя история, нали и аз съм част от поколението на 90-те, поколение, което търси светлината в края на тунела. Анджела Величко, \"НВ style\" Сергий Жадан – Черният романтик на съвременната украинска литература и култура – е роден през 1974 г. в Старобилск, а днес живее и работи в Харков. Поет, преводач на поезия от немски (Целан), английски (Буковски), белоруски и руски, прозаик, есеист и, не на последно място, рок музикант. Тази взривоопасна смес от таланти вдига във въздуха публиката не само в днешна Украйна, а и навсякъде по света, откъдето минат \"Жадан и кучетата\" – така на галено феновете наричат собствената му ска-пънк група \"Собаки в космосi\". Като фронтмен Жадан е секси, а като публична личност, след ареста му през 2014 г. на харковския Евромайдан, е съвременен бунтовник (само че с кауза!) в стил Джеймс Дийн – поне според сп. \"Ню Йоркър\". Пак според същото издание музиката на Жадан е пост-пролетарски пънк, поезията му е лирична, а романите му напомнят на Бъроуз и бийт поколението, със спорадични повеи на магически реализъм. Ако тези определения могат да се оспорват, то безспорни са две неща – критиката обявява романите му за \"манифест на цяло едно поколение\", а той самият е сред шепата украински автори (преди него е само собственият му духовен учител Юрий Андрухович), широко издавани по света. Творчеството му е превеждано на немски, английски, полски, сръбски, хърватски, литовски, белоруски, руски, арменски и т.н., и е отличено с много национални и международни награди. През 2017 г. Жадан е удостоен с държавната награда \"Василий Стус\" за особен принос към украинската култура и активна гражданска позиция. На 17 юни, около пет следобед, Кучето Павлов се опитва да влезе в метрото. Той се приближава към вхо­да, отива право при униформената жена и вади от джоба си удостоверение за ветеран. Униформената жена гледа удостоверението и чете \"Павлова, Вира Наумивна\". \"И?\" – пита. – Баба – казва Кучето Павлов. – Къде е бабата? – Това е – показва удостоверението Кучето. – Моята баба. – И какво? – Тя е ветеран. – Е? А ти какво искаш? – Тя е горяла в танк. Жената още веднъж поглежда към удостоверението. Кой знае, мисли си тя, може и да е горяла, по снимката не може да кажеш. – Ами, добре – казва тя. – Какво да направя аз? – Пуснете ме – казва Кучето. – И ти ли си горял в танка? – А, чакайте сега – започва да се пазари Кучето, – може да ѝ нося ядене. – Какво ядене? – Ами, ядене – Кучето си припомня какво всъщност яде баба му, когато ѝ дават. – Млечни продукти, разбирате ли? Кашкавал.  – Ще ти дам аз на тебе един кашкавал – казва незлоб­ливо униформената леля.  Кучето разбира как изглежда всичко отстрани. Как той удря глава в огромната безкрайна стена, с която се е заградил от него животът, удря без каквато и да е надеж­да за успех и всички житейски превилегии, в това число и пропускът за метрото, точно сега не сработват, ето така изглежда. Той събира целия си кураж и казва нещо от рода на – чуйте ме сега, жено, той, разбира се, не говори така, но съдържанието е приблизително същото. Та чуй­те ме, внимателно, жено, – казва той, – нали? Само не се нервирайте. Ето какво ще ви кажа, жено. Вие, разбира се, можете да ме обидите, виждам, че ме обиждате, обиждате ме, нали? Чуйте, чуйте, искам да ви кажа още нещо, чуй­те. Но въпреки това, нали разбирате, как да го кажа – ами, вие там, не знам точно, можете да се отнасяте по различен начин към това, съгласен съм, за вас практически това може да не означава нищо, но се съгласете, че баба ми не може да пукне от глад само заради това, че мене – закон­ния ѝ внук, някаква си, извинете, подла тиловачка ей тъй нà, не го е пуснала в метрото. Ще се съгласите ли? (е, на това място те просто се втренчиха един в друг, но нека така да е) – той се съсредоточава и внезапно се гмурва под ръката на жената, като размахва във въздуха удосто­верението за ветеран и изчезва в прохладното черво на метрото.  \"Каква подла тиловачка? – мисли си госпожата. – Аз по принцип съм родена 49-а година\". Кучето слиза на празния перон под стадиона, някъде след около час \"Металист\" ще играе последния си дома­кински мач, днес всички трябва да се съберат, нали знае­те как става, закриване на сезона, всякакви такива неща, навън е дъждовно лято, небе с облаци и някъде точно над Кучето се намира полуразрушеният стадион, през последните години той съвсем се разкисна и свлече, през бетонните плочи започна да избива трева, особено след дъжд, трибуните са осрани от гълъби, теренът също е гняс, особено когато играят нашите, разградена страна, разградено физкултурно движение, големите ръководи­тели прецакаха най-главното според мене, както и да го въртиш, а в Съветския съюз имаше две неща, с които мо­жеше да се гордееш – футболното първенство и ядреното оръжие, а тия, които лишиха народа от тези забавления, едва ли ги чака спокойна и безгрижна старост, нищо не подронва така кармата както шибаната национална поли­тика, това е сигурно. Кучето стои още известно време на перона, от другата страна трябва да дойдат едни познати, така че просто трябва да почака, Кучето е изморен и из­мъчен – вече трети ден пие, че и времето е лошо, сигурно е от времето, от кръвното или както там се нарича, как се нарича състоянието, когато пиеш трети ден и извед­нъж преставаш да разпознаваш роднините и близките си? Очевидно – кръвно.  Той дори не може да си спомни какво стана – лятото започна така добре, валеше, Кучето успешно и безгрижно пропиляваше младините си, когато изведнъж приятели от рекламата повлякоха безработното по убеждение Куче в дълбините на рекламната индустрия, по-просто казано, взеха го за куриер в рекламния отдел на вестника си. Кучето страдаше, но се държеше и ходеше на работа. Ползата от него беше малка, но хубавото беше, че вече някак се смя­таше за човек, самият той никога не се връзваше на това, но приятелите са приятели, за да управляват по груб кон­тактен начин социалния ти статус, аз още отначало казах, че няма да издържи дълго, но не ме послушаха, казаха, че той всъщност е нормално момче, малко сбъркано, но нищо, нищо, съгласявах се аз, нищо.  На Кучето му стигнаха десет дена, след което се запи и не отиде повече на работа, а за да не го намерят, започна да пие при познати, Кучето, за своите деветнайсет години, има половин град с познати, една нощ дори преспа на га­рата – там се срещна с познати гъбари, които отиваха със сутрешната електричка някъде в Донбас за суровина, и но­щува с тях под колоните навън, три пъти го провериха па­трулиращите, отговорно седя до сутринта да слуша басни за гъби и други термоядрени неща, след което не издържа и си тръгна към къщи. И тук го настигна телефонният звън. В друго състояние Кучето за нищо на света не би вдигнал слу­шалката, но вътре в него вече плават сребърните пъстърви на тридневния алкохолен запой и болезнено го удрят с опаш­ки по бъбреците и черния дроб отвътре така, че му се вие свят и той вдига слушалката автоматично. \"Куче? – викат по телефона. – Да не си посмял да затвориш!\" Приятелите от рекламата Вова и Володя, които са го уредили на своя глава в рекламния бизнес, седят някъде в комсомолския си офис и като си дърпат един от друг слушалката, се опитват да убе­дят Кучето да говори с тях и от време на време се сборичкват на тепиха. \"Куче! – казват те. – Само да си посмял да затво­риш телефона. Педал! – казват те, след като се убеждават, че Кучето ги слуша. – Ако затвориш сега, мъртъв си. Ще те закопаем, чуваш ли?\" \"Ало\"– отговаря на това Кучето. \"Какво ало? – нервират се Вова и Володя. – Какво ало? Чуваш ли ни?\" \"Да\" – казва уплашено Кучето. \"Добре – ободряват се Вова и Володя. – Значи, сега е десет сутринта\". \"Какво?\" – Кучето окончателно се изплашва и затваря. Телефонът вед­нага задрънчава отново. Кучето нерешително вдига. \"Ей!!! – дере се някой в слушалката. – Педал!!! Само да си затво­рил!!! Чуваш ли ни??? Само да си затворил слушалката!!!\" Кучето трудно преглъща слюнката. \"Чуваш ли ни?\" \"Ъхъ\" – нерешително казва Кучето. \"Значи така – викат хората от рекламата. – Сега е десет сутринта. Само да си затворил!!! Чуваш ли??? Само да си затворил!!! Сега е десет. В пет и половина ще те чакаме до стадиона. Ако не дойдеш, ще ти откъснем топките. Ако дойдеш – също ще ти ги откъснем. Но за тебе е по-добре да дойдеш. Разбра ли???\" \"Да\" – казва Кучето. \"Разбра ли ни?!!\" – не могат да се успокоят хората от рекламата. \"Разбрах\" – казва Кучето Павлов, усещайки как пъстървите в него весело се гонят някъде под гърло­то. \"Какво ти е? – питат най-накрая хората от рекламата. – Лошо ли ти е?\" – \"Да.\" \"Да ти донесем ли нещо?\" – \"До­несете пиячка.\" \"Педал\" – казват Вова и Володя и затварят.  Кучето си поема дъх. Десет часà. Трябва да се преоб­лече или да се напие, по-добре да се напие, разбира се. От съседната стая излиза баба му. Това е неговата баба, той я обича и така нататък, дори ходи с удостоверението ѝ за ветеран, дори може да каже, че се гордее с нея, не съвсем обикновено, а до известна степен, казва, че е горяла в танк, аз не си представям много-много старата с танков шлем, въпреки че е възможно. \"Какво има, Виталик?\" – казва тя. \"Работа, бабо – казва Кучето. – Работа.\" \"Каква е тая работа – оплаква се старата. – Вчера цял ден звъняха и питаха къде е тоя педал. А аз откъде да знам?\"", "date": "2019.04.12", "title": "Откъс от \"Депеш Мод\" на Сергий Жадан"}
{"url": "https://www.dnevnik.bg/photos/2019/04/12/3418529_fotogaleriia_gorilite_kafi_i_bangi_pokazaha/", "text": "В зоопарка на столицата на Ирландия Дъблин горилите Кафи и Банги показаха за пръв път на посетителите бебето си, родено на 1 април.", "date": "2019.04.12", "title": "Фотогалерия: Горилите Кафи и Банги показаха новороденото си бебе"}
{"url": "https://www.dnevnik.bg/zelen/2019/04/12/3418250_zapochvat_dobrovolcheskite_chisteniia_na_divite_plajove/", "text": "От утре започва традиционното вече почистване на дивите плажове, където след есенно-зимния сезон има изхвърлен от морето боклук. Първото събиране на боклуци е насрочено за 13 април (събота) на Крапец. Акциите се организират от доброволци, тъй като иначе плажовете остават негодни за посещение през летния сезон. Тази година почистването ще съвпадне с последния етап от  обществената консултация  за промени в Наредбата за опаковки и отпадъците от опаковки, с които се цели да се въведе разделно събиране на отпадъци по българските плажове и почистване на неурбанизираните от тях.  Голямото пролетно почистване Акцията в  Крапец  е обявена от 9.30 ч., като доброволците се събират в центъра на селото. Намерението на организаторите е да бъде почистен Дуранкулашкият плаж в частта му северно от Крапец. \"Носете ръкавици и топли дрехи\", посочват авторите на инициативата. Останалите вече известни дати за почиствания са:  - на  Липите на 20 април  - в 9 ч. на спирката на Операта в Бургас (при желание за ползване на осигурен транспорт до Синеморец е нужно  записване тук ) или в 10:15 на Южния плаж на Синеморец (\"Бутамята\"),  - на 27 април  на Иракли , който е и плаж за природосъобразен туризъм - почистването продължава и в трите дни на Великден от 27 до 29 април. През май се очакват и традиционното доброволческо почистване на другият незастроен плаж за природосъобразен туризъм - \"Карадере\". Там вече имаше пролетно почистване през март. От гражданската група за третия природосъобразен плаж - \"Корал\" - съобщават, че според техни съмишленици на място към момента плажът е чист, но те са в готовност за следващо събитие при нужда. Общностите на туристи, които редовно почиват на дивите плажове в България, досега се справят чрез периодични самоорганизирани почиствания с боклука, натрупван от морето и от недобросъвестни посетители. Поради липсата на задължения на местните власти обаче често има проблеми при извозването на боклука и натрупване на замърсявания дори във вече почистени райони (виж  тук ). Миналата година почистващи плажа на Иракли опитаха заради препълнените контейнери до бунгалата да изхвърлят боклука си в съседното село Емона, разказаха за \"Дневник\" свидетели. Оказва се обаче, че и в селото няма контейнери за боклук, а жителите му изнасят чувалите със смет с личните си автомобили до най-близкия град. Общините със задължение да чистят В отговор на проблемите със събирането на боклука по плажовете правителството подготви промени в Наредбата за опаковки и отпадъците от опаковки. С  консултацията, която приключи в сряда , Министерството на околната среда и водите (МОСВ) предлага в големите населените места и в курортите да се вмени задължение за разделно сметосъбиране и за концесионерите на плажовете - в допълнение към ползвателите на търговски обекти и други стопански сгради. Общините, които по отношение на сметосъбирането са компетентни органи по Закона за устройството на черноморското крайбрежие (ЗУЧК), ще имат нови задължения. Те ще трябва да не допускат замърсяване на плажовете, които не са възложени на концесия или отдадени под наем, и да осигуряват почистването им. Също така нов текст ще изиска в курортните населени места броят на съдовете и честотата на обслужването им да са съобразени с обема на образуваните отпадъци от опаковки от търговските обекти на територията и в близост до морските плажове. Куково или това лято Промените бяха подкрепени и от граждани с анкета, която бе разпространена във \"Фейсбук\" от страницата  Lessplastic Bulgaria . Според информация от  сайта e-Burgas  96% от отговорите на въпроса \"Желаете ли въвеждане на разделно събиране на отпадъците по българските плажове?\" са положителни и желанието е това да се случи още това лято. Засега обаче предстои предложенията за Наредбата за опаковките и отпадъците от опаковки да преминат през консултации и евентуални промени в хода на законодателния процес. Към момента няма изискване за разделно събиране в курортите и компетентните органи по Закона за устройството на черноморското крайбрежие (ЗУЧК) нямат задължения за боклука на плажовете, които не се възложени на концесия или отдадени под наем. От тези органи - по отношение на сметосъбирането това са общините - засега не могат да се изискват \"мерки с оглед недопускане на замърсяване им с отпадъци от опаковки, както и на прилежащата им акватория, а при наличие на замърсяване да осигуряват почистването им\". Новата регулация и вменяване на задължения на местните власти няма да спре масовото потребление на пластмаса, нито изхвърлянето на боклук от морето. Но това би било демонстрация на отношение към проблема и стъпка към изграждане на нова култура на масовите ползватели на плажната ивица. Почистване и потребление Данни сочат, че най-голямата част от боклука по плажовете е изхвърлен от морето (през зимата там няма друг източник на боклук, но той се трупа), а всеки ден от сушата и чрез вливащите се реки в Черно море навлизат 3 тона пластмаса (повече -  тук ). Генералното решение е намаляването на потреблението на пластмасата, а не само подобряване на \"прибирането\" ѝ извън погледа ни на плажуващи и посещаващи природата. В момента се въвеждат политики за ограничаване на потреблението на пластмаса. По силата на  новата директива на ЕС за забрана на 10 от най-често употребяваните пластмасови продукти за еднократна употреба това трябва да се случи и в България през 2020 г. Възможно е с обсъжданите промени на МОСВ в наредбата за опаковките в България да се подобри почистването на плажовете. И двете мерки ще доведат до внимание на повече граждани към проблема с потреблението на пластмаса. В  разговор за \"Дневник\" през октомври  изследователят на българското море д-р Димитър Беров обясни, че такава политика \"е една добра стъпка към ограничаване на това замърсяване, но много по-важно е да се намерят заместителите на всички тези пластмаси за еднократна употреба от бита ни и да се ограничи изхвърлянето на отпадъци в околната среда изобщо\".", "date": "2019.04.12", "title": "Започват доброволческите чистения на дивите плажове"}
{"url": "https://www.dnevnik.bg/evropa/regioni/2019/04/12/3418639_za_stroeja_na_most_samo_pri_ruse_-_gjurgevo_biha_mogli/", "text": "Единствено местоположението за трети мост над Дунав при Русе - Гюргево е част от трансевропейската транспортна мрежа и само за това съоръжение ще може да се използват европейски средства за построяването му. Това каза по време на парламентарния контрол днес министърът на транспорта, информационните технологии съобщенията Росен Желязков. Той обясни, че възможните финансови източници за изграждане на мостове при Оряхово - Бекет, Никопол - Турну Мъгуреле, Свищов - Зимнич и Силистра - Кълъраш могат са държавен бюджет, публично-частни партньорства и заемни средства, като в зависимост от бъдещите съвместни решения с румънската страна ще се търсят и съответните подходящи инструменти за финансиране. Изграждането на мост в района между Силистра и Кълъраш над Дунав не е отпаднало от приоритетите на правителството, посочи още министърът. Намирането на конкретно решение ще бъде предмет на договореностите на предстоящите работни групи заедно с румънската страна. Трябва да се има предвид обаче, че Силистра - Кълъраш и още три от изброените местоположения не са част от трансевропейската транспортна мрежа, поради което за изграждането на мост там не може да се ползва финансиране от европейски фондове, подчерта Росен Желязков. Българската страна винаги е настоявала за по-добра свързаност между Румъния и България чрез изграждането на мостово съоръжение, защото само два моста между двете страни по р. Дунав са изключително малко предвид интензивния трафик и нуждите на икономиката. Румънската страна обаче винаги е изтъквала като приоритет проблема с подобряване плавателността на река Дунав, което е приоритет и за нашата страна, коментира Росен Желязков. По тези причини на предварителните заседания преди подписването на меморандума между двете страни по настояване на румънската страна е било взето решение двете инициативи да се разглеждат в пакет. В член 2 на меморандума е посочено, че страните анализират всички съществуващи до момента документи и ще се споразумеят местоположението, което ще бъде избрано за проучване като трети мост над река Дунав и което да е изгодно и за двете страни, да бъде между следните предложения: Оряхово - Бекет, Никопол - Турну Мъгуреле, Свищов - Зимнич, Русе - Гюргево и Силистра - Кълъраш. \"И петте локации са приоритет за правителството и петте са приемливи за румънската страна. Единствено Русе - Гюргево ще бъде финансирано с европейски средства, но ние не сме направили класация кое ще е по-приоритетно. Всичко, което предпроектното проучване ще покаже, че е подходящо, и бъде приветствано от румънската страна, и ние ще приветстваме. Защото в момента България има много по-голяма нужда от изграждане на мост където и да е. Румънската страна има интерес от по-добра плавателност на реката и меморандумът ще бъде отправна точка и за петте локации\", обобщи транспортният министър. /БТА", "date": "2019.04.12", "title": "За строежа на мост само при Русе - Гюргево биха могли да се ползват евросредства"}
{"url": "https://www.dnevnik.bg/bulgaria/2019/04/12/3418628_v_kraia_na_2018_g_naselenieto_v_bulgariia_e_na_ruba_na/", "text": "Населението в България продължава да намалява и застарява, задълбочава се дисбалансът в териториалното му разпределение, средната продължителност на живота остава непроменена, а новородените са по-малко. Това показват данните на Националния статистически институт (НСИ) към 31 декември 2018 г., оповестени днес. Населението на България е 7 млн. души, с 0.7% по-малко, отколкото през предходната. Мъжете са 48.5%, а жените - 51.5% - на 1000 мъже се падат 1060 жени. Броят на мъжете преобладава във възрастите до 53 години, а с нарастването на възрастта се увеличават броят и относителният дял на жените. По-висока смъртност при мъжете, отколкото при жените Относителният дял на жените на възраст над 65 години е 24.8%, а на мъжете - 17.7%. Тази разлика се дължи на по-високата смъртност сред мъжете и като следствие от нея - на по-ниската средна продължителност на живота им. В края на 2018 г. лицата на 65 и повече години са 1.43 млн., или всеки пети.  През 2018 г. в страната са родени 62.1 хил. деца, с 2.7% по-малко от предходната. Броят на умрелите лица през 2018 г. е 108. 5 хил., а коефициентът на обща смъртност е 15.4%. Спрямо предходната година броят на умрелите намалява с 1.2%.  В резултат на всичко това средната възраст, която през 2001 г. е била 40.4, сега е 43.8 години. Хората в трудоспособна възраст са 60% от населението През 2018 г. броят на трудоспособното население намалява с почти 48 хил. души до 4.2 млн. души, въпреки че възрастта за пенсиониране се увеличава. Една четвърт са в над трудоспособна възраст, а 15% - под нея. Най-голям е делът на възрастните хора (на 65 и повече навършени години) в областите Видин (29.6%), Габрово (28.6%) и Кюстендил (27.3%). Общо в двадесет области този дял е над средния за страната. Най-нисък е делът на възрастното население в областите София (столица) - 17.5%, и Варна - 18.9%. Делът на децата до 15 години е най-голям в областите Сливен - 18.5%, и Бургас - 15.6%. ", "date": "2019.04.12", "title": "В края на 2018 г. населението в България е на ръба на 7 млн. души"}
{"url": "https://www.dnevnik.bg/skorost/2019/04/12/3418647_turciia_zapochna_da_zadurja_avtomobili_na_granichnite/", "text": "Територията на Турция не може да бъде напусната, без да бъдат платени евентуални глоби по Закона за движение по пътищата и дължимите тол-такси, съобщи Министерството на външните работи, като се позова на генералното консулство на България в Одрин. Това е факт от 11 април тази година. Ако дължимите суми не са платени на друго място, издължаването става на граничните пунктове при излизане от страната. Задълженията излизат на компютрите на митническите служители, като те могат да се платят освен с пари в брой така и с кредитни и дебитни карти. При невъзможност за заплащане на място се предвижда задържане на превозното средство на паркинг на митницата на ГКПП до заплащане на паричната санкция. Във връзка с въведената нова система за незабавно плащане на наложените глоби е препоръчително българските граждани стриктно да спазват правилата за движение по пътищата и други разпоредби на територията на Турция.", "date": "2019.04.12", "title": "Турция започна да задържа автомобили на граничните пунктове за неплатени глоби"}
{"url": "https://www.dnevnik.bg/biznes/2019/04/12/3418654_promishlenite_predpriiatiia_planirat_da_sviiat/", "text": "Промишлените предприятия планират през 2019 г. да свият инвестициите си със 7.3% спрямо направените през 2018 година. Това показват резултатите от редовното бизнес наблюдение на инвестиционната активност сред промишлените предприятия, проведено от Националния статистически институт (НСИ) през март 2019 г. Според данните в частния сектор предвижданото от мениджърите намаление за тази година е с 14.8% в сравнение с предходната година. Разходите на компаниите за придобиване на дълготрайни материални и нематериални активи в промишлеността през 2018 г. са с 5.1% по-малко в сравнение с 2017 година, показват още данните. Най-голям относителен дял в инвестициите през 2019 г. се очаква да формира производството на стоки за междинно потребление (40.8%), при което се предвижда понижение от 14.2% спрямо предходната година. На второ място по прогнозен обем на инвестициите са енергетичните и свързаните с водата сектори (с относителен дял от 28.6%), при които се очаква увеличение с 27.3% в сравнение с 2018 година. В производството на недълготрайни потребителски стоки, което е с относителен дял от 15.7%, инвестиционните програми ще се свият с 27.4%.", "date": "2019.04.12", "title": "Промишлените предприятия планират да свият инвестициите със 7.3%"}
{"url": "https://www.dnevnik.bg/kultura/2019/04/12/3418638_obedinenite_arabski_emirstva_i_bulgariia_shte_obmeniat/", "text": "Нура бинт Мохамед ал Кааби, министърът на културата и развитието на знанието на Обединените арабски емирства, ще пристигне в София в края на май за подписването на споразумение за сътрудничество с България в областта на културата, обявиха от българското Министерство на културата след посещение на министър Боил Банов в Абу Даби.  \"Искаме да реализираме повече проекти, свързани с археологията, както и да поканим български археолози и реставратори, от които да черпим опит\", заяви Нура ал Кааби по време на срещата с българския й колега. Банов бе в страната за участие в Третата среща на върха в областта на културата – \"Абу Даби 2019\", и наред с няколкото си други посещения разгледа организацията на работата в Лувъра в Абу Даби. Очаква се освен археологията и реставрацията сътрудничеството да включва и опазването на културното наследство, представяне на български музеи и галерии, както и гостуване на спектакли.  От известно време богатото на петрол емирство на  Абу Даби има амбицията да се превърне в туристическа дестинация  с разнообразен избор от културни забележителности и забавления. Освен на новооткрития Лувър Абу Даби е домакин на Гран при от Абу Даби на Формула 1, тематичния закрит увеселителен парк на \"Уорнър брос\" и на още няколко други големи атракции. В момента се строят и още два големи музея - \"Гугенхайм\", проектиран от Франк Гери, и Националният музей \"Зайед\", проектиран от Норман Фостър.", "date": "2019.04.12", "title": "Обединените арабски емирства и България ще обменят опит в археологията и реставрацията"}
{"url": "https://www.dnevnik.bg/sport/2019/04/12/3418675_ljuboslav_penev_cska_vurvi_vuv_vuzhodiashta_liniia/", "text": "Треньорът на ЦСКА Любослав Пенев смята, че отборът му върви във възходяща линия. Той вярва, че добрите игри и резултати ще продължат, като смята, че футболистите му са подготвени и уверени. Думите му дойдоха в навечерието на домакинството срещу \"Берое\". След нулевото равенство срещу \"Лудогорец\" в Разград ЦСКА е на три точки от шампиона. Пенев изтъкна, че разликата може да бъде заличена в един мач. \"Победителят ще излезе от преките двубои. Разбира се, в другите мачове не трябва да се допускат грешки\", заяви той и добави, че не вярва някой отбор да спечели всичките си срещи до края. Треньорът на червените призна, че ЦСКА има по-малък избор от футболисти. Но добави: \"Няма значение, ние сме в битката и то се вижда. С играта, която показваме, сме дали заявка, че сме основен конкурент. Всеки сам да си направи изводите. Каквото и да се случва, ние до края няма да се откажем, да знаете. Имаме ли 11, с 11 човека излизаме.\" \"Винаги съм бил взискателен и това дава резултат.\" \"Не е невъзможно (двата силни мача в Разград да са повратна точка за ЦСКА в положителен план). Това, че играхме добре в последните два-три мача, откакто започнаха плейофите, е резултат от това, че играем добре и отпреди това. Вървим във възходяща линия. За кратко време имахме три мача, постигнахме много добри резултати. Отново влизаме в серия през три-четири дни мач, така че така ще бъде до края\", каза Пенев. \"Работим за това да продължим във възходяща линия и да постигнем целите\", продължи треньорът на червените. Пенев добави, че няма притеснения за това, че след силните мачове с \"Лудогорец\" може да се получи спад. \"Мотивацията е на много високо ниво. Имаме голямо желание да се представяме много, много добре. Надяваме се това да продължи до края на сезона.\" По думите му футболистите са здрави и са готови за мача с \"Берое\". Очакванията на Пенев са за труден мач срещу силен отбор.", "date": "2019.04.12", "title": "Любослав Пенев: Каквото и да се случва, ние до края няма да се откажем"}
{"url": "https://www.dnevnik.bg/razvlechenie/2019/04/12/3418688_nesluchaino_shabla_e_nos_i_oshte_shegi_ot_socialnite/", "text": "Продължаващите да изплуват от Черно море  спасителни жилетки, в които има пакети с кокаин , станаха повод за куп шеги в социалните мрежи. Тъй като първите количества бяха намерени край Шабла, веднага се появи твърдението, че това изобщо не е случайно, тъй като Шабла е нос (както е известно кокаинът се приема основно чрез шмъркане - бел.авт.). Не липсват и спекулации за цената на цацата това лято - 70 лева за грам. Има и предположения, че популярното мезе за бира вече няма да се яде, а ще се суши на слънце, стрива и след това ще се поема през носа. Според друга популярна шега кокаинът вече официално попада сред морските дарове наред с миди, скариди, калмари и т.н. \"Дневник\" събра най-забавните постове във \"Фейсбук\".", "date": "2019.04.12", "title": "\"Неслучайно Шабла е нос\" и още шеги от мрежите за кокаина в морето"}
{"url": "https://www.dnevnik.bg/bulgaria/2019/04/12/3418719_policiiata_v_shumen_arestuva_muj_s_chasten_ceh_za/", "text": "Полицаи разкриха \"частен цех\" за изготвяне на фалшиви документи за самоличност и задържаха 33-годишен мъж в Шумен. Той бил проверен, след като полицаи забелязали, че дълго време седи в автомобила си в района на бензиностанция, съобщиха от МВР. Униформените забелязали в колата му добре опакована конзолна игра. При щателна проверка служителите на реда открили между платките на играта четири фалшиви български документа за самоличност - две лични карти и два международни паспорта, изработени с изключително прецизно качество. При извършения първоначален оглед документите по последен образец били трудно различими от истински. Последвало претърсване в имотите, които той използвал в Шумен и в село край града. Намерени са много документи за самоличност – български и чужди, заготовки в различна степен на завършеност. В помещение от апартамента, обособено като \"паспортно бюро\", е открита техника за предпечат, печат и производство на фалшивите документи за самоличност. Намерени са над 100 бели пластики, подготвени за производство на лични карти и свидетелства за управление на моторни превозни средства, матрица, бои, мастила. Разследващите открили и три компютърни конфигурации, шест принтера, гравираща машина, иглен плотер, ламинатор, инструменти за фина техника, термоламиниращи фолиа с релефни мотиви и кинеографски елементи. Криминалистите установили, че производството в цеха за изработка на лични документи е със затворен цикъл. Фалшивите лични карти и паспорти били изработвани от 33-годишния мъж. Той използвал материали, част от които се продават легално. Разполагал е с необходимия софтуер за изцяло завършен цикъл на производство за трите вида документи за самоличност. В имот в село край Шумен освен принтери и техника за печат са намерени около 2.5 кг суха зелена тревна маса, която при полеви наркотест реагирала на марихуана. Мъжът е задържан за 72 часа.", "date": "2019.04.12", "title": "Полицията в Шумен арестува мъж с \"частен цех\" за фалшиви документи"}
{"url": "https://www.dnevnik.bg/sport/2019/04/12/3418653_livurpul_i_naiki_sa_blizo_do_nai-golemiia_dogovor_vuv/", "text": "Ливърпул\" е близо до мащабна сделка с \"Найки\", твърди ЕSPN. Според информацията двете страни се очаква да подпишат най-големия спонсорски договор във Висшата лига, като споразумението ще нахвърли това между \"Манчестър юнайтед\" и \"Адидас\". За срок от десет години германският производител на спортни стоки плаща по 75 млн. пауда годишно на \"червените дяволи\". \"Ливърпул\" изостава от водещите отбори в Англия по отношение на параметрите по договорите за екипировка. Мърсисайдци получават по 45 милиона паунда годишно от New Balance, като споразумението изтича в края на сезон 2019-20. Според източници на ESPN американската компания има клауза в договора, при която може да продължи партньорството си с \"Ливърпул\", ако доставчикът предложи оферта, която изравнява по стойност споразумение на конкурентен отбор. Начело сред отборите с най-големи спонсорски договори във Висшата лига е  \"Манчестър юнайтед\" и \"Адидас\" (по 75 млн. паунда годишно до 2025 г.) , като следват \"Челси\" с \"Найки\" (по 60 млн. паунда до 2032 г.) и  \"Арсенал\" с \"Адидас\"  (по 60 млн. паунда до 2024 г.). Наскоро шампионът \"Манчестър сити\" смени \"Найки\" с \"Пума\" (по 50 млн. паунда до 2029 г.) ОТ ЕSPN допълват, че \"Ливърпул\" са провели срещи и с представители на \"Адидас\" и \"Пума\". Мърсисайдци са първият клуб, чиято печалба надхвърли 100 милиона паунда в рамките на един сезон. За 2016-2017 \"Ливърпул\" отчете плюс от 106 милиона паунда след облагането с данъци, като наскоро  \"Тотнъм\" подобри постижението и записа 113 милиона .", "date": "2019.04.12", "title": "\"Ливърпул\" и \"Найки\" са близо до най-големия договор във Висшата лига"}
{"url": "https://www.dnevnik.bg/analizi/2019/04/12/3418714_gabrovo_kak_se_stigna_dotuk/", "text": "Само две теми в България могат да потопят скандал като \"Апартаментгейт\" - етническо напрежение или мигрантски натиск. И двете са налице. Но докато навлизането на големи групи бежанци от Гърция така и не се случи, бой между българин и роми в магазин в Габрово изкара тази седмица над хиляда души по улиците, а късно снощи се стигна до сериозни сблъсъци между жандармерия и протестиращи. Полицията отчете няколко задържани и умишлени провокации. Безредиците избухнаха , след като собственикът на габровския магазин Ивайло Филев публикува във фейсбук запис на случката от 7 април, заснет от охранителна камера. Според Филев побоят над продавача продължил 7-8 минути. На записа се вижда как трима роми се сбиват със служителя, задето им е отправил забележка за \"агресивно и провокативно поведение\". Гневът на местните хора се отприщи, след като тримата бяха освободени от ареста след първоначалното задържане за срок от 24 часа. Последва опит за щурм на полицейското управление и нахлуване в ромската махала. След което районният съд остави тримата за постоянно в ареста, но във Велико Търново - в името на реда и спокойствието. Заедно с жандармерията в Габрово пристигна и бившият кмет на града - вицепремиерът Томислав Дончев. В извънредна пресконференция рано тази сутрин, непосредствено след конфликтната нощ, той обеща спешни мерки: \"Хората са гневни от усещането на някои групи в обществото, че имат повече права от другите, от злоупотребите със социални плащания. Затова трябват мерки, веднага след въдворяването на спокойствие на територията на общината, а може и преди това\", заяви вицепремиерът, игнорирайки неслучването на самите интеграционни политики. Така Томислав Дончев на практика повтаря изявления, които вече сме чували от лидера на ВМРО Красимир Каракачанов - \"предвид създадения статут на привилегирована част от население за циганската общност спрямо останалите граждани на страната е време държавата да спре двойните стандарти по отношение на собствените си граждани\". Само държавата обаче е в състояние да осигури двойни стандарти и привилегии за едни или други групи граждани и само тя може да ги премахне. В извънредната си пресконференция вицепремиерът обяви, че \"държавата няма право да бяга от час\", защото това са грешки, натрупани от години. И наистина: държавата не просто е избягала от час, тя е мигрирала от ромските гета, оставяйки ги в ръцете на организираната престъпност, на клановите интереси, на политически формации, които се възползват от гласовете им по избори. За целта плаща \"такса спокойствие\" - социалните помощи, които раздава от касичката с пари на данъкоплатците, а за пред ЕС има написани Национална стратегия, регионални стратегии, общински планове за действие. Според премиера Борисов, разпоредил от Брюксел пращането на жандармерия, \"има ли избори, веднага се издига етническото напрежение\". Но така е всъщност всеки път. Стигне ли се до сблъсък между българи и роми, управляващите изпращат жандармерия, разрушават няколко ромски къщи, правят няколко заседания и след пет, шест, десет дни всички отново се укротяват - власт, полиция, протестиращи, роми. И така до следващия бой - във Войводиново, край язовир в Асеновград, в махала в Гърмен, в квартал в София. Да не забравяме и садистичното убийство на русенската журналистка Виктория Маринова. И пак започва същото, че и по-лошо, защото разрушаването на ромски махали на едно място води до увеличаването им на друго. И ефектът е нулев, когато отмине действието на хапчето, наречено \"обществено спокойствие\". Патрулиране с коли, кучета и бронирани машини успокоява за кратко широката общественост. Но в действителност най-голямото етническо малцинство в България си остава все така изключено от социалните процеси. Или както заключава в доклад асоциация \"Интегро\", \"ромите продължават да бъдат най-стигматизираната, маргинализирана и дискриминирана група в България\". Според доклада доказателство за липсата на политическа воля за интеграция е именно политиката на разрушаване, която торпилира възможните решения на проблемите. Също като кмета на Гърмен Минка Капитанова, разпоредила преди три години събаряне на незаконни ромски къщи, кметът на Габрово Таня Христова нареди да бъдат съборени сгради, които служат на роми като временни обиталища. В градоустройствения план не е било предвидено въпросните сгради да бъдат запазени, но разрушаването им започна чак когато избухнаха протестите. От което излиза, че за кметовете и местните управи ромите и техните проблеми са невидими до появата на конфликт. Както бе невидим и небостъргачът на \"Артекс\", който тутакси бе замразен като строителен обект, след като се появи на радара в хода на \"Апартаментгейт\". И ако приемем, че конфликти като този в Габрово са просто проява на болестни симптоми, няма как да не стигнем до извода, че властта предпочита да се справя с тях, вместо да лекува болестта. В Габрово от около година вървят слухове, че общинската управа има план за заселване на няколко хиляди роми, за да запази статута на областен град. В официално изявление тогава кметът Таня Христова окачестви тези твърдения като \"невярна и манипулативна информация\". Днес тя разпореди същото, което опозицията в общинския съвет навремето не успя да постигне - да бъдат проверени адресните регистрации, броя на ромите, живеещи в града, трудовата и учебната им заетост, има ли самонастанили се, както и местата, \"където е налице концентрация на оплаквания от нарушение на обществения ред и криминален контингент\". В това време държавата ще демонстрира здрава ръка вместо здрав разум.", "date": "2019.04.12", "title": "Габрово: Как се стигна дотук"}
{"url": "https://www.dnevnik.bg/bulgaria/2019/04/12/3418730_estakada_shte_spasiava_dvijenieto_pokrai_svlachishteto/", "text": "Държавата ще осигури пари, за да бъде направена естакада в района на свлачището \"Трифон Зарезан\" край Варна и крайбрежният път от града до \"Златни пясъци\" отново да бъде отворен, съобщи днес в града зам.-министърът на регионалното развитие и благоустройството Николай Нанков, цитиран от БТА. По думите му средствата ще дойдат от бюджета на АПИ, в който за тази година са заделени около 100 милиона лева за аварийни мерки по свлачища и срутища в страната. Нанков уточни, че проектът за \"Трифон Зарезан\" е на стойност около 15 милиона лева с ДДС, като се предвижда в района да бъде направено и укрепване. В края на април предстои да бъде направен превантивен ремонт на две от съоръженията на Аспарухов мост, допълни зам.-министърът. По думите му средствата са осигурени, а строителните дейности ще продължат до началото на летния сезон. До края на месеца ще бъдат направени първите копки за изграждането на два нови участъка на автомагистрала \"Хемус\" - Ловеч - Плевен и пътния възел край Тетевен, каза Нанков. Той припомни, че са осигурени над 1.3 млрд. лв. за изграждането на 136 км от пътя, плюс проектирането на участък от Ловеч до Велико Търново.  В процес на подготовка е предложение за промени в закона за държавната собственост, които да облекчат процедурите с отчуждаването на имоти, за да не се бавят пътните проекти, допълни зам.-министърът. По думите му в момента текстовете се прецизират, но целта е по никакъв начин да не бъдат засегнати правата и интересите на собствениците на терени. Предстои да започне изпълнението на проекта за водния цикъл на Варна, който трябва да приключи най-късно през 2022 г., каза още Нанков. По думите му чрез изпълнението му ще бъдат решени няколко от важните проблеми на града - ще се намалят авариите по мрежата, услугата ще стане ефективна и ще бъдат изградени над 82 километра канализация в районите, където в момента няма.", "date": "2019.04.12", "title": "Естакада ще спасява движението покрай свлачището \"Трифон Зарезан\" край Варна"}
{"url": "https://www.dnevnik.bg/bulgaria/2019/04/12/3418745_borisov_poiska_ostavkata_na_direktora_na_policiiata_v/", "text": "Министърът на вътрешните работи трябва да поиска оставка на ръководителя на областната дирекция на полицията в Габрово Борислав Бончев веднага след като се прибере в страната, каза днес в Дубровник пред журналисти премиерът Бойко Борисов. Министър-председателят изрази съжаление, че  напрежението между българи и роми в града  се случва в момент, когато в чужбина са той, министър Младен Маринов и главният секретар на МВР. Безредиците в Габрово започнаха в сряда, след като от ареста след 24-часово полицейско задържане бяха пуснати трима роми, пребили служител на магазин в Габрово. Последваха опити за саморазправа с живеещи в града роми. Борисов каза, че тримата се прибират в България днес и ще има най-тежки наказания за всички, допуснали да се стигне дотук. Премиерът има претенции към ръководителя на дирекцията в Габрово, защото е допуснал в града групи младежи да се \"правят на интересни\", като пият на детски площадки и тормозят хората. \"Ако ми бяха докладвали, че имат проблеми, щях да им изпратя 100, 200, 300 полицаи. Имаме кадри, имам всичко\", обобщи премиерът. В отговор на въпрос Борисов обяви, че полицаите нямат нужда от повече права, за да се справят с престъпленията, извършени от роми. \"Няма незадържан ром, извършил престъпление. Има такива българи. От 12 хиляди затворници 10-11 хиляди са роми\", посочи премиерът. Той не скри, че има и заигравания със страховете на хората. \"При предишните избори имаше мигранти. Сега няма и се търсят други етнически напрежения\", обобщи премиерът.", "date": "2019.04.12", "title": "Борисов поиска оставката на директора на полицията в Габрово"}
{"url": "https://www.dnevnik.bg/politika/2019/04/12/3418720_bsp_shte_objalva_otkaza_na_prokuraturata_za_dosudebno/", "text": "БСП ще обжалва  отказа на прокуратурата да образува досъдебно производство срещу министъра на културата Боил Банов . Решението е по сигнал на депутата и журналист Елена Йончева, че като зам.-министър е разпоредил да се фалшифицират документи и опростил неустойка от фирмата изпълнител на Ларгото - ДЗЗД \"Антична Сердика\", с което е ощетил държавата с  поне 700 хил. лева . През януари тя пусна записи, предоставени й от служител в министерството (аудиото чуйте  тук ). Мотивът на прокуратурата е, че липсват данни за извършено престъпление. Според Елена Йончева обаче сигналът е придружен с достатъчно доказателства. Другата седмица ще бъдат показани още документи, предоставени на БСП от Министерството на регионалното развитие и благоустройството.", "date": "2019.04.12", "title": "БСП ще обжалва отказа на прокуратурата за досъдебно производство срещу Боил Банов"}
{"url": "https://www.dnevnik.bg/sport/2019/04/12/3418703_kogato_spomenut_ojivee_vurhu_kojata_ti_ili_kak_fen_si/", "text": "Когато \"Ривър плейт\" победи \"Бока хуниорс\", това е незабравим момент за привържениците на \"милионерите\". Но когато любимият им отбор победи големия съперник във финал за Копа Либертадорес, тогава вече всички клишета, че мачът е исторически, незабравим и уникален, се изпълват със смисъл. Четири месеца след  триумфа на \"Ривър\" срещу \"Бока\" в зрелищния финал в Мадрид , привърженик на шампиона на Южна Америка се насочил към студио за татуировки, за да \"запечата\" спомена върху тялото си. Необичайното в случая е, че Фабио Тукснио си татуира не купата, емблемата на отбора или лика на някой играч, а... QR код.  При сканирането му със смартфон се отваря видео с головете от мача в YouTube. Информацията за проявата на привързаността на Тукснио към любимия отбор бързо се разпространи из социалните мрежи. Което обаче доведе до контрадействие. Според аржентинския сайт tycsports.com видеото е било докладвано многократно за неподходящо съдържание и е било свалено. Впоследствие обаче Тукснио показа в \"Туитър\", че видеото върви.", "date": "2019.04.12", "title": "Когато споменът \"оживее\" върху кожата ти, или как фен си татуира видео с голове"}
{"url": "https://www.dnevnik.bg/biznes/2019/04/12/3418767_borisov_ochakva_sledvashtata_sedmica_da_se_napravi/", "text": "Премиерите на България Бойко Борисов и Румъния Виорика Дънчила са се разбрали следващата седмица да бъдат направени първите копки на нов мост над река Дунав, който ще се намира между Свищов и Зимнич. В момента двата града са свързани с ферибот. Новината съобщи Бойко Борисов пред журналисти в Дубровник, където присъства на среща на формата 16 плюс Китай (премиерите на 16 европейски държави и министър-председателят на Китай). Там се е състоял и разговорът с Дънчила, от който станало ясно, че има готовност да се пристъпи към реализацията на проекта. Премиерът каза, че форматът вече е 17 плюс Китай, защото към европейските страни се е присъединила и Гърция. На срещата била взето и решение да започне изграждането на мозъчен тръст, който да търси сфери на сътрудничество между страните. За момента интерес имало за изграждане на пристанища, развитие на туризма, електронната търговия и търговията със земеделски стоки. България и Гърция мислили за вариант с пари от ЕС, Китай и местните бюджети да се финансира жп линията Солун - Кавала - Александруполис - Бургас - Варна - Букурещ и Белград На въпрос има ли интерес от китайски банки да финансират проекти у нас Борисов отговори, че България може да получи колкото си иска пари, но въпросът е за лихвите по тези заеми. Следващата среща на формата 17 плюс 1 ще е в Китай, каза още българският премиер. Едно птиченце ми подсказа \"Едни птиченце ми подсказва, че догодина Берлинският процес пак ще е в София. Не казвам, че знам, но смея да твърдя\", каза още пред журналистите Борисов. Той визира срещата на ЕС с на ЕС с шестте страни от Западните Балкани - Сърбия, Черна гора, Македония, Босна и Херцеговина, Албания и Косово. Още през лятото, когато беше последната среща по инициативата в Лондон, Борисов изрази надежда, че вероятно София ще е домакин на изданието на срещата през 2019 г. За рамката на сделката за изтребителите Попитан докъде е стигнала сделката за самолетите за армията, Борисов каза, че той в нея не само не се меси, но е и забранил да му докладват за напредъка. \"Само за рамката отговарям аз. Моето намерение е, преди парламентът да излезе ваканция пред юни, да дадем рамката за сделката\", каза още премиерът. Борисов уточни, че и двете страни трябва да направят компромиси, защото \"те искат най-високата цена, а ние най-ниската. Те искат доставка най-далеч във времето, а ние - веднага\".", "date": "2019.04.12", "title": "Премиерът очаква следващата седмица да се направи първата копка на нов мост на Дунав"}
{"url": "https://www.dnevnik.bg/sport/2019/04/12/3418536_ljuis_hamiltun_izprevari_shumaher_po_specheleni_pari/", "text": "Петкратният световен шампион във Формула 1 Люис Хамилтън вече е пилотът с най-много спечелени пари в историята. \"Форбс\" публикува данни, основани на заплатите на пилотите през цялата им кариера. Хамилтън, който има договор с \"Мерцедес\",  получава по 50 милиона евро , според последното си споразумение. Той изпревари седемкратния световен шампион Михаел Шумахер, който досега заемаше първото място по пари от заплати. Шумахер е изкарал 464 милиона долара през продължилата си 21 години кариера. Хамилтън вече има 489 млн. долара (433 млн. евро). Британецът ще бъде и първият пилот в историята, който достига половин милиард долара. По отношение на личното състояние според \"Форбс\"  Шумахер  все още е далеч пред всички останали. Заради своите договори със спонсори германецът има богатство оценявано на 800 милиона долара. Зад Хамилтън и Шумахер е Фернандо Алонсо, който прекрати кариерата си във Формула 1 след края на сезон 2018. Двукратният световен шампион има спечелени 458 милиона долара. С точно 100 по-малко от него е четирикратният шампион Себастиан Фетел. От действащите пилоти в топ 10 има само още един пилот – Кими Райконен с 331 милиона долара. Със спечелването на петата си титла през 2018 г. Хамилтън се доближи до рекордите на Михаел Шумахер. Той изостава от него и по броя на победи (91 срещу 74), подиуми (155 срещу 136) и най-бързи обиколки (77 срещу 41). Британецът обаче е №1 по спечелени квалификации като има 84.", "date": "2019.04.12", "title": "Люис Хамилтън изпревари Шумахер по спечелени пари във Формула 1"}
{"url": "https://www.dnevnik.bg/razvlechenie/2019/04/12/3418619_talaindskiia_dizainer_prevrushta_politicheskiia_bokluk/", "text": "Тайландският дизайнер Панупонг Чансопа вижда бизнес възможност в милионите винилови постери, чиято съдба е неизменно да се превърнат в боклук веднага щом парламентарните избори в страната приключат. Затова той се заема да използва материала и го превръща в интересни пазарски чанти с послание, разказва \"Ройтерс\". Повечето му дизайни включват изрязаното лице на популярни политици или пък хващащи окото слогани от кампаниите им, изрязани от постерите и зашити заедно от шивачка. 28-годишният дизайнер смята, че това, което прави, има не само влияние върху околната среда, но и върху политическото осъзнаване на хората след петгодишния период на военно управление. \"Хунтата взе властта и заглуши хората, но сега хората искат да говорят и да изразяват себе си\", допълва той. Все още не е ясно коя партия ще сформира правителство след изборите от 24 март -  първите от военния преврат през 2014 г.  Финалните резултати може да не станат ясни със седмици. Панупонг е събрал около 400 постера в Банкок, предимно такива на ориентираната към младежта партия \"Бъдеще напред\", чийто лидер Танаторн Джуангрунгруангкит е сред най-популярните му модели. В дома на негов приятел, който служи като производствена фабрика, Панупонг развива разкъсан от климатичните условия постер на пода, измива го с гъба и сапунена вода, след което го закача да изсъхне. Финалният продукт е правоъгълна, вертикална пазарска чанта в ярки цветове, с дръжки, така че да бъде носена на ръка или рамо. Тъй като материалът е винил, тя е и водоустойчива и изключително издръжлива. Чантите се продават на цени от около 23.60 долара всяка и ще бъдат достъпни до изчерпане на количествата, казва Панупонг. Той смята още, че неговата модна марка \"Файтай\" (Faithai), вдъхновена от швейцарския бранд, който произвежда чанти от използвани покривала за камиони, може да стимулира политическия дебат без дълбокото разделение от близкото минало. \"В миналото... политиката и политическите партии бяха смятани за ирелевантни, ако не и опасни и свързани с риск, ако се обвържеш с тях, казва той и допълва: Сега обаче искам политиката да се превърне в нещо, към което всеки може да се отнесе. Без нуждата да бяга от нея, без да е необходимо да се страхува да говори за нея.\"", "date": "2019.04.12", "title": "Тайландски дизайнер превръща политическия боклук в моден аксесоар"}
{"url": "https://www.dnevnik.bg/video/2019/04/12/3418807_ivan_kostov_za_bulgarite_razocharovaniiata_i/", "text": "В четвъртък вечер бившият премиер Иван Костов представи мемоарната си книга \"Свидетелства на прехода\" пред препълнената с възторжени почитатели зала \"Тържествена\" на Военния клуб. \"Дневник\" публикува откъси от изказването му.", "date": "2019.04.12", "title": "Иван Костов за българите, разочарованията и демокрацията (видео)"}
{"url": "https://www.dnevnik.bg/evropa/2019/04/12/3418691_kogato_hendrik_opita_da_izbiaga_prez_narodna_republika/", "text": "Старото шосе се вие през Странджа планина - по него едно време се е пътувало от Бургас през Малко Търново за Истанбул. До 1994 година това е бил основният главен път в Югоизточна България, водещ към Турция. Днес почти никой вече не пътува оттук освен жителите на селата покрай стария път. \"На две хиляди километра от ГДР човек едва ли може да се опасява от нещо сериозно. Ще се облека като западняк, ще изляза на шосето от Бургас за Истанбул и все някой турчин ще ме качи в колата си\" – казвал си източногерманецът Хендрик Фогтлендер. Но се е случило съвсем друго... Фогтлендер всъщност не живеел никак зле в бившата ГДР. Електротехникът по професия използвал всяка възможност да пътува - посещавал бил Полша, Унгария, Русия, България. Искал да види също и Куба, даже подал молба до ръководството на местната организация на Комунистическия младежки Съюз FDJ, но му отказвали с аргумента, че не е участвал редовно в организираните от съюза следобедни дискусии. \"А отидех ли на тях, директорът започваше да разказва колко било хубаво на летището в Амстердам. Защото той имаше право да пътува дотам, а ние - не. Системата беше просто абсурдна. А ако бях го попитал защо той може да пътува, а ние не, веднага щеше да ме изхвърли, затова и не питах\", спомня си Хендрик. Бягство през България В началото на 1988 година негов приятел го попитал дали иска да тръгне с него за България. Но крайната спирка на това пътуване нямало да е България - идеята била да избягат на Запад през българско-турската граница. Дълги плажни ивици, вкусна храна и много слънце – особено Златни пясъци и Слънчев бряг по онова време са истински магнит за туристи от бившите социалистически страни. Броят на туристите от ГДР расте от година на година - от около 20 хиляди през 1980 на 30 хиляди през 1988. Хендрик Фогтлендер също е един от тях. От летището в Бургас той и неговият приятел заминават за курорта Слънчев бряг, където се радват на топлото циганско лято, играят тенис, запознават се и с едно семейство от Хамбург и често ходят на разходки. Така безгрижно минават първите 10 дни от почивката им - до 3 октомври 1988... До падането на Берлинската стена ще измине още една година, а до обединението на Германия – почти две. Но по онова време никой не смее дори да си мечтае за подобно нещо. Двамата източногерманци следват уговорения план. На 3 октомври те стават рано сутринта в 6:30, на рецепцията на хотела казват, че отиват на разходка в планината, и тръгват почти без багаж - само с по едно шише вода. Носят със себе си обаче златните си бижута - верижки и часовници. \"Тръгнахме по шосето за Истанбул, което винаги съм виждал и насън. Представяхме си широк четирилентов път, по който пътуват безброй коли с турски граждани. Но се оказа, че надлъж и шир няма никакъв турчин\", спомня си Хендрик. След 1 час подминали една табела, на която пишело \"Истанбул 350 километра\", а след още два часа се качили в празен автобус, който пътувал в тяхната посока. На шофьора казали, че са от Хамбург и искат да стигнат до Истанбул. Така изминали двайсетина километра, когато автобусът завил и ги оставил на 13 километра от турската граница край село Българе. Там обаче бягството приключило. Граничният патрул ги задържал и с чували на главите откарал двамата бегълци в Малко Търново. Българската граница уж не била строго охранявана През 60-те и 70-те години на миналия век в ГДР упорито се носела мълвата, че българската граница е лесна за преодоляване. И много източногерманци тръгват за България, представяйки се за туристи. Мнозина от тях вярвали, че колкото пó на юг отиват, толкова по-големи са пробойните в желязната завеса. Но само малка част от бегълците успява да избяга. За повечето от тях авантюрата приключва с арест и затвор или дори със смърт. Защото в действителност българската граница е била строго охранявана. От 1989 насам старите гранични заграждения вече не функционират, а в края на 90-те години почти всички бяха окончателно демонтирани. Само в някои трудно достъпни горски участъци има остатъци от тях, които днес са напълно обрасли с растителност. Високите телени заграждения на самата граница едно време са били оборудвани с \"тиха аларма\", която подава сигнал до най-близката застава, щом някой докосне оградата. От двете страни на електросигнализационната система е имало широка ивица разорана земя, по която граничните патрули лесно са можели да проследят следите на бегълци. Дори и онези, които по някакъв начин успявали да преминат оградата, все още не са били в безопасност, тъй като са се намирали на цели 2 километра от самата граница. Знае се също и това, че охраняваната гранична зона се е простирала много навътре – до 15 километра от самата граница. В тази зона е било разрешено използването на огнестрелно оръжие срещу нарушителите. Една страница от историята, която малцина искат да прочетат След падането на комунистическия режим тази страница от най-новата българска история си остава недостатъчно изследвана и осветлена – главно поради липсата на политическа воля. Дори в учебниците по история има само откъслечна и оскъдна информация за времето от 1944 до 1989 година. А какво се случва с източногерманеца Хендрик Фогтлендер след задържането му? След разпит в Малко Търново той първо е изпратен в бургаския затвор, а после е прехвърлен в софийския, където остава два месеца – в тясна килия с други двама затворници, без канализация и с нередовен достъп до чиста питейна вода. По-късно е върнат в ГДР, където попада в следствения затвор на ЩАЗИ Берлин-Хоеншьонхаузен. След множество седмици, прекарани там, отново е прехвърлен в друг затвор. Малко преди падането на Берлинската стена Хендрик е откупен от ФРГ като политически затворник и получава правото да напусне ГДР. Българският граничар, задържал Хендрик на 3 октомври 1988 година, днес е пенсионер и живее в Малко Търново. По-големият от двамата му синове също е граничар и днес охранява новата външна граница на ЕС.", "date": "2019.04.12", "title": "Когато Хендрик опита да избяга през Народна република България"}
{"url": "https://www.dnevnik.bg/sport/2019/04/12/3418886_grigor_dimitrov_zapochva_sreshtu_italianec_v_monte/", "text": "Григор Димитров ще срещне италианеца Матео Беретини в първия кръг на турнира от сериите \"Мастърс\" Монте Карло. Надпреварата в княжеството дава началото на сезона на червени кортове. Съперникът на Димитров е 54-и в световната ранглиста. Италианецът е на 22 години, като през миналата година спечели първа титла в своята кариера. Димитров никога не е срещал Беретини на ниво АТП. Най-доброто представяне на Димитров в Княжеството е полуфинал от 2018 г. Тогава той загуби от Рафаел Надал, който по-късно спечели 11-ата си титла. Жребият отреди евентуален съперник на бившия №3 в света да бъде канадецът Денис Шаповалов. В случай, че Димитров продължи напред той може да срещне Надал още в трети кръг. Димитров, който заема 29-ото място в световната ранглиста, беше планирал общо четири турнира на клей. В последния момент той реши да се включи в надпреварата от категория \"АТП 500\" в Барселона,  като получи \"уайлд кард\" от организаторите. След Монте Карло, където тренира и живее през повечето време, 27-годишният българин ще се насочи към каталунската столица (22-27 април), а после му предстои участие в мастърсите в Мадрид (6 - 12 май) и Рим (13 - 19 май).", "date": "2019.04.12", "title": "Григор Димитров започва срещу италианец в Монте Карло"}
{"url": "https://www.dnevnik.bg/video/2019/04/12/3418885_tafrov_sled_imotnite_skandali_horata_veche_vijdat/", "text": "Почти всеки втори човек на улицата, с когото разговарям, е ужасен и отвратен от това, което научава за скандала с имотите на управляващите. Хората вече виждат корупцията по начин, който могат да си я представят. Фалитът на КТБ е доста абстрактно понятие за повечето хора, защото става въпрос за милиарди. Сега обаче не е така. Това каза кандидатът за евродепутат от \"Демократична България\" Стефан Тафров в предаването \"Денят с Веселин Дремджиев\" по TV+ и по TV1. Той добави, че националистите и популистите защитават националните си интереси, които в много случаи били различни от желанията на други като тях в Европа. Именно заради това той не виждал как те ще успеят да направят своя самостоятелна група в европарламента. ", "date": "2019.04.12", "title": "Тафров: След имотните скандали хората вече виждат корупцията по начин, който могат да си я представят"}
{"url": "https://www.dnevnik.bg/sport/2019/04/12/3418894_snimka_na_denia_taibe_jusein_i_evropeiskiiat_vruh/", "text": "Тайбе Юсеин донесе втори златен медал за България от европейското първенство по борба в Букурещ. Във финала в кат до 62 кг световната и европейска шампионка победи с 4:0 италианката Аурора Кампаня и защити титлата си. При 57-килограмовите Мими Христова загуби с туш срещу Альона Колесник от Азербайджан и остана с пета.", "date": "2019.04.12", "title": "Снимка на деня: Тайбе Юсеин и европейският ѝ връх"}
{"url": "https://www.dnevnik.bg/bulgaria/2019/04/12/3418896_tristranniiat_suvet_ne_postigna_edinodushie_za_spirane/", "text": "Националният съвет за тристранно сътрудничество (НСТС) не постигна единодушие по предложението за промяна в Закона за социалното подпомагане, която предвижда когато в рамките на месец от учебната година са допуснати отсъствия повече от три дни от дете, посещаващо група за задължително предучилищно образование, както и отсъствия от пет учебни часа за ученик, за които няма уважителни причини, семейството на тези деца да се лишава от месечни детски надбавки за срок от една година, съобщава БТА. Председателят на НСТС вицепремиерът Марияна Николова каза след заседанието, че против предложението за законодателна промяната са били синдикатите - КНСБ и КТ \"Подкрепа\". Правителството - в лицето на социалното и образователното министерство, подкрепя предложенията, работодателите - също, но с някои допълнителни искания. В момента има изработен общ законопроект за промени на Закона за социалното подпомагане от двата разгледани и одобрени на първо четене от парламента - единият - на Цветан Цветанов и група народни представители, а другият - на Искрен Веселинов и група народни представители. Законопроектът на \"Обединените патриоти\" беше вече обсъден на заседание на НСТС. В НСТС все още не е внесен общият законопроект, затова на днешното заседание социалните партньори обсъдиха само предложенията на ГЕРБ. Предложенията за промени предвиждат и помощта за първокласници да се изплаща на два пъти, половината - след влизане в сила на заповедта за отпускането й, а остатъкът - в началото на втория учебен срок, ако детето продължава да посещава училище. Целта на промените е децата да се задържат в училище и по-късно пълноценно да се интегрират на пазара на труда. Ваня Григорова от КТ \"Подкрепа\" отбеляза, че законопроектът цели санкционирането на хора, които получават с множество изисквания мизерна социална помощ. Вече няколко години ползвателите на социални помощи намаляват с по 20 процента годишно, а и едва 6 процента от всички хора и семейства, които са с доходи под линията на бедността, получават социално подпомагане, допълни Григорова. Тя е и против това да се наказват хората, когато не водят децата си в предучилищни групи в детските градини, при положение, че таксите не се поемат от държавата, а често няма и места в детските градини в големите градове. В отговор на това заместник образователният министър Деница Сачева отбеляза, че от следващата учебна година ще има проект на стойност 82 милиона лева, насочен към детските градини, и с него ще се поемат таксите за деца от социалнослаби семейства.", "date": "2019.04.12", "title": "Тристранният съвет не постигна единодушие за спиране на детските надбавки при отсъствия от училище"}
{"url": "https://www.dnevnik.bg/bulgaria/2019/04/12/3418898_do_kraia_na_godinata_shte_ima_direktna_avioliniia/", "text": "До края на годината ще бъде открита директна авиолиния между Варна и Доха. Това е потвърдил катарският министър на транспорта и комуникациите Джасем бин Сейф Ал-Сулейти пред президента Румен Радев, съобщиха от прессекретариата на държавния глава. Днес беше последният ден от официалното посещение на президента Радев в Катар, където той беше по покана на емира шейх Тамим бин Хамад Ал-Тани. Президентът се срещна с емира шейх Тамим бин Хамад Ал-Тани, с министър-председателя и министър на вътрешните работи Абдула бин Насер бин Халифа Ал Тани. В рамките на посещението си президентът Радев се запозна с дейността на фондация \"Катар\" за образование, наука и обществено развитие, посети и централата на организацията Форум на страните-износителки на газ.", "date": "2019.04.12", "title": "До края на годината ще има директна авиолиния Варна-Доха"}
{"url": "https://www.dnevnik.bg/bulgaria/2019/04/12/3418904_kirilov_raboti_po_nachinite_za_predsrochno/", "text": "Правосъдният министър Данаил Кирилов заяви пред БНТ, че една от първите задачи, които си поставя на новия пост е да установи режим за предсрочно прекратяване на пълномощията на главния прокурор и председателите на Върховния касационен съд (ВКС) и Върховният административен съд (ВАС). По думите България търпи критики от Европейския съюз, защото няма конкретни механизми, по които може да се прекрати мандата на някой от т.нар. трима големи. Той уточни, че страната е длъжна да направи това, защото вече няколко пъти ѝ е правена забележка. Трябвало да се уточнят критериите при какви нарушения ще могат да бъдат освобождавани от длъжност висшите магистрати и кой орган ще има тези правомощия. Кирилов подчерта, че това не е атака срещу някой от тримата и нямало нищо общо с личностите които водят трите институции. Мандатът на главния прокурор Сотир Цацаров изтича в края на годината, а председателят на ВКС Лозан Панов често е атакуван от прокуратурата за някои от позициите си. Преди седмица съпругата на Панов - Елисавета, която беше намесена в скандала с придобиването на апартаменти на цени под пазарните,  отправи обвинения към Цацаров , че е купил земеделска земя за изключително ниска сума. \"Скандалът с апартаментите като методология залага на усещането за несправедливост. Обективно правото не е нарушено. Това ще стане ясно на мислещите българи. Преди 12-15 години имаше скандали с продажба на общински и държавни имоти. Нашето общество за това време е станало много по-взискателно. Ако това ни е проблемът в борбата с корупцията, значи сме еволюирали за тези години\", каза още Кирилов.", "date": "2019.04.12", "title": "Кирилов работи по начините за предсрочно прекратяване на мандата на тримата висши магистрати"}
{"url": "https://www.dnevnik.bg/bulgaria/2019/04/12/3418925_ivan_kostov_demokratite_ne_se_razbirame_pomejdu_si_i/", "text": "Ние реформаторите и демократи не се разбираме помежду си, не си прощаваме, не общуваме и само търсим как да се разграничим един от друг. Именно заради това се провалихме в опита си да създадем партии. Това каза пред БНТ бившият премиер Иван Костов, който вчера представи мемоарната си книга \"Свидетелства на прехода\" пред препълнената зала \"Тържествена\" на Военния клуб в София. Той добави, че основният проблем по време на неговото управление е било посткомунистическото общество, което било мнозинство. По думите му тези хора имали проблем с реформите, защото ги карали да проментя живота си и себе си. По думите на Костов извършената приватизация в неговия мандат е била задължителна и според него много успешна. \"Социалистическата икономика беше изпразнена от активи. Самата държава беше в окаяно финансово състояние и затова нямаше как да спаси предприятия. Обслужвахме дълга на държавата с огромен процент от бюджетните приходи – около 35%. За пример ще дам Гърция в момента, която отделя около 6-7% от приходите си за външния си дълг\", уточно Иван Костов.", "date": "2019.04.12", "title": "Иван Костов: Демократите не се разбираме помежду си и затова се провалихме в създаването на партии"}
{"url": "https://www.dnevnik.bg/photos/2019/04/12/3418666_fotogaleriia_svetovnite_snimki_na_denia_-_12_april_2019/", "text": "Дъждовен ден в Москва, Русия.", "date": "2019.04.12", "title": "Фотогалерия: Световните снимки на деня - 12 април 2019"}
{"url": "https://www.dnevnik.bg/biznes/2019/04/12/3419016_chez_se_otkaza_ot_sdelkata_s_inerkom_za_bulgarskiia_si/", "text": "Чешкото енергийно дружество ЧЕЗ се отказа официално от сделката с \"Инерком\" за продажбата на българския си бизнес, съобщава \"Нова телевизия\". Като причина се посочва невъзможността на компанията на Гинка Върбакова да изпълни условията по договора, подписан преди година. \"Инерком\" не получи разрешение от Комисията за защита на конкуренцията да придобие българските активи на енергодружеството и подаде жалба в съда. Преди дни се разбра, че  в надпреварата за бизнеса на ЧЕЗ в България се включва и \"Еврохолд\". \"Решихме да прекратим договорът, защото \"Инерком\" не може да изпълни условията по него. В момента ЧЕЗ има две предложения за продажба ,които все още анализираме. Те са от \"Индия пауър\" и \"Еврохолд\", каза Алис Хоракова, говорител на ЧЕЗ – Чехия. До момента все още няма позиция на \"Инерком\".", "date": "2019.04.12", "title": "ЧЕЗ се отказа от сделката с \"Инерком\" за българския си бизнес"}
