{"url": "https://www.dnevnik.bg/sport/2018/07/20/3285321_cherno_more_postigna_kusen_obrat_sreshtu_botev_vraca/", "text": "Черно море\" започна с труден успех  сезона в Първа лига . Варненци измъкнаха обрат за 2:1 срещу новака \"Ботев\" (Враца) след късен гол на резервата Георги Божилов. По-рано сезонът беше открит с мач със сходен сценарий. В него се срещнаха спасилите се от изпадане \"Витоша\" и \"Дунав\", а  отборът от Бистрица се наложи с 2:1 . \"Ботев\" поведе в петата минута, когато Петър Атанасов вкара много красив гол с удар от разстояние. Топката срещна гредата и влезе във вратата. Осем минути след това гостите можеха да удвоят, но попадение на Юлиян Ненов не беше зачетено заради засада. Минута по-късно Дани Кики стреля опасно покрай вратата на \"Ботев\". В средата на полувремето \"Черно море\" имаше положение чрез Мартин Минчев и Кононго, но гостите се справиха. В 41-ата минута Кононго влезе отляво в наказателното поле и стреля, но вратарят Христо Митев изби, топката срещна съотборника му Мариян Иванов и влезе във вратата. След почивката \"Черно море\" положи много усилия, за да стигне до победата. Жоржиньо, Ндонгала и Божилов направиха пропуски. \"Ботев\" също имаше възможности, но най-напред удар на Петър Атанасов в 63-ата минута беше спасен от Благой Макенджиев, а шест минути по-късно Валери Домовчийски стреля слабо в ръцете на вратаря. Ндонгала впечатли с хубав пробив отдясно, излъга защитник и стреля, но покрай вратата. В 73-ата минута удар на Божилов от чиста позиция беше блокиран. В 81-ата Макенджиев излезе неразчетено, но гостите не се възползваха. \"Черно море\" стигна до 87-ата минута. Тогава след центриране от ъглов удар се получи разбъркване, топката срещна гредата, а Божилов се оказа на правилното място и със силен удар отбеляза.", "date": "2018.07.20", "title": "\"Черно море\" постигна късен обрат срещу \"Ботев\" (Враца)"}
{"url": "https://www.dnevnik.bg/sport/2018/07/20/3285104_stjuardite_ot_finala_na_svetovnoto_shte_budat_nakazani/", "text": "Стюардите от финала на световното първенство по футбол в Русия ще бъдат наказани  заради протеста на Pussy Riot.  Четирима членове на групата -  Пьотр Везилов, Олга Курачьова, Вероника Никулшина и Олга Постухова  - нахлуха на терена през второто полувреме и прекъснаха за кратко мача между Франция и Хърватия. Президентът на организационния комитет на Русия 2018 Алексей Сорокин заяви, че \"поведението им е неуважение към труда на хиляди хора\". \"Те са наши сънародници. Възползваха се от полицейската униформа, за да организират тази акция. Лично на мен ми стана изключително неприятно.\" По думите му вина носят и стюардите, защото не успели да спрат нахлулите на терена протестиращи. \"Срамота е. Разбира се, че не трябваше да позволяват това да се случи. Това е нарушение и ще има дисциплинарни мерки срещу стюардите. От друга страна, случаят беше уникален. Хората бяха сложили униформи. Съгласете се, че всички ние сме израснали с уважение към униформата\", каза Сорокин в интервю за \"Спорт експрес\". Все пак според него стюардите не трябва да бъдат съдени прекалено строго. \"Да, те действаха непрофесионално. Но няма да бъде заслужено да ги обвиняваме прекалено много. Хората, които нахлуха на терена, бяха доста хитри\", допълни Сорокин. Четиримата членове на Pussy Riot, които нахлуха на терена на стадион \"Лужники\" в Москва,  бяха осъдени на 15 дни затвор . Те бяха обвинени в нарушаване на правилата за поведение на зрителите по време на спортни състезания и за незаконно носене на униформа с отличителни знаци на държавни военизирани организации, правоохранителни или контролиращи органи. Освен това четиримата получиха тригодишна забрана да посещават спортни мероприятия.", "date": "2018.07.20", "title": "Стюардите от финала на световното ще бъдат наказани заради протеста на Pussy Riot"}
{"url": "https://www.dnevnik.bg/evropa/2018/07/20/3285191_franciia_iska_da_zategne_pravilata_za_chujdestranni/", "text": "Франция иска да затегне правилата за придобивания, за да защити компании, смятани за стратегически, предаде \"Ройтерс\". В широкообхватен законопроект за бизнеса, който ще се обсъжда през есента, правителството предлага да се разшири обхватът за държавна намеса и значително да се увеличи използването на т.нар. златни акции за защита на националните интереси. Според предложенията финансовият министър ще може да налага глоби на инвеститори, които не са поискали предварително одобрение за закупуването на дялове във френски компании, за които се смята, че са от стратегически интерес. Глобите ще могат да достигат 10% от годишните печалби на въпросните компании според чернова на законопроекта, видяна от \"Ройтерс\". Министърът ще може освен това да прекратява правото на гласуване на инвеститорите или да назначава специално доверено лице като част от защитните мерки. Предложението идва след като няколко национални фирми като производителя на високоскоростни влакове Alstom и производителя на телеком оборудване Alcatel-Lucent смениха собствениците си със сделки, смятани от високопоставени политици за нечестни или вредни за държавата. Тези и други сделки предизвикаха национална дискусия за средствата, с които правителството разполага, за да спре подобни покупки, и доведоха до парламентарни разследвания, които обърнаха внимание на липсата на законодателен апарат, подобен на този в САЩ. Там съществува Комисия за чуждите инвестиции, която разполага с широки правомощия за намеса и блокиране на чуждестранни придобивания. През 2017 г. преките инвестиции от САЩ и Китай във Франция се увеличиха с повече от 25% според търговската агенция Business France. Т.нар. златни акции дават специални права на гласуване и възможността да се блокират потенциални придобивания. Не само Франция се опитва да затегне правилата. Германия, която се уплаши от придобиването на високотехнологичната компания Kuka от китайската Midea, стана първата страна от ЕС, затегнала правилата си миналата година, и сега обмисля да понижи прага, при който може да се намеси. Според новите правила правителството може да блокира действия, които създават риск важни технологии да бъдат изнесени навън. Миналата година Италия прие нов закон, за да защити компаниите си от враждебни придобивания.", "date": "2018.07.20", "title": "Франция иска да затегне правилата за чуждестранни придобивания"}
{"url": "https://www.dnevnik.bg/sport/2018/07/20/3285200_federaciiata_po_vdigane_na_tejesti_plati_globata_ot/", "text": "С държавна помощ българската федерация по вдигане на тежести плати глобата от 250 хиляди долара, която й беше наложена заради  допинг скандал от 2015 г . Тогава целият национален отбор беше уличен в употреба на забранени вещества. Федерацията успя да събере парите за глобата благодарение на два рекламни договора - с Българския спортен тотализатор за 250 хиляди лева и с вносителя на автомобилни гуми \"Медина мед\" за 150 хиляди лева. Двата договора са за по пет години. Още 18 хиляди лева бяха  дарени от физически лица . Дълго време спортният министър Красен Кралев твърдеше, че държавата няма възможност да помогне за плащането на глобата. Той дори заяви, че федерацията напълно е изгубила доверието му и  \"сама се закрива\" . Първоначално международната федерация по вдигане на тежести (IWF) наложи глоба от 500 хиляди долара за 11-те положителни допинг проби за анаболния стероид станозол. Освен това българските щангисти не бяха допуснати до летните олимпийски игри в Рио де Жанейро. Българската федерация обжалва с твърдението, че треньорите и състезателите нямат вина за случая. Три независими проверки в лабораториите в Хамбург и Кьолн показаха, че станозолът е попаднал в тялото на българските щангисти заради замърсена партида на хранителната добавка \"Трайбест\". В началото на 2016 г. съдът в Лозана отмени глобата, тъй като тя е била наложена от президента на IWF Tамаш Аян, а той няма такива правомощия. Забраната за участие в Рио обаче остана. Международната федерация веднага наложи нова санкция от 500 хиляди долара, но съдът в Лозана отново я отмени. Съдебната битка между двете организации продължи три години и премина през три дела. В крайна сметка през декември  спортният арбитражен съд в Лозана удовлетвори частично искането  на двете страни, като потвърди санкцията, но намали сумата наполовина. След като глобата е платена, пада забраната за международно участие на българските щангисти. Така страната ще може да участва в европейското първенство за юноши и девойки до 15 и до 16 години. България ще бъде представена от 21 състезатели. ", "date": "2018.07.20", "title": "Българските щанги платиха глобата с пари от тотото и се спасиха"}
{"url": "https://www.dnevnik.bg/detski_dnevnik/2018/07/20/3285219_grafik_na_vakanciite_i_maturite_prez_novata_20182019/", "text": "Министерството на образованието и науката (МОН) предлага за обществено обсъждане график на учебното време и ваканциите, както и за датите за провеждане на държавните зрелостни изпити, националното външно оценяване и изпитите за придобиване на професионална квалификация през следващата учебна година. Четири са предвидените ваканции през следващата 2018/2019 учебна година, които се предлагат с графика за почивните дни. Първата ще е от   включително. По Коледа учениците ще почиват общо 11 дни – от   включително. Междусрочната ваканция ще е от  , като вторият срок трябва да започне на 6 февруари. През пролетта учениците от I до XI клас ще почиват от включително. За дванадесетокласниците пролетната ваканция е от  С графика за провеждане на изпитите се предлага матурите да останат на същите дати – първата по български език и литература от майската сесия да се проведе на  , а втората по предмет по избор - на  Държавните зрелостни изпити по желание да се проведат в периода от  , предвижда проектът. Предлага се в сесията  изпитът по български език и литература да е на  , вторият задължителен - на 29 август, а изпитите по желание - в периода от  Следващата е първата година, в която по учебен план седмокласниците ще учат  , т.е. за тях учебните занятия ще приключат на   Датите на националните външни оценявания (НВО) се определят всяка година и за следващата проектът предвижда изпитът по български език да е на  , а по математика - на  Подаването на документите за участие в приема за гимназиите ще е от  Резултатите от първото класиране на учениците трябва бъдат обявени до  , от второто класиране до   а обявяването на незаетите места след втори етап на класиране ще бъде на  Промяна се предлага и за външните оценявания за четвъртокласниците - на  да се проведе изпитът по \"Човекът и обществото\", а на  - по \"Човекът и природата\". Проверката на знанията по български език и литература е предвидена за  , а по математика – за  Оценяването на дигиталните компетентности на учениците от X клас ще се проведе в периода от  Държавните изпити по теория на професията и специалността за придобиване степен на професионална квалификация се провеждат на три сесии – през януари, юни-юли и септември. Те са в зависимост от това кога желаещите са придобили право да ги положат. Времето за обсъждане на предложените от МОН варианти на графици е един месец от датата на публикуването им на официалната страница на министерството. Всички постъпили становища ще бъдат разгледани.", "date": "2018.07.20", "title": "График на ваканциите и матурите през новата 2018/2019 учебна година"}
{"url": "https://www.dnevnik.bg/bulgaria/2018/07/20/3285229_organizaciia_prizova_romskite_uchenici_da_budat/", "text": "Ромският образователен фонд - Будапеща (РОФ), призовава Министерството на образованието и науката (МОН) в България да разработи и да приеме законосъобразна рамка за десегрегация на училищата, както и съответната методология за работа с ромски ученици, с родители (роми и нероми), както и с училищните власти. \"Освен това РОФ призовава МОН да се обърне към всички кметове и общински власти, отговорни за образованието, за да участват активно в процесите на десегрегация в техните общини, като по този начин ромските ученици могат да бъдат равномерно разпределени във всички училища\", се казва в разпратено до медиите изявление. Призивът на РОФ цели да се предотвратят други подобни случаи като този с училищната директорка на 9-то ОУ в Благоевград, която публикува на страницата на училището в социалната мрежа \"Фейсбук\", че на втория етап от приемане на заявления за записване на първокласници  няма да приема деца от ромски произход . ", "date": "2018.07.20", "title": "Организация призова ромските ученици да бъдат разпределяни равномерно в училищата"}
{"url": "https://www.dnevnik.bg/evropa/2018/07/20/3285232_es_predupredi_london_che_ima_13_sedmici_za_zavurshvane/", "text": "Главният преговарящ на Европейския съюз по въпроса за напускането на Великобритания Мишел Барние предупреди днес Лондон, че разполага с 13 седмици за постигане на споразумение, предаде БТА. По неговите думи 80 на сто от обсъжданите текстове в подготвяното споразумение са одобрени и от ЕС, и от Великобритания. Той отбеляза, че на днешното заседание на Съвета на ЕС е било препотвърдено единството на държавите от Общността във водените преговори.  Европейската комисия е представила оценката си  за необходимите действия, в случай че договореност не бъде постигната. Дебатът във Великобритания не е завършил, както се вижда, каза Барние. \"Открити сме за всякакви предложения, стига да бъде възможно да бъдат наистина приложени. Трябва да бъдем готови за всякакво развитие\", предупреди той. Барние отбеляза, че най-спорният въпрос остава уреждането на граничния режим между Ирландия и Северна Ирландия. Предвижда се през октомври Европейският съвет да оцени хода на преговорите и ако те са успешни, да разреши продължаване на разговорите за бъдещите отношения на Великобритания с ЕС, както и въвеждане на преходен срок преди същинската раздяла. По искане на Лондон и с единодушие държавните и правителствените ръководители от ЕС могат да удължат преговорния срок, който изтича наесен.", "date": "2018.07.20", "title": "ЕС предупреди Лондон, че има 13 седмици за завършване на преговорите за Брекзит"}
{"url": "https://www.dnevnik.bg/sviat/2018/07/20/3285178_moskva_se_skara_na_gurciia_za_produljavashti_antiruski/", "text": "Дипломатическото напрежение между Гърция и Русия ескалира днес, след като в Москва  отново беше извикан посланикът на Гърция , за да му бъде изразен протест. Причината е спорът, възникнал след решението на Гърция да изгони двама руски дипломати и да не допусне в страната други двама руски граждани, обвинени в незаконна намеса във вътрешните работи на страната. Андрейс Фриганас е бил извикан в Министерството на външните работи в Москва, където е протестирано заради \"антируски\" изявления. Късно в сряда гръцкото дипломатическо ведомство призова Русия да прекрати с подобни действия на неуважение към Гърция и да спре да демонстрира старомодно мислене за съвременния свят. Пресслужбата на руското външно министерство, както и говорителката Мария Захарова обвиниха Атина, че действала под натиска на Вашингтон. След гръцката реакция руският посланик в Атина заяви, цитиран от ТАСС, че се отлага посещението на руския външен министър Сергей Лавров, който през юни бе поканен да гостува в Гърция през септември.", "date": "2018.07.20", "title": "Москва се скара на Гърция за \"продължаващи антируски изявления\""}
{"url": "https://www.dnevnik.bg/sport/2018/07/20/3285285_sagan_specheli_edin_ot_poslednite_sprintyorski_etapi_v/", "text": "Световният шампион Петер Саган спечели очаквана победа в 13-ия етап от \"Тур дьо Франс\". 28-годишният словак записа трети етапен успех в тазгодишната обиколка и общо единадесети в най-престижното колоездачно състезание. Саган измина 169.5-километровата отсечка от Ле Бур-Дуазен до Валанс за 3.45:55 часа. Колоездачът на \"Бора\" надделя в оспорван финален спринт с норвежеца Александър Кристоф (ОАЕ) и французина Арно Демар (FDJ). Конкуренцията на Саган беше силно отслабена, след като останалите водещи спринтьори - Фернандо Гавирия, Дилан Хрьоневехен, Марсел Кител, Марк Кавендиш и Андре Грайпел - отпаднаха след  двата тежки планински етапа в Алпите. \"Бях доста назад в последните 600 метра. Постарах се сам да се придвижа напред и да се закача за Кристоф. Щастлив съм, че накрая успях да ги победя\", каза Саган след етапа. Двамата му съперници изтъкнаха, че са били в добра позиция, но словакът за пореден път е бил прекалено силен, за да бъде победен. С днешния успех словакът изравни най-доброто си постижение като брой победи в един тур. Той спечели по три етапа при дебюта си в Обиколката на Франция през 2012 г. и преди две години. Саган ще има две възможности да подобри върховото си постижение. Последните два спринтьорски етапа са 18-ият и последният 21-и, когато колоната ще финишира на \"Шанз Елизе\". Световният шампион направи още една крачка към спечелването на зелената фланелка. Той събра 398 точки и има огромен аванс от 228 пред Кристоф, който излезе втори след отпадането на Гавирия и Хрьоневехен. Ако стигне до финала на \"Шанз Елизе\", Саган ще спечели зелената фланелка за шести път и ще изравни рекорда на Ерик Цабел. В генералното класиране очаквано не настъпиха никакви промени. Герант Томас е начело с аванс от 1:39 мин. пред съотборника си в \"Скай\" Крис Фрум. Том Дюмулен е трети с изоставане от 1:50 мин. Примож Роглич (+2:46 мин.), Ромен Барде (+3:07 мин.), Микел Ланда (+3:13 мин.), Стивън Краусвайк (+3:34 мин.), Найро Кинтана (+4:13 мин.), Дан Мартин (+5:11 мин.) и Якоб Фугелсанг (+5:45 мин.) допълват топ 10. При катерачите води Жулиен Алафилип с 84 точки, следван от Уорън Баргил със 70, Серж Пауелс с 63 и Томас с 30. В тази надпревара битката тепърва започва, тъй като предстоят решаващите етапи в планините. Пиер Латур е начело в състезанието за най-добър млад състезател с 1:58 мин. пред Гийом Мартен. \"Мовистар\" е лидер в отборната надпревара, като има преднина от 4:03 мин. пред \"Скай\".", "date": "2018.07.20", "title": "Саган спечели един от последните спринтьорски етапи в \"Тур дьо Франс\""}
{"url": "https://www.dnevnik.bg/bulgaria/2018/07/20/3285288_evropeiski_eksperti_potvurdiha_nalichieto_na_chuma_v/", "text": "Няма съмнение, че в България има чума по дребните преживни животни, а мерките, които Българската агенция по безопасност на храните е предприела, са в съответствие със законодателството на ЕС. Такова е заключението на експертната мисия на Европейската комисия, която посети България тази седмица. Оценката още гласи, че работата на експертите е била компетентна, а мерките - своевременни, съобщава агенцията по храните. Чумата по дребните преживни животни е опасно, бързо разпостраняващо се заболяване, а бързината на изпълнение на мерки за евтаназия на животните в огнищата и регулиране на движението на хора, животни и продукти от тях е от съществено значение. Всяко забавяне и/или действия, които противопоставят изпълнението им е предпоставка за разпространение и поява на нови огнища, предупреждават европейските експерти. България е на фронтовата линия на ЕС и по отношение на опазване здравето на животните в страната и ЕС е ключов играч. Всички държави членки на ЕС са насочили поглед в действията на страната ни и разчитат на мерките и изпълнението им с оглед за опазване здравето на животните и ограничаване инфекцията, се посочва в доклада, цитиран от агенцията.", "date": "2018.07.20", "title": "Европейски експерти потвърдиха наличието на чума в България"}
{"url": "https://www.dnevnik.bg/evropa/2018/07/20/3285008_v_glavata_na_trump_divi_balkanci_razpalvat_treta/", "text": "Доналд Тръмп си го повтаря открай време: от това НАТО няма полза. Там какви ли не са се навъдили!  Ония германци , дето все искат закрила, ама не щат да плащат за нея. И британците, дето не се справят с най-лесната задача:  да осъдят ЕС  заради Брекзит. Хеле пък има едни диви планински държавици, които, ей така, от нищо са готови да разпалят световна война, ако не им гледаш през цялото време в ръцете. Абе това си е опасна работа. И изобщо не си струва да си рискуваш задника заради нея. Ето че американският президент отново даде воля на вълненията си в интервю пред своя любим телевизионен канал \"Фокс нюз\". Водещият искаше да разбере какъв е смисълът на съюзническите задължения в рамките на НАТО. Той попита: \"Защо синът ми трябва да бъде изпратен например в Черна гора, за да я защитава от нападение?\".  Отговорът на Тръмп  беше забележителен: \"И аз си задавам същия въпрос. Черна гора е много малка държава с много силни хора. Черногорците са силни хора и много агресивни хора. Могат да станат много агресивни и - честито - ето ви Трета световна война\". И тия трябва да ги защитаваме ние? Не за първи път Доналд Тръмп демонстрира забележителни познания за света. \"Белгия е чудесен град със страхотни сгради\", беше казал той още по време на президентската си кампания през 2016 – нищо че преди това беше нарекъл Брюксел \"пъклена дупка\". Друг път се изказа в \"Туитър\": \"Застреляха човек в парижки полицейски участък: Германия е един пълен престъпен хаос.\" В едно свое словесно отклонение на тема \"Африка\" пък набързо изнамери държава на име \"Намбия\", чието здравеопазване вървяло към подобряване - за разлика от всички останали \"смрадливи дупки\", чиито имена човек даже няма нужда да помни. Ето че сега Тръмп се развълнува и от Черна гора. Можем картинно да си представим как в главата му бавничко възниква тази картина: някакъв див балкански народец, който дебне жертвите си, скрит из чукарите, докато леденият вятър вие сред планините. \"Черна гора\" - ами че то дори самото име звучи заплашително! Та нали този малък и \"агресивен\" народ живее тъкмо сред ония диви чукари, където безброй люде са намерили смъртта си? Въоръжени са до зъби, не ги знаеш какво ще направят в следващия момент, не можеш и да ги озаптиш. Коварни планински бойци, муджахедините на Балканите, мускулести мъже-канари, които са напомпани с тестостерон чак до пискюлите на кървавочервените си фесове и в резултат от това са готови да нападнат всекиго, който посмее да прекоси негостолюбивите им планински проходи. И тия трябва да ги защитаваме ние? – пита се Донлад Тръмп. И с пълно право се пита! \"Вижте какво става в Швеция!\" - възкликна той преди време, за да онагледи колко драматично може да ескалира една ситуация. Е, тогава светът сбърчи чело и си каза: \"Ъъъ? Че какво точно става в Швеция?\" Но отговорът всъщност не е толкова важен. Само дето същото би могло да се случи днес в Черна гора - и това вече би било истинска катастрофа. Вижте само какво става в Черна гора! В момента Доналд Тръмп се е загрижил за бъдещето на НАТО. Както впрочем и ние, европейците. За разлика от нас обаче той се пита: Що за шантави държавици ни се налага да защитаваме, без да си плащат достатъчно? \"Така са нагласени нещата в НАТО\", обясни Тръмп пред слисания водещ, \"но това беше преди моето време.\" \"Сега аз отидох и им казах: ще трябва да плащате! Защото това е цялата работа: те дори да плащат не искат! Добавете и това към Вашето сравнение с Черна гора!\" Това сравнение всъщност насочва към задължението на всички съюзници да отговорят на нападение срещу една държава членка така, сякаш всички са нападнати. Съответният член от Хартата на НАТО беше задействан един-единствен път: след атентатите на 11 септември 2001 година. Тогава бяха нападнати САЩ, които отговориха с масирани бойни действия в Афганистан. По примера на Тръмп навремето ние всъщност трябваше да си кажем: \"САЩ ли? Това е един много голям народ с много силни хора. Много силни хора, много агресивни хора. Могат да станат много агресивни и тогава - честито, ето че сме се наврели във военна интервенция!\" Не, не, няма страшно. Ние никога няма да сторим подобно нещо. Защото вижте само какво става в Черна гора!", "date": "2018.07.20", "title": "В главата на Тръмп: диви балканци разпалват Трета световна война"}
{"url": "https://www.dnevnik.bg/sport/2018/07/20/3285290_red_bul_zadade_tempoto_v_germaniia_no_rikardo_shte/", "text": "Пилотите на \"Ред бул\" бяха най-бързи в първите две свободни тренировки преди Гран при на Германия. Даниел Рикардо даде най-доброто време в сутрешната сесия, а Макс Верстапен беше над всички в следобедната. Лошата новина за отбора е, че Рикардо ще трябва да стартира от последна позиция в състезанието на \"Хокенхайм\", след като отново трябваше да бъдат подменени части по двигателя му. Той ще получава три наказания за третата смяна на хрибридна система MGU-K, нова батерия и нов електронен блок. В \"Ред бул\" са знаели от известно време, че тези промени са наложителни и са избрали да ги направят за старта в Германия. По-късно днес или в събота ще бъде взето решение дали да бъдат сменени още няколко елемента в болида на Рикардо, сред които турбото и двигателя с вътрешно горене. В сутрешната тренировка времената на водещите пилоти бяха доста близки. Рикардо завъртя най-добрата обиколка за 1:13.525 мин., като изпревари с едва четири хилядни от секундата световния шампион Люис Хамилтън. Верстапен даде трето време - 1:13:714 мин., следван от лидера в шампионата Себастиан Фетел с 1:13.796 мин. и Валтери Ботас с 1:13:903 мин. По-рано днес финландецът  подписа нов договор с \"Мерцедес\" до 2019 г.  с опция за удължаването му до 2020 г. Кими Райконен допълни челната шестица с изоставане от 0.742 сек. от Рикардо. Всички останали пилоти изостанаха с повече от секунда от най-бързия на трасето сутринта. Съотношението на силите се запази и след обяд. Верстапен беше най-бърз с време 1:13.085 мин. Само с 0.026 сек. по-бавен беше Хамилтън, а Ботас се класира трети с изоставане от 0.105 сек. Фетел зае четвъртата позиция с време 1:13.310 мин., следван от съотборника си Райконен с 1:13.427 мин. Зад двете ферарите се наредиха пилотите на \"Хаас\" Ромен Грожан и Кевин Магнусен, които изостанаха съответно с 0.888 сек. и 1.104 сек. от Верстапен.", "date": "2018.07.20", "title": "\"Ред бул\" зададе темпото в Германия, но Рикардо ще стартира последен в неделя"}
{"url": "https://www.dnevnik.bg/bulgaria/2018/07/20/3285293_prokuraturata_razsledva_policai_ot_gabrovo_i_varna/", "text": "Специализираната прокуратура провежда разследване срещу организирана престъпна група, създадена с користна цел, в която участват служители на сектор \"Пътна полиция\" на ОДМВР-Габрово. Това съобщи говорителят на главния прокурор Румяна Арнаудова, цитирана от агенция \"Фокус\". Престъпната група е извършвала длъжностни и документни престъпления. Част от участниците в групата се намират на територията на Варна. В момента на територията на областите Варна и Габрово се извършват процесуално-следствени действия – претърсвания на служебни помещения в КАТ Габрово, в жилища, автомобили, извършват се и лични обиски, разпитват се и свидетели, допълни още тя.", "date": "2018.07.20", "title": "Прокуратурата разследва полицаи от Габрово и Варна"}
{"url": "https://www.dnevnik.bg/biznes/2018/07/20/3285292_ministerstvoto_na_turizma_shte_iska_15_mln_lv_za/", "text": "Министерството на туризма ще поиска сумата за националната програма за реклама за следващата година да е от порядъка на до 15 млн. лева. Това се разбра след заседанието на Националния съвет по туризъм, провел се в курорта \"Св. Св. Константин и Елена\". Според ресорния министър Николина Ангелкова, която се срещна с представители на различни институции и браншови организации, за основа ще се ползва сумата от тази година, която е над 13 млн. лева. \"Това е реалистичният вариант. Заложили сме оптимистичен, с който искаме увеличение. То ще е в рамките на миналогодишното увеличение от 2 млн. лева. Тази година също сме заложили такова принципно предложение, но пак казвам работим с реалистичен вариант на базата на бюджета за 2018 година\", коментира министър Ангелкова, цитирана от агенция \"Фокус\". Тя добави, че ако министерството успее да докаже необходимостта от увеличението, за което има и подкрепата на бранша, парите може да бъдат заложени.  Програмата за национална реклама се одобрява година по-рано преди започване на изпълнението й, обясни министърът. И поясни, че това се прави с цел постигане на устойчиво развитие на сектора, което се доказва и от статистиката за туристически посещения. С конкретни стъпки вървим в посока постигане основната цел на Министерството на туризма, а именно превръщането на България в целогодишна туристическа дестинация, посочи още тя. През първите пет месеца на годината над 2,34 млн. чуждестранни туристи са посетили страната, като ръстът е от 11. 1 %, показват данните на министерството. Над 1.6 млрд. лв. са приходите от международен туризъм от януари до май. ", "date": "2018.07.20", "title": "Министерството на туризма ще иска 15 млн. лв. за реклама през 2019 г."}
{"url": "https://www.dnevnik.bg/sport/2018/07/20/3284866_vincenco_nibali_napusna_tura_sled_fraktura_na_preshlen/", "text": "Винченцо Нибали е поредната голяма жертва, която напуска преждевременно Обиколката на Франция. Италианецът, който е победител в Тура от 2014 г. и с Крис Фрум е един от двамата действащи колоездачи с победи в трите големи обиколки, има фрактура на прешлен, обявиха от отбора му \"Бахрейн Мерида\". Нибали падна в 12-ия етап 175.5 км между Бурж Сен Морис и Алп д'Юез . В края на височината италианецът се озова на асфалта след сблъсък с един от полицейските мотори. Той успя да стане и да продължи, завършвайки на 13 секунди след етапния победител Герант Томас. Веднага след това Нибали е бил откаран с линейка и полицейски ескорт до болницата в Гренобъл, където е преминал рентген. \"Скенерът потвърди нашите страхове и Винченцо трябва да се откаже от Тура. Той няма разместване на прешлена, но няма да може да кара велосипеда си в следващите 15 дни\", каза докторът на \"Бахрейн Мерида\" Емилио Мани. Нибали беше четвърти в генералното класиране на 2.37 минути зад Томас. Италианецът записа силен сезон, като основната му цел беше да се бори за победа в Тура. \"Не знам какво се случи при падането, не мога да кажа дали някой има вина. Пътят беше много тесен, пред мен имаше мотоциклети, а Фрум атакува. Аз опитах да го последвам, но имаше гъст дим от факли, не видях какво стана, но се намерих на земята\", каза Нибали след етапа. Италианецът е вторият от претендентите за генерално класиране, който отпада. Преди това  Ричи Порт от ВМС напусна в деветия етап . В 12-ия етап не стартира Ригоберто Уран, който преди година беше втори в крайното класиране. В последните два дни пък голяма част от спринтьорите в Тура слязоха от велосипедите в двата тежки алпийски етапа. Оттеглянето на Нибали оставя \"Бахрейн Мерида\" в тежка ситуация. Отборът дойде с единствена цел да подкрепя лидера си в Тура. Вероятно съставът ще гони етапни победи с останалите си силни катерачи Йон и Горка Исагире, Франко Пелидзоти или Доменико Поцовиво, след като няма шансове за генерално класиране.", "date": "2018.07.20", "title": "Винценцо Нибали напусна Тура след фрактура на прешлен"}
{"url": "https://www.dnevnik.bg/bulgaria/2018/07/20/3152945_hristiianite_praznuvat_dnes_ilinden/", "text": "Българската православна църква днес почита паметта на свети пророк Илия. Църковният празник е наречен Илинден. Свети Илия е смятан за най-големия библейски пророк. Той е живял по времето на израилския цар Ахав. Името му означава \"Крепост Господня\". Житието на пророка представя как при смъртта му огнена колесница с огнени коне го отнесла с вихър на небето. Същия образ рисува и иконографията - Свети Илия е в позлатена небесна колесница, теглена от четири бели коня. Според народните вярвания при подялбата на света на Свети Илия се паднали \"летните гръмотевици, летните трескавици\". Затова той е господар на летните небесни стихии и градушката. Наричат го Гръмовник, Гръмоломник, Гръмодел. Свети Илия е силен, властен и сръдлив, затова сестра му никога не му казва кога е неговият празник - ако знае, би сторил чудеса на този ден. Народното поверие гласи, че на Илинден морето взима най-много жертви. На този ден се спазва строго забраната за работа. В чест на светеца се коли курбан от най-стария петел и се изпича погача. Илинден е празник на кожарите, кожухарите, самарджиите и керемидарите.", "date": "2018.07.20", "title": "Християните празнуват днес Илинден"}
{"url": "https://www.dnevnik.bg/politika/2018/07/20/3284844_deputatite_izslushvat_borisov_za_migrantite/", "text": "След като миналата седмица премиерът Бойко Борисов участва в парламентарния контрол след въпрос на лидера на БСП Корнелия Нинова по темата за миграцията, днес той отново ще бъде изслушан от депутатите. Народните представители от левицата поискаха разисквания във връзка с питането предишния петък. Тогава министър-председателят отговаря на  въпроса каква е политиката на България за миграцията , има ли решения на правителството или той изразява различна позиция според това кои са хората, с които дискутира. Алтернативните проекторешения на БСП и ГЕРБ 68 депутати от БСП са се подписали под предложението за разискване след отговора на премиера от 13 юли. В проекторешение след разискването народните представители от левицата са записали две точки - Народното събрание да възложи на кабинета да приеме решение срещу обратното приемане на мигранти в страната, както и срещу сключване на двустранни споразумения с други държави - членки на ЕС. С втората точка се възлага на Министерския съвет до края на септември да представи пред парламента българските предложения за реформа на т.нар. Дъблинска система за прием на бежанци. Алтернативно проекторешение от разискването са внесли 9 депутати от ГЕРБ. В него също има две точки - Народното събрание подкрепя позицията, изразена от България на заседанието на Европейския съвет  на 28-29 юни  по въпросите за миграцията. Освен това възлага на Министерския съвет да отстоява националните позиции по всички законодателни предложения, свързани с реформата на Общата европейска система за убежища. Какво каза миналия петък Борисов На 13 юли Борисов обяви от парламентарната трибуна, че истинският проблем за страната са легалните мигранти. Премиерът изтъкна, че \"темата с миграцията, ако беше решена и имаше категорично решение на ЕС, нямаше да се търкаля толкова години.\" Той подчерта, че ако има нещо, за което да му е най-чиста съвестта, това е миграцията. \"Още през 2015 г. казах, че това, което правят, ще доведе до катастрофа\", допълни още той. По думите му миграционната вълна, войната в Сирия, Ирак, Либия са заварили всички държави неподготвени, в това число и България. Но в момента страната ни пази добре външната граница на Европа, подчерта премиерът. \"В първия момент, когато България се напълни с мигранти, Харманли, \"Овча купел\", какво беше по улиците в София, тези 60 хил. преминаваха, в същото време помните хибридната война в Европа, сутрин, ако ви дадат записи на новините, ще видите бебета, деца, плуващи в морето, други ги хвърлят директно върху мрежите. Създаде се огромен натиск и от неправителствени организации\", каза Борисов, като изрази задоволство за политиката на германския канцлер Ангела Меркел, защото в противен случай тези 60 хил. мигранти са щели да бъдат в България. По думите му на  последния Европейски съвет  са го критикували, че е \"циничен\" и \"брутален\" заради позицията му. \"Само ние от външните граници не се съгласихме, понеже не го заслужаваме. А и навремето ги предупреждавах... Навремето се съгласих на релокацията, защото ние бяхме първите, а какво би станало, ако Турция размисли и влязат 1 млн., които не могат да продължат нататък\", допълни премиерът. Повече за отговора на Борисов от 13 юли четете  тук . Срещата в Брюксел в края на юни \"Много ясно казах, че със стара дата не можем да приемаме мигранти, защото не сме виновни, че сме последни в ЕС\". Това заяви Борисов след срещата на лидерите на ЕС, на която бяха обсъдени общи мерки за ограничаване на миграцията. На нея евролидерите се съгласиха  да създадат съвместни центрове за мигранти  и да ограничат техните движения в блока, но дадоха да се разбере, че на практика всичките им обещания ще се изпълняват на доброволна основа от държавите членки. Освен това се споразумяха да укрепят външните граници и да увеличат финансирането за Турция, Мароко и други северноафрикански страни, за да предотвратят миграцията към Европа. Канцлерът на Германия Ангела Меркел, заяви след срещата, че нито един кандидат за убежище не може да избира европейската страна, в която да кандидатства за защита. \"Ако някой има нужда от тези мигранти и ги заяви, ние сме ги регистрирали, да ги вземе. Ако не, защо ние, без да бъде решен въпросът с платформите, с външните центрове, трябва да бъдем наказани? Парите не са изобщо проблем. Биха дали и милиарди, който се съгласи да ги издържа. Не са проблем парите в случая, а политическата криза на тази тема в Европа\". С тези думи Борисов коментира публикации, че канцлерът Меркел е постигнала споразумение с 14 държави за връщане на мигранти. Подозренията на БСП, че кабинетът ще приема бежанци срещу пари преди срещата в Брюксел Седмица преди срещата на върха в Брюксел  Борисов се появи извънредно в парламента . Причината - левицата се опита да направи скандал с подозрението, че ще приемаме бежанци срещу пари. Подозрението на председателя на БСП Корнелия Нинова - по нейни думи, се формирало заради теза на Германия, че може да се дават и пари на страни членки, за да приемат мигранти, и заради изказване на Борисов, че при неговото управление страната ни ще получи 8% повече средства от ЕС. ", "date": "2018.07.20", "title": "Депутатите изслушват Борисов за мигрантите"}
{"url": "https://www.dnevnik.bg/sport/2018/07/20/3284399_sezonut_v_purva_liga_neravnata_borba_produljava/", "text": "Лудогорец\" тръгва за осмата. Всички в клуба са обединени около мисълта, че отборът ще се бори да удължи пълната си хегемония в българското първенство. Новият сезон в Първа лига започва днес. А \"Лудогорец\" изглежда толкова уверено на трона си, колкото и досега. За поредна година изскача въпросът дали някой ще има сили да предизвика шампионите. Засега е много трудно да се говори за реална конкуренция, но по всичко изглежда, че ЦСКА ще прави най-настоятелните опити да разклати позициите на клуба от Разград. Интригата вероятно ще е насочена към другите нива в Първа лига - за местата, даващи право на участие в евротурнирите, както и за спасение. Сезонът започва с мач между оцелелите през май \"Витоша\" и \"Дунав\" в 18.30 ч. Отборът от Бистрица се спаси \"на магия\", като  за целия сезон 2017-18 спечели две победи от 37 двубоя . Единствената промяна в състава на Първа лига е свързана с изкачването на \"Ботев\" (Враца), който зае мястото на изпадналия \"Пирин\". Тази вечер врачани гостуват на \"Черно море\" в 20:45 ч. Има ли лудогорци \"Лудогорец\" утъпка пътя си в българския футбол и си изгради модел, по който с лекота печели титла след титла. Клубът разчита на важни фактори, които правят така, че да задържа първото си място всеки сезон. Най-голямото превъзходство на \"Лудогорец\" е класата. Отборът от Разград разполага със състав, какъвто няма никой от съперниците им. Треньорът има богат избор от качествени и в същото време равностойни футболисти на всеки пост и това дава отлични възможности за балансиране в натоварения график от мачове, докато тимът играе в евротурнирите. През есента обикновено \"Лудогорец\" хвърля усилията си изцяло на международната сцена. Така ще е и този път покрай усложнения път към целта за влизане в групите на Шампионската лига. Програма минимум за клуба е да се озове в групите на Лига Европа, тъй като това ще осигури приходи, които са жизненоважни за поддържане на високия стандарт. Клубът от Разград направи стегната селекция, в която вниманието привлече Антон Недялков. Освен него дойдоха Драгош Григоре и Димо Бакалов. Шампионите се подсилиха и с бразилския мениджър Паоло Аутуори и кондиционния специалист Иван Диас, идващ от \"Атлетико\" (Мадрид). Присъединяването на Аутуори и Диас заедно с тримата играчи са гаранция за амбициите на тима. \"Сега ще вземем осмата. Напрежението става по-голямо всяка година. Въпреки това в последните първенства финиширахме с доста точки пред втория. Това е резултат от усилията на много хора, които работят в клуба. Не само тези, които са под светлината на прожекторите, но и тези, които остават в сянка. Бих казал, че само отборът е на светло. Доста други работят зад сцената и създават най-добри условия с цел да мислим за футбол\", каза голмайсторът от миналия сезон Клаудиу Кешеру пред \"Тв+\". От втора позиция ЦСКА остава на големият претендент със стремеж да атакува мястото, заемано от \"Лудогорец\". Червените дълго се държаха в борбата през миналия сезон, но след това не издържаха. Прекалено голямата зависимост от Фернандо Каранга изигра роля в края. Сега на \"Българска армия\" дойде нов треньор, а  голмайсторът Каранга беше продаден наскоро , без към онзи момент да има заместник. ЦСКА сглоби наглед прилична селекция с футболисти с добро минало, но не е ясно колко време ще е необходимо да се сработят, нито дали вариантите пред Нестор Ел Маестро ще са достатъчно, за да може да не се изпада в нови зависимости. От друга страна, собственикът на \"ЦСКА-София\"  Гриша Ганчев предупреди още през пролетта, че шанс за титлата няма и идния сезон . \"Догодина също ще е много интересно първенството. Битката ще е жестока за второто място. Тези, които си играят нормално, те ще се борят за втората позиция, другата е капарирана\", посочи бизнесменът, като изтъкна, че \"Лудогорец\" има много подизпълнители. Неясно място в картината има и \"Левски\". След дълги колебания в края на миналия сезон отборът доби облик и започна да играе добре и остана на крачка от спечелването на Купата на България. След подготовката обаче дойде ред на нов срив и  отпадането от \"Вадуц\" донесе сътресения и треньорска смяна . Сините ще трябва най-напред да вземат важни решения и да решат вътрешните си проблеми, а след това да опитат да се борят за задоволително представяне, с което да зарадват привържениците си. На този етап за ЦСКА и \"Левски\" изглежда по-вероятно да се борят за Купата на България. Червените вече показаха, че в един мач имат сили да се справят с \"Лудогорец\". В дългото надбягване в първенството обаче шампионите продължават да са фаворит. Златната среда и спасителни места Отборите и публиката вече свикнаха с променения формат на Първа лига. Спасението на \"Витоша\" от миналия сезон показа някои от особеностите в него. Също както и участието на \"Левски\" в баражите през последните две години. След ЦСКА и \"Левски\" се нареждат отбори, всеки от които има качествата да остави добри впечатления и да поднесе изненади. \"Славия\" го направи със спечелването на купата и  с доброто начало в евротурнирите със състав, изцяло изграден от българи . Пловдивските \"Ботев\" и \"Локомотив\", както и \"Черно море\" и \"Берое\" нямат възможностите на ЦСКА и \"Левски\", но това далеч не означава, че не биха могли да се борят за места в челото. Оспорвана ще е и надпреварата сред останалите отбори, като ще е интересно как ще се представи новакът \"Ботев\" (Враца). \"Витоша\" е амбициран тази година да има нова роля, а \"Верея\" и \"Дунав\" остават загадки заради куп промени. В навечерието на сезона дойде и  традиционното пожелание на президента на БФС Борислав Михайлов и колегите му за успех . \"Вярваме, че и тази година ще продължаваме да ставаме свидетели на прогрес, що се отнася до качество на футбола, на подобрения в спортната инфраструктура, както и на все по-приоритетната работа по развитието на младите таланти в детско-юношеските школи\", се казва в обръщението.", "date": "2018.07.20", "title": "Сезонът в Първа лига: Неравната борба продължава"}
{"url": "https://www.dnevnik.bg/sviat/2018/07/20/3284738_zapodozrianata_ruska_agentka_mariia_butina_prikazka_za/", "text": "                        29-годишната активистка, защитничка на правото да се носи оръжие Мария Бутина, заподозряна, че е руски таен агент, вероятно е контактувала със сътрудници на Кремъл, докато е живеела в САЩ. Това обяви прокуратурата, обвинявайки Бутина, че е използвала секс и измама, за да си изгради връзки с влиятелни хора. Мария Бутина е била заснета от ФБР да вечеря на четири очи със заподозрян в шпионаж руски дипломат в седмиците преди заминаването му от САЩ миналия март. Освен това е разполагала с контактите на хора, които разследващите смятат за служители на руската Федерална служба за сигурност (ФСС), наследница на КГБ. Обвиненията допълват образа на рускинята, за която министерството на правосъдието твърди, че тайно е създала неофициални канали за комуникация с Кремъл, че се е внедрила в американски политически организации като Националната асоциация на притежателите на огнестрелно оръжие и е събирала информация за високопоставен руски служител, на когото е докладвала. Според прокуратурата тя е имала интимна връзка с американски политически функционер и е предложила секс на друг срещу пост в организация със специални интереси. В съдебните документи не са посочени имената нито на лицата, нито на организацията. Бутина очаква процес по обвинения в заговор и шпионаж в полза на Русия. По време на съдебно заседание вчера тя пледира, че е невинна, а поради опасност от бягство съдията  Дебра Робинсън постанови оставането ѝ в ареста, докато трае делото. След заседанието адвокатът на Бутина Робърт Дрискол заяви пред журналисти, че клиентката му уважава решението на съда, но е абсолютно несъгласна с него. \"Тя знаеше, че срещу нея от месеци се води криминално разследване, и не опита да избяга\", каза Дрискол, посочвайки, че Бутина не е руски агент, а \"млада студентка, която се опитва да се развива в САЩ\". Позовавайки се на връзките ѝ с разузнаването, правителството обяви, че юридическият статут на Бутина в Съединените щати е основан на \"измама\", тъй като студентската ѝ виза и записването ѝ в американски университет били прикритие за тайната ѝ дейност. Освен това имало голям риск тя да избяга от САЩ. Бутина бе арестувана през уикенда, след като се появили признаци, че има намерение да напусне района на Вашингтон, а вероятно и страната. Договорът за наем на квартирата ѝ изтичал по-късно този месец, вещите ѝ вече били приготвени по времето на ареста, била подала и молба за виза, позволяваща ѝ да пътува от и за САЩ. От материалите по делото се разбира, че \"като се изключат американците, които се е опитала да използва и да им влияе\", личните ѝ връзки са само с хора от Русия. \"Тя има сериозен мотив да избяга\", заяви на заседанието помощник федералният прокурор Ерик Кенърсън. Той разкри, че правителството е било силно обезпокоено Бутина да не опита да избяга от САЩ, използвайки руски дипломатически сгради и превозни средства. В такъв случай американските власти биха били безсилни да я спрат заради защитата, която осигурява дипломатическият имунитет. Съединените щати нямат договор за екстрадиция с Русия, отбелязва Кенърсън. На заседанието прокурорите показаха снимка, на която Бутина вечеря с човек, който според тях е заподозрян във връзки с руското разузнаване. Освен това те цитираха намерени в дома й бележки, в които се споменава евентуално предложение за работа от ФСС. Отбелязаха и че е била фотографирана в присъствието на руски дипломати, сред които и бившият посланик на Русия в САЩ Сергей Кисляк. Прокуратурата посочи, че Бутина е смятана за агент под прикритие и от руския служител, с когото е контактувала. Открити от ФБР негови текстови съобщения показват, че той я е сравнявал с  Анна Чапман  - арестуваната през 2010 г. рускиня, депортирана впоследствие в резултат на размяна на затворници. През март 2017 г., след като Бутина влезе в новините, руският служител написал: \"Поклонниците ти вече молят ли те за автограф? Ти засенчи Анна Чапман. Тя позираше с пистолети играчки, а теб те показват с истински\". Бутина и служителят си пишели лични съобщения в \"Туитър\". Писали си и месец преди американските президентски избори, когато Бутина заявила, че разбира, че \"всичко трябва да бъде спокойно и внимателно\". Разговаряли и на 20 януари 2017 г., когато Бутина изпратила на служителя своя снимка, на която се намира близо до Капитолия на САЩ на деня, в който Доналд Тръмп встъпи в длъжност като президент. Служителят написал: \"Ти си смело момиче! Какво мога да кажа!\", а Бутина отговорила: \"Добри учители!\". Властите не назоваха руския служител, но на вчерашното съдебно заседание Дрискол заяви, че това е Александър Торшин - бивш депутат, който сега заема висок пост в централната банка на Руската федерация. Торшин, който през 2012 г. стана пожизнен член на Националната асоциация на притежателите на огнестрелно оръжие, фигурираше в групата на руските олигарси и служители, срещу които финансовото министерство на САЩ въведе санкции заради връзките им с руския президент Владимир Путин и ролята им в \"осъществяването на злонамерените действия на Русия\". По време на заседанието Дрискол заяви, че Бутина е станала \"известна\" в Русия с дейността си на защитник на правото да се носи оръжие, преди да дойде в САЩ, и е развила законни отношения с оръжейната асоциация чрез тази си дейност и посредством Торшин, когото адвокатът описа като неин ментор. Асоциацията не коментира обвиненията срещу Бутина. Дрискол определи делото срещу нея като \"маловажно\" и увери, че прокуратурата греши с предположението си, че сега тя ще избяга от страната. Той подчерта, че Бутина е съдействала на Комитета по разузнаването към Сената на американския Конгрес, че е била отразена изключително подробно в медиите и претърсена по издадена срещу нея заповед преди месеци, но не се е опитала да напусне САЩ. Дрискол разкри, че Бутина е предложила да помогне на правителството по друго водено от федералната прокуратура разследване в Южна Дакота срещу нейния приятел, наричан в съдебните материали \"Американец номер едно\". Прокуратурата потвърди в съда, че има такова разследване, но не разкри допълнителни подробности освен факта, че то не е свързано с обвиненията, повдигнати срещу Бутина във Вашингтон. Твърденията на прокурорите са, че Бутина е използвала връзката си с неназования американски политически функционер, с когото са живеели заедно, \"просто като необходим аспект\" на тайните си дейности в полза на Русия. Властите заявиха, че отношенията с него не бива да бъдат разглеждани като \"силна връзка\" със САЩ, посочвайки че тя е \"предлагала секс и на човек, различен от \"американец номер едно\", в замяна на позиция в лобистка организация\".", "date": "2018.07.20", "title": "Заподозряната руска агентка Мария Бутина: приказка за секс, лъжи и шпионаж"}
{"url": "https://www.dnevnik.bg/zelen/2018/07/20/3284769_populaciiata_na_zastrasheniia_ot_izchezvane_mursalki/", "text": "Популацията на мурсалския чай в района на Родопите е стабилна. Това са установили експерти при извънредни проверки на Регионалната екологична инспекция, Регионалната дирекция по горите и Държавното горско стопанство в Смолян, съобщава на сайта си Министерство на околна среда и водите. Мурсалският чай (Sideritis scardica Grisb.) е балкански ендемит, включен в Червената книга на България със статут на застрашен. В България се среща в планините Славянка, Пирин и Родопи от 1000 до 2000 метра надморска височина. Основен отрицателно действащ фактор за вида е активното събиране на растението с търговска цел, което би могло да доведе до пълното унищожаване на популациите. По време на тазгодишните проверки са били проверени най-големите находища на мурсалски чай в областта – землищата на Девин и Мугла, община Смолян. На площ от над 120 хектара са установени туфи с до 20 цветоносни стръка в начална фаза на цъфтеж. Не са констатирани лица, събиращи билки от лечебното растение. Проверките са във връзка със заповедта на министъра на околната среда и водите, с която се въвежда забрана за събиране на мурсалски чай от естествените находища, включително за лични нужди. Тя цели подобряване на състоянието на естествените находища и опазването на лечебното растение. Проверки ще бъдат извършени и в други райони с естествено разпространение на вида до приключване на цъфтежа. Нарушителите на забраната ще бъдат санкционирани с глоба от 100 до 1000 лв. или с имуществена санкция от 500 до 3000 лв.", "date": "2018.07.20", "title": "Популацията на застрашения от изчезване мурсалски чай е стабилна в Родопите"}
{"url": "https://www.dnevnik.bg/sviat/2018/07/20/3284897_trump_pokani_putin_v_beliia_dom_tochno_predi_izborite/", "text": "Президентът на САЩ Доналд Тръмп покани руския си колега Владимир Путин в Белия дом тази есен въпреки вълната от критики за начина, по който протече в Хелзинки първата им работна среща. Путин за последно е гостувал на американски президент през 2007 г., когато два дни домакин му беше Джордж Уокър Буш. Подобно събитие не се случва често в двустранните отношения и последният руски президент, гостувал във Вашингтон, бе Дмитрий Медведев през 2010 г. Сега Тръмп кани Путин на посещение точно около частичните избори в началото на ноември за обновяване състава на Конгреса, които са първият сериозен тест за отношението на американците към работата на парламента и политиката на Тръмп. От Белия дом не коментират дали това може да съвпадне с есенната сесия на Общото събрание на ООН през септември. Поканата първоначално бе възприета в САЩ с изненада, граничеща с недоверие, че става дума за шега. Директорът на националното разузнаване Дан Коутс помоли журналистите да повторят дали правилно е чул и коментира с насмешка, че \"о, това ще е нещо специално\". Новината съобщи говорителката на Белия дом Сара Сандърс, според която президентът е инструктирал съветника си по националната сигурност Джон Болтън да покани Владимир Путин във Вашингон тази есен. Поканата е била предадена веднага. Това става само четири дни след като Тръмп шокира с подкрепата си за позицията на Русия, че твърденията на 17 американски спецслужби за нейна намеса в политическия живот и изборите на САЩ не отговарят на истината. Денонощие по-късно президентът се отметна от едно от изявленията си на пресконференцията в Хелзинки и уточни, че е искал да каже точно обратното. Но не спират критиките и въпросите какво точно се е случило на продължилата повиче от два часа среща на четири очи между двамата лидери. Стигна се и до идея да бъде извикана да свидетелства пред Сената преводачката от руски - единственият американски служител, който е присъствал на този разговор. Високопоставени служители, конгресмени и сенатори казват, че и до днес не са получили информация за случилото се. Дан Коутс също заяви на форум за сигурността в Аспен, че не знае подробности. И Тръмп, и Путин настояваха в четвъртък, че разговорите им са били успешни, и обвиниха определени сили в САЩ, че се опитват да омаловажат резултата. И двамата не посочват нищо конкретно от този резултат и само Тръмп говори за темите - дискусия за борба с тероризма, сигурността на Израел, разпространението на ядрено оръжие, кибератаките, търговията, Украйна, близкоизточният мир и Северна Корея. В \"Туитър\" той за пореден път обвини медиите: \"Срещата с Русия беше огромен успех с изключение на реалния враг на народа - медиите за фалшиви новини\". В Москва Путин каза, че срещата \"като цяло беше успешна и доведе до някои полезни споразумения\". Американците ще бъдат предупреждавани за кибероперации и кампании за дезинформация от чужбина като тази на руснаците, обяви министерството на правосъдието на САЩ. Досега политиката на властите бе, че разгласяването на подобна информация може да подейства върху предизборни кампании и резултати от избори. Но вече смятаме, че предупреждаването на обществеността може да ограничи щетите и да позволи на хората да направят по-информиран избор, заяви пред форума в Аспен зам.-министър Род Розънстайн. \"Разкриването на схемите пред хората е важен начин те да бъдат неутрализирани. Американският народ има право да знае, ако чуждестранно правителство го атакува с пропаганда\", цитира думите му \"Ройтерс\". Министерството, което в САЩ изпълнява ролята и на федерална прокуратура, има доклад с ръководство кога и как да бъде информирана обществеността, както и частни групи и компании за секретни атаки срещу тях. Розънстайн предупреди, че за намеренията им има известни ограничения, създавани от това, че подобно предупреждение рискува да разкрие източници или методи, използвани от контраразузнаването. Дан Коутс заяви в понеделник след срещата Тръмп-Путин, че руските операции за намеса в политическия живот на САЩ продължават под най-различни форми.", "date": "2018.07.20", "title": "Тръмп покани Путин в Белия дом точно преди изборите тази есен"}
{"url": "https://www.dnevnik.bg/sport/2018/07/20/3284899_el_maestro_poiska_po-kategorichna_igra_ot_cska_v/", "text": "Треньорът на ЦСКА Нестор Ел Маестро прие със смесени емоции  продължаването напред на отбора в Лига Европа . Червените загубиха от \"Рига\" като гост с 0:1, но успяха да се класират за следващия кръг след изпълнение на дузпи. \"Очаквах да решим мача по-рано, да вкараме гол на чужд терен и да продължим по-лесно. Можеше да играем по-добре, не съм изненадан от показаното от съперника, но трябваше да сме по-категорични в действията си. Ще искам занапред да подобрим нивото си\", каза Ел Маестро след мача. Той изрази притеснение, че няма да може да  разчита на някои играчи в следващия мач с \"Адмира Вакер\" . Червените срещат австрийския тим във втория кръг, но в мача червен картон получи Тиаго Родригес. След двубоя пък Николай Бодуров и Кристиян Малинов също бяха изгонени заради сбиване. Ел Маестро направи интересно признание, че в ЦСКА не се тренират дузпи. \"Обикновено по-добрият отбор печели при дузпите. Вкарахме всичките си удари от бялата точка, а не бяхме тренирали дузпи. Това не помага – трябват ти просто пет момчета с големи сърца\", каза още той. Треньорът на ЦСКА обясни, че следващият съперник е по-силен отбор и има познания върху австрийския футбол. Според Ел Маестро ЦСКА го очакват трудни мачове с \"Адмира Вакер\".", "date": "2018.07.20", "title": "Ел Маестро поиска по-категорична игра от ЦСКА в следващите мачове"}
{"url": "https://www.dnevnik.bg/photos/2018/07/20/3281572_fotogaleriia_filmut_mamma_mia_otnovo_zaedno_-/", "text": "Филмът  , който от днес е в кината и в България, е продължение и предистория на екранизацията на световноизвестния  . Специални награди, свързани с филма може да спечелите в играта  .", "date": "2018.07.20", "title": "Фотогалерия: \"Mamma mia! Отново заедно\" - предисторията на Дона Шеридън"}
{"url": "https://www.dnevnik.bg/sport/2018/07/20/3284868_alp_djuez_-_koloezdaniiat_uembli_koito_subira_milion/", "text": "Формула 1 има специално място като  Гран при на Монако , футболът – \"Уембли\", докато колоезденето си има Алп д’Юез\". Така колоездачните специалисти описват най-известната височина в Алпите, която е част от легендите на \"Тур дьо Франс\". Близо 14 километра дължина, общо 21 серпентини (обратни завоя) – холивудската височина има статута на мит в най-известното колоездачно състезание, а през 2018 г. за 30-и път прие финал на етап в тура. Алп д’Юез не е нито най-дългото изкачване в  \"Тур дьо Франс\" , нито най-стръмното или това, което завършва на най-голяма надморска височина. Дори и да е под 2000 метра, то привлича милион на шосето и приковава в пъти повече пред телевизионните екрани. Също така е мечта на всеки колоездач да спечели именно на това изкачване. Въпреки това от 1952 г. (първото включване) в 30-те финала са печелили едва 24 души, а само шестима са успявали да го сторят два пъти. Изкачването в Алпите е известно и заради някои от най-паметните моменти в историята на тура. С осемте си холаднски победи то е любимо място за феновете на колоезденето от Ниската земя. Не случайно седмият обратен завой носи името \"Холандския завой\", а там винаги има най-много фенове. През 1986 г. петкратният победител Бернар Ино печели хванат за ръка със съотборника си Грег Лемонд. 11 години по-късно легендарният Марко Пантани атакува от самото начало на изкачването и пристига сам на финала за втората си победа на Алп д’Юез, а времето му 37:35 все още е официален рекорд. Само две години по-късно италианецът Джузепе Гуерини печели, въпреки че в последния километър е съборен от зрител. Той успява да стане и да продължи, за да вземе и етапния успех. През 2004 г. пък Ланс Армстронг е пазен с полицейски кордон. \"В моите очи височината не е кой знае какво, дори е малко скучна в сравнение с много други. Феновете обаче я обожават, което зарежда и колоездачите\", споделя победителят на Алп д’Юез от 1992 г. Анди Хемпстън. Колоездачен стадион с 1 милион зрители Алп д’Юез не е включван в \"Тур дьо Франс\" всяка година, но винаги, когато това се случва, етапът е чакан с най-голямо нетърпение. Така беше и през 2018 г., когато 19 юли беше ден, ограден от всички фенове на спорта. През 2015 г. малко над 800 хиляди зрители присъстваха по 21-те серпентини на Алп д’Юез, когато за последно турът посети изкачването. Организаторите все още нямат официалните данни за тази година, но вече се прокрадват информации, че е имало около милион на шосето. \"Това е невероятно място. Сякаш цялата планина е капсулирана на едно място и това е точно това изкачване. Прилича на колоездачен стадион заради отличната си видимост\", казва журналистът Герард Ейнес. Макар и да е безплатно за наблюдаване, като билети не се продават, не е лесно да се осигури място на Алп д’Юез. Най-известните завои се заемат дни по-рано, а в деня на етапа височината вече е отрупана с каравани, коли и хора. От ранните часове пък започват изкачванията на любители, които загряват преди идването на колоездачите. Заради сложната ситуация през 2018 г. и неяснотата до последно около четирикратния шампион Крис Фрум охраната беше затегната. Британецът беше разследван за завишени нива на салбутамол, но точно преди тура всички обвинения бяха свалени. Френската полиция изпрати допълнително хора да се грижат за сигурността в 12-ия кралски етап, а местната община забрани продажбата на алкохол в градовете около Алп д’Юез. Въпреки това се намери фен, който опита да изблъска Фрум и да го свали от велосипеда. 19 юли 2018 г. – ден за историята Герант Томас от \"Скай\" спечели 12-ия етап в тура  и стана 24-ият етапен победител на митичното изкачване. Уелсецът написа история с представянето си, след като пристигна на финала и с жълтата фланелка. Той става едва вторият в историята, който печели на Алп д’Юез, носейки жълтото трико на лидер. Преди него това стори единствено Ланс Армстронг през 2004 г., но в индивидуален часовник. \"Невероятно е, аз нямам думи и не мога да опиша какво се случва. Никога не съм мислел, че мога да спечеля, особено тук, в компанията на някои от най-силните катерачи. Като дете мечтаех за големи победи, но никога не съм бил силен в изкачвания. Целта ми беше просто да съм с най-добрите и ако мога, да направя една атака, за да не могат повече да ме стигнат\", каза уелсецът.", "date": "2018.07.20", "title": "Алп д'Юез - колоездачният \"Уембли\", който събира милион зрители по шосето"}
{"url": "https://www.dnevnik.bg/bulgaria/2018/07/20/3284917_zemetresenie_beshe_useteno_blizo_do_belica/", "text": "Земетресение с магнитуд от 2,8 по скалата на Рихтер е регистрирано в Рила минути преди полунощ. Няма данни за пострадали хора и за материални щети. Трусът е бил на 11 км северозападно от Белица, на 32 км от Благоевград и на 74 км от София, съобщиха от Европейския сеизмологичен център. Дълбочината на огнището е 10 километра. В Благоевградска област няколко часа преди това са регистрирани още две земетресения с магнитут 2,6 и 2,1, съобщават от Сеизмологичния център на БАН.", "date": "2018.07.20", "title": "Земетресение беше усетено близо до Белица"}
{"url": "https://www.dnevnik.bg/biznes/2018/07/20/3284921_spiraneto_na_sdelkata_za_chez_ne_zastrashava/", "text": "Спирането на  сделката за покупка на българския бизнес на ЧЕЗ от Инерком  от КЗК не застрашава по никакъв начин енергийната сигурност на страната, каза днес по Би Ти Ви министърът на енергетиката Теменужка Петкова. Тя допълни, че чешкото дружество остава собственик на активите си у нас и трябва да изпълнява задълженията си, докато не финализира сделка за смяна на собствеността. Петкова изрази мнение, че за да вземе решение, КЗК вероятно е поискала становища от различни институции и компетентни органи. \"Едва ли комисията се е произнесла без мотиви и доказателства. КЗК е компетентният орган, а ако има недоволни, те могат да обажалват решението в двуседмичен срок\", каза още министърът на енергетиката. В отговор на въпрос Петкова, която в един момент  подаде оставка , тъй като се познава със собственичката на \"Инерком\" Гинка Върбакова, обяви, че не контактувала с нея и няма представа дали ще обжалва решението на КЗК. Министърът посочи, че не може да се говори за българо-чешка търговска война заради спирането на сделките за ЧЕЗ и  \"Нова телевизия\" , а българското антимонополно законодателство е синхронизирано с европейските директиви. Теменужка Петкова не пропусна да подчертае, че развитието на казуса около ЧЕЗ показвало, че българското правителство, премиерът или някой от кабинета не стоят зад сделката, която се реализира по чешките закони. Атаките срещу президента на база сгрешен цитат продължават ГЕРБ в лицето на Теменужка Петкова продължи да атакува президента Румен Радев заради  неправилно предаден негов цитат от вчера . Той обяви, че служебното правителство е оставило излишък от 1.6 млрд. лева и е започнало да събира просрочени вземания, особено в сферата на енергетиката. На база медийни публикации от ГЕРБ решиха, че този излишък е в енергетиката и министърът днес отново обяви, че такива суми в нейното министерство няма. От справка, представена от Петкова днес, се разбра, че за периода на служебното правителство на Огнян Герджиков не е събран нито лев по стари вземания в енергетиката, а от образувани по негово време искови молби за 3.48 млн. досега са получени малко под 700 хиляди лева. В отговор на въпрос Петкова обяви, че ГЕРБ не води война срещу никого, най-малко с Румен Радев, но настоя той да представи документи за парите, за които говори. \"Служебното правителство имаше конкретни функции - да проведе честни избори, няма как за три месеца да направят такива чудеса от храброст\", обобщи Петкова. АЕЦ \"Белене\" може да е факт само с руските реактори По повод евентуалното изграждане на АЕЦ \"Белене\" от китайска компания Петкова каза, че проектът може да бъде реализиран единствено с двата вече закупени руски реактора. Нямало възможност да се монтират китайски, тъй като те нямали одобрение за използване на територията на ЕС, а получаването на нужните документи щяло да отнеме години. Петкова повтори и българските условия, за да се започне работа по проекта - без държавна гаранция, без дългосрочен договор за изкупуване на произведената енергия и без инвестиции от държавата.", "date": "2018.07.20", "title": "Спирането на сделката за ЧЕЗ не застрашава енергийната сигурност, обяви министър Петкова"}
{"url": "https://www.dnevnik.bg/evropa/2018/07/20/3284915_trump_otnovo_napadna_es_tozi_put_zaradi_globata/", "text": "Американският президент Доналд Тръмп критикува Европейския съюз и заяви, че блокът се възползва от САЩ, отбелязвайки рекордната глоба от 5 млрд. долара,  която Европейската комисия наложи на \"Гугъл\"  (Google), предаде \"Ройтерс\", цитирана от БТА. Представители на ЕС по-рано тази седмица наредиха също така на \"Гугъл\" да спре да използва популярната си операционна система за мобилни устройства \"Андроид\" (Android), за да блокира конкурентите си, което засили търговското напрежение между Вашингтон и Брюксел. Очаква се председателят на ЕК Жан-Клод Юнкер да се срещне с Тръмп в Белия дом  идната седмица , за да обсъди търговията и други въпроси. \"Казах ви! Европейският съюз точно наложи глоба от пет милиарда долара на една от най-великите ни компании, \"Гугъл\". Те наистина се възползват от САЩ, но не за дълго\", написа Тръмп в \"Туитър\". \"Гугъл\" заяви, че ще обжалва решението на ЕС. Глобата от 4.34 млрд. евро (5 млрд. долара) е близо два пъти по-голяма от предишното наказание, което бе наложено на компанията миналата година. Сумата все пак се равнява на приходите на концерна майка \"Алфабет\" (Alphabet) за малко повече от две седмици, отбелязва \"Ройтерс\". През последните седмици напрежението между Брюксел и Вашингтон нарасна. Вчера  президентът заплаши ЕС  с \"възмездие\", ако съюзът не направи отстъпки в търговията. В началото на юни САЩ въведоха  мита върху стоманата и алуминия  от ЕС, а  съюзът отговори  с мита върху американски стоки.", "date": "2018.07.20", "title": "Тръмп отново нападна ЕС, този път заради глобата срещу \"Гугъл\""}
{"url": "https://www.dnevnik.bg/sviat/2018/07/20/3284918_osem_dushi_zaginaha_pri_preobrushtane_na_turisticheska/", "text": "Най-малко осем души се удавиха при преобръщане и потъване на туристическа лодка тип амфибия в езерото Тейбъл рок, недалеч от град Брансън в американския щат Мисури, предаде \"Ройтерс\". В плавателния съд е имало 31 души, включително деца, съобщи полицията. Седем души са откарани в болница. Не е ясно колко се водят като изчезнали. Водолази търсят евентуални други жертви. Злополуката е станала около 19 часа местно време при лошо време и много силен вятър малко след като в района имало гръмотевични бури. Компанията от Брансън, Мисури, \"Райд дъ дъкс\", която притежава в района амфибийни превозни средства от типа \"Дък\" (Duck), засега не е отговорила на запитванията за коментар. Амфибийните транспортни средства от типа \"Дък\" през последните две десетилетия участваха в редица фатални инциденти по света. Някои потъваха, други бяха завличани, а трети се удряха с други превозни средства.", "date": "2018.07.20", "title": "Осем души загинаха при преобръщане на туристическа лодка в Мисури"}
{"url": "https://www.dnevnik.bg/evropa/2018/07/20/3284919_franciia_reagira_ostro_na_dumite_na_vodesht_ot_sasht/", "text": "Водещият на едно от най-известните американски телевизионни предавания - \"Дейли шоу\", предизвика остра реакция от френския посланик във Вашингтон, след като заяви, че Африка е спечелила Световното първенство по футбол  след победата на Франция , предаде \"Франс прес\", цитирана от БТА. Южноафриканецът Тремър Ноа, който е един от най-известните водещи и хумористи в САЩ, поздрави \"Африка\" за победата заради имигрантския произход на много от футболистите в отбора. Посланикът на Франция във Вашингтон Жерар Аро остро му отвърна вчера в писмо, че \"нищо не би могло да е по-далеч от действителността\". \"Разнообразният произход на тези играчи отразява разнообразието на Франция. За разлика от САЩ, Франция не се позовава на гражданите си по признак на раса, религия или произход\", пише Аро в писмото, което е пуснато от посолството и в \"Туитър\". \"Като ги наричате африкански отбор, създавате впечатлението, че отричате френската им идентичност\", пише посланикът. \"Дори като шега това легитимира идеологията, според която да си бял е единствената дефиниция на френската идентичност\", добавя Аро. Отговорът на Тревър Ноа не закъсня. \"Като казвам, че са африканци, не го казвам, за да ги изключа от френската им идентичност, а за да ги включа в моята африканска същност\", заяви Ноа в предаването си. Той призна, че крайната десница във Франция и САЩ използва аргумента с произхода за нападки към имигрантите, но също заяви, че намира за странно някой да намеква, че играчите не могат да са едновременно французи и африканци. \"Защо да не могат да са и двете? Защо тази двойнственост се разрешава само на малка група хора?\", попита той под аплодисментите на публиката. \"Значи това, което ни се казва тук, е, че за да сте французин, трябва да заличите всичко африканско?\", продължи Ноа и заяви, че е категорично против такова съждение. \"Ще продължа да ги хваля като африканци, защото смятам, че идват от Африка - родителите им са африканци - и същевременно могат да са французи. А ако французите казват, че те не могат да бъдат и двете, смятам, че проблемът е в тях, а не в мен\", добави водещият. \"Гардиън\" отбелязва, че 19 от общо 23-а футболисти в състава са или имигранти, или деца на имигранти.", "date": "2018.07.20", "title": "Франция реагира остро на думите на водещ от САЩ, че Африка е спечелила световното"}
{"url": "https://www.dnevnik.bg/bulgaria/2018/07/20/3284923_kratki_novini_vuvedeni_sa_izvunredni_merki_po_jujnata/", "text": "Изчезна фейсбук групата, свързваща премиера с къща в Барселона В петък от \"Фейсбук\" изчезна групата, която в последните дни разпространи видеа с анонимен автор, в които през описани свързаности се стига до внушението, че министър-председателят е купил за манекенката Борислава Йовчева къща за 2.9 млн. евро в Барселона, където тя живее с шестгодишната си дъщеря и родителите си. Преди няколко дни администраторите на страницата бяха заявили пускането на трето видео по темата.  Премиерът Бойко Борисов отрече  напълно твърденията. Граничната полиция задържа 7 нелегални мигранти край Трън След преследване вчера граничен полицейски автопатрул е задържал край Трън криминално проявен от София, който участвал в нелегалното превозване на седем мигранти вероятно от Ирак, съобщава МВР. Каналджията и мигрантите са задържани в ГПУ-Трън. Уведомена е районната прокуратура. Действията по случая продължават. Планира се мащабна маркетингова кампания на туризма догодина Министерството на туризма планира мащабна маркетингова кампания догодина. Комуникационни кампании се предвижда да има в онлайн каналите на водещи световни политематични медии като Си Ен Ен, Би Би Би, \"Юронюз\" и световни туристически медии като \"Нешънъл джеографик\" и \"Травел ченъл\", информацията е съобщена от министъра на туризма Николина Ангелкова при отриването на заседанието на Националния съвет по туризъм, съобщиха от пресцентъра на ведомството. Мъж удари 7 автомобила, бягайки от полицията в София Полицаи от СДВР са опитали тази сутрин около 4.20 часа да спрат водач, след сигнал за рисково шофиране, но той опитал да избяга и ударил 7 паркирани автомобила. Инцидентът станал в района на улиците \"Кирил Драганов\" и \"Калотина\". 27-годишният шофьор е задържан в близост до произшествието и е задържан за едно денонощие. Той е отказал полеви тестове за алкохол и наркотици. 10 коли на заложна къща изгоряха на паркинг в София 10 автомобила, собственост на заложна къща са изгорели тази нощ в София. Те били спрени на охраняем паркинг в ж.к. \"Люлин\" и са подпалени умишлено. Няма пострадали. Полицията работи по случая.", "date": "2018.07.20", "title": "Кратки новини: Изчезна фейсбук групата, свързваща премиера с къща в Барселона"}
{"url": "https://www.dnevnik.bg/evropa/2018/07/20/3284925_italiia_iska_v_es_da_ima_zveno_koeto_da_koordinira/", "text": "Италия предложи Европейският съюз да създаде \"кризисно звено\", което да координира разпределението в страните членки на мигрантите, пристигащи по море, предаде ДПА. В интервю за в. \"Фато куотидиано\" премиерът Джузепе Конте каза, че идеята му хрумнала, когато трябвало лично да убеждава другите страни в ЕС да приемат мигрантските квоти. \"Това, което се случи в неделя, би трябвало да стане норма, да не зависи повече от телефонни обаждания до партньорите ни, а да се направлява от кризисен кабинет или комитет под егидата на Европейската комисия\", каза той пред вестника. В неделя и понеделник Конте убеди Франция, Малта, Германия, Испания, Португалия и Ирландия да приемат част от около 450-те мигранти, спасени край италианския остров Линоза. Освен интервюто вестникът публикува и откъси от писмо с дата 17 юли и адресирано до председателя на еврокомисията Жан-Клод Юнкер и председателя на Европейския съвет Доналд Туск, в което е изложено предложението. \"Трябва възможно най-бързо да създадем кризисно звено, което да координира общите и допълващи се действия на страните членки\", се казва в писмото. Звеното ще помага да се установява кое ще е пристанището, където ще пристигат мигрантите, и кои ще са страните, готови да ги приемат. Говорител на Конте потвърди съдържанието на писмото. Говорител на еврокомисията отбеляза в понеделник, че разработеното от Конте предложение за решения по всеки отделен случай не би било целесъобразно в дългосрочен план. През есента Италия ще свика конференция, посветена на Либия, каза пред \"Фато куотидиано\" Конте, цитиран от ТАСС. Премиерът обясни, че смята да се срещне с командващия Либийската национална армия фелдмаршал Халифа Хафтар. \"Работим с всички страни над стабилизирането на Либия. Ще се срещна и с Хафтар. През есента ще организирам конференция за Либия\". Според италианския премиер целта е не само провеждането на нови избори до края на годината, а реално стабилизиране на ситуацията в страната. Едни избори, без да се спазват тези условия, няма до доведат до урегулиране в Либия, подчерта той./БТА", "date": "2018.07.20", "title": "Италия иска в ЕС да има звено, което да координира къде да пристигат мигрантите"}
{"url": "https://www.dnevnik.bg/bulgaria/2018/07/20/3203248_koi_shte_pazi_pazachite_ili_kak_narushiteli_shte/", "text": "Повечето местни администрации в България продължават да пренебрегват Закона за авторското право и сродните му права, като не лицензират събитията, които организират или за които представят собствени терени или помещения. Това каза за \"Дневник\" Иван Димитров, изпълнителен директор на \"Музикаутор\". Дружеството е основано от композитори, автори и музикални издатели за управление на правата върху ползването на произведенията, които са създали. Измененията в досега действалия Закон за авторското право и сродните му права бяха спешно гласувани от Народното събрание и влязоха в сила в края на март т.г. Една от ключовите новости в текста на закона предвижда контролът по спазването му да бъде вменен и на кметовете на общини по места.  Дружествата \"Музикаутор\" и \"Профон\", които и в момента работят в сферата на защитата на авторските права, обаче продължават да попадат на  опити за заобикаляне на регламентите  от страна на общините. \"Вярваме, че тези опити се дължат единствено на незнание и каза Иван Димитров. Последните случаи, по които работи \"Музикаутор\", са опитът на общинската администрация в Благоевград да абдикира от задълженията си по закона при организацията фестивала \"Франкофоли\", както и отказа на кмета на Ямбол Георги Славов да плати авторските права за концерта на рокгрупата \"Юрая Хийп\" на 2 юли т.г.  Варна - един от най-големите курортни градове в страната, също има проблеми със спазването на закона. Местната администрация организира редица културни събития, сред които е и Международният музикален фестивал \"Варненско лято\". За него общината е уредила авторските права, като е сключила договор с \"Музикаутор\" и от 2015 г. до 2017 г. по него са изплатени възнаграждения в размер на над 4 хил. лв. С това единствено изключение информация за концерти и събития, организирани от община Варна извън рамките на Международния музикален фестивал \"Варненско лято\", не е подадена към сдружението. За тях не са извършвани и плащания. На въпроса на \"Дневник\" защо се е случило това от общинската дирекция \"Култура и духовно развитие\" отговориха следното: \"Поддържаме връзка с \"Музикаутор\" и извършваме поетапно плащания за събитията, които пряко община Варна организира\". Подобен отговор обаче показва само, че структурите на местната власт (в случая във Варна) все още за авторското право и сродните му права. \"С приетите нови текстове от март т.г. се въвежда солидарна отговорност за фирмите, организациите и местните власти, стопанисващи места, на които се провеждат концерти, каза изпълнителният директор на \"Музикаутор\". Това означава, че една община носи отговорност не само когато организира дадено събитие, но и когато предоставя свои терени или зали за тази цел\". Справка, предоставена на \"Дневник\" от дружеството \"Профон\", създадено за защита и управление на правата на музикалните продуценти и артисти, показва, че към момента Варна няма сключен договор за ползването на защитен репертоар от каталога му. На въпроса каква е причината за това от там отговориха кратко: \" с неуредени авторски права\". Подобно твърдение обаче едва ли е вярно, ако се има предвид обемът на каталога, представляван от \"Профон\".Сдружението управлява 90% от звукозаписите на българския и световния музикален репертоар, в това число и трите мейджър музикални компании Universal Music Group, Sony Music Entertainment и Warner Music Group\". Дружеството управлява и над 30 хил. чуждестранни музикални лейбъли, както и репертоара на над 180 от най-известните български изпълнители и групи. Според \"Музикаутор\" в понеделник изтича и срокът, в който община Благоевград трябва да представи пред сдружението отчета си като организатор на  Тазгодишното му, последно издание се състоя на 22 и 23 юни.  \"От 2015 г. общината не е платила нито веднъж за авторските права на този фестивал, въпреки че има сключен рамков договор с \"Музикаутор\", казва Иван Димитров.  Според документи, изпратени до сдружението от община Благоевград, организатор на \"Франкофоли\" е не тя, а едноименно търговско дружество. В същото време във всички рекламни материали за събитието като негов организатор е посочена именно местната администрация. През март т.г. пак тя обяви търг за възлагане на обществена поръчка на стойност 460 хил. лв. за организацията на тазгодишното издание на фестивала. Същата сума местният бюджет е отпуснал и през 2015 г., и 2017 г.  Според \"Музикаутор\" всичко това недвусмислено показва, че именно общината е ангажирана като организатор със заплащането на авторските права за музиката, звучала на \"Франкофоли\". По тази причина сдружението е завело през есента на м.г. съдебен иск към администрацията на кмета Николай Камбитов на стойност над 33 хил. лв. Решението на първоинстанционния съд по него все още не е обявено.  Провал са претърпели и опитите на \"Музикаутор\" за извънсъдебно уреждане на авторските права за  До общинската администрация там са изпратени няколко писма с настояване за уреждане на финансовите задължения, но след получения категоричен отказ решение най-вероятно ще бъде търсено отново в съда, съобщиха за \"Дневник\" от пресслужбата на сдружението.  Сред малкото положителни примери по управление на авторските права в отношенията си с местните администрации от \"Музикаутор\" припомнят случая, при който в началото на лятото община Русе отмени концерта на Ал ди Меола именно заради липса на музикален лиценз от страна на организатора му. За да илюстрират които общините в страната спестяват, нарушавайки авторски права, от компаниите, работещи по защитата им, дават следния пример: Съгласно тарифата за концертни и други събития с музика, утвърдена от министъра на културата, авторските възнаграждения се изчисляват на 8.73% от бюджета на събитието, когато то е без вход, или от неговия приход, когато достъпът е платен. Така за едночасов концерт от класическа музика например, в който половината от репертоара е на автори,  починали преди повече от 70 години , и с приходи от 2 хил. лв. без ДДС, дължимото авторско възнаграждение е малко над 87 лв. без ДДС. Още през 2016 г. от \"Профон\" също са предприели опити за контакт със всички общини в България, но данните на дружеството показват, че до момента заложена в дейности като концерти, озвучаване на пеещи фонтани, събития в музеи и др. \"Поради големия брой на общините осъществяването на всеобхватен и навременен контрол в публичното изпълнение на защитен репертоар е практически невъзможно, заявиха от пресцентъра на компанията. Правомощията по спазване на Закона за защита на авторското право и сродните права са възложени на Министерството на културата, което разполага с ограничен ресурс от инспектори. Те не могат да покрият територията на цялата страна\".  Така липсата на адекватен контрол отново изплува като предпоставка дори и след приемането на законовите промени през март т.г. общините да не спазват задълженията си за лицензиране на музиката, която ползват.", "date": "2018.07.20", "title": "Кой ще пази пазачите, или как нарушители ще защитават авторски права"}
{"url": "https://www.dnevnik.bg/bulgaria/2018/07/20/3284941_hubavo_vreme_prez_uikenda_i_posle_pak_dujd/", "text": "През почивните времето ще се стабилизира и ще е типично лятно, но следващата седмица отново ще вали често, тази прогноза даде днес по БНТ дежурният синоптик от НИМХ към БАН Красимир Стоев. Той обясни, че в събота и неделя ще преобладава слънчево време, като валежите ще са рядкост, а в неделя максималните температури ще бъдат около 30-35 градуса. Развалянето на времето от понеделник се дължи на средиземноморски циклон, който ще премине над Балканския полуостров. \"Циклонът е бавно подвижен и затова очакваме по-сериозни количества валежи, ще имаме и предупреждения за опасно метеорологично време\", обясни синоптикът. За периода 30 юли - 5 август очакванията са отново за повече валежи на Балканския полуостров, допълни Стоев.", "date": "2018.07.20", "title": "Хубаво време през уикенда и после пак дъжд, прогнозитрат синоптиците"}
{"url": "https://www.dnevnik.bg/citat_na_deniia/2018/07/20/3284939_citat_na_denia_vse_pak_sme_jivi_i_lazim_i_produljavame/", "text": "Така Димитър Пенев коментира успеха на ЦСКА срещу \"Рига\". Червените  се промъкнаха във втория квалификационен кръг в Лига Европа след победа с дузпи  в латвийската столица и следващата седмица ще играят с австрийския \"Адмира\". , каза Пенев пред \"Лайвспорт\".", "date": "2018.07.20", "title": "Цитат на деня: Все пак сме живи и лазим, и продължаваме"}
{"url": "https://www.dnevnik.bg/politika/2018/07/20/3284947_parlamentut_dade_vuzmojnost_za_ranno_pensionirane_na/", "text": "Парламентът поправи \"проспана\" грешка и върна окончателно старите правила за пенсиониране на миньори, чиито рудници са в ликвидация. Текстовете в Кодекса за социалното осигуряване, които важаха до началото на годината, но бяха отменени по грешка, бяха одобрени днес на второ четене. Те ще дадат възможност за пенсиониране на 80 съкратени миньори от Бобов дол. За техните пенсии ще са нужни 16 хил. лв. на месец.  За да се пенсионират, от миньорите ще се изисква да имат сбор от осигурителен стаж и възраст 90, от които 10 години първа категория, както и навършена възраст 45 години и 4 месеца към 31 декември 2017 г. Възрастта ще се увеличава от първия ден на всяка следваща година с по 2 месеца до достигане на 50 години за мъжете и жените. ", "date": "2018.07.20", "title": "Парламентът даде възможност за ранно пенсиониране на съкратени миньори"}
{"url": "https://www.dnevnik.bg/evropa/2018/07/19/3284414_proizvodstvoto_na_meso_vredi_na_klimata_kolkoto_i/", "text": "Петте най-големи производителя на месо в света заедно създават повече парникови газове от ExxonMobil, Shell или BP, показва ново изследване на Организацията по прехрана и земеделие към ООН (ФАО). Сред най-големите потребители на месо в света е Австрия. Всеки австриец годишно изяжда 100 килограма говеждо, свинско и птиче месо. И докато в страната потреблението на месо, изглежда, е в стагнация, в света то продължава да расте. Според ФАО производството на месо в света е скочило над три пъти през последните 50 години. Това може да е добре за любителите на месото, но създава значителен проблем за околната среда и изостря климатичните промени, тъй като стоките с животински произход са хранителните продукти, които най-силно натоварват климата, установява неправителствената организация Global 2000. Веригата на отделяне на парникови газове в този сектор е особено дълга. Животните се нуждаят от такива количества фураж, че месопроизводителите често не могат да покрият нуждите си само от собствената си страна. Подобно на много други страни Австрия внася големи количества соя, чието отглеждане и необходимото за него изсичане на гори води до значителни емисии парникови газове. При усвояването на храната кравите отделят метан, който води до затопляне на климата. Още повече парникови газове се отделят при преработката и транспортирането на месото. Петте най-големи производителя Най-голям принос за затоплянето на климата в месодобивния сектор имат най-вече няколко големи концерна, сочи ново изследване на Института за селскостопанска и търговска политика. \"Общо петте най-големи концерна, произвеждащи месо и мляко, в момента отделят повече парникови газове годишно, отколкото петролните гиганти ExxonMobil, Shell или BP\", установяват учените. Месодобивният сектор може до 2050 г. да погълне над 80% от квотите за парникови газове и по този начин да направи невъзможно постигането на целта, заложена в Парижкото споразумение за климата за ограничаване на повишаването на температурите до 1.5 градуса по Целзий, посочват авторите на доклада. Сред петте най-големи емитенти на парникови газове в сектора са компаниите JBS, най-големият световен производител на месо от Бразилия, следван от американските Tyson Foods, Cargill и Dairy Farmers и новозеландската компания Fonterra. Двайсетте най-големи производители на месо и мляко пък заедно отделят повече парникови газове от Германия, Канада, Австралия или Великобритания. Китайският глад за месо Докато в Европа и САЩ консумацията на човек от населението е висока, Китай благодарение на размерите си стана най-големият емитент на парникови газове, създавани при консумацията на месо. Още през 2005 г. в страната се е произвеждало повече месо откъдето и да било другаде. Общо САЩ, ЕС, Бразилия, Аржентина, Австралия и Китай покриват 68% от световното производство на месо. Недостатъчни данни Изследването отправя критики към компаниите, които не предоставят пълни и съпоставими данни, от които може да се направи извод за приноса им към затоплянето на климата. Достоверни оценки за отделяните парникови газове са предоставили само четири компании - NH Foods (Япония), Nestle (Швейцария), Friesland-Campina (Холандия) и Danone (Франция). Компаниите освен това нямат задължения да свиват емисиите си. За да се предотврати опасно покачване на температурите, консумацията на месо на човек от населението трябва да се понижи до 22 килограма към 2030 г. и до 16 килограма към 2050 г., твърди \"Грийнпийс\". В момента сред източниците на печалба на концерните са държавните субсидии, отпускани за фураж, и като цяло социалните и екологичните последици биха вдигнали много повече цената на месото. /БТА", "date": "2018.07.20", "title": "Производството на месо вреди на климата колкото и добива на петрол"}
{"url": "https://www.dnevnik.bg/zdrave/2018/07/20/3284994_parlamentut_izbra_decho_dechev_za_upravitel_na/", "text": "Със 124 гласа \"за\" и един \"въздържал се\" депутатите избраха предложения от ГЕРБ д-р Дечо Дечев за управител на Националната здравноосигурителна каса (НЗОК) с мандат до 12 март 2020 г.  В разискванията преди гласуването от партия ДПС и \"Обединени патриоти\" обявиха, че ще подкрепят кандидатурата му, а от БСП не го подкрепиха \"не защото се съмняват в качествата му, а защото постът му е обезвластен\". \"Ние ще подкрепим убедено кандидатурата на д-р Дечо Дечев, защото неговият профил е свързан със сериозна експертиза и сериозно познаване на здравното осигуряване, мениджмънта на лечебните заведения\", каза Хасан Адемов. По думите му това е доверие в аванс, защото от ДПС все още не са убедени, че концепцията, която е изложил д-р Дечев по време на изслушването му в комисията по здравеопазване, може да бъде реализирана от сега управляващото мнозинство. \"Лекарствената политика ще се гради на принципите ефикасност и ефективност. Никъде не се говори за изключване на определени медикаменти\", каза Делчев преди гласуването. \"Д-р Дечо Дечев има пълната ми подкрепа. Надявам се заедно да реализираме новия модел в здравеопазването\", каза министърът на здравеопазването Кирил Ананиев. Той отчете, че системата се намира в трудно положение, и пое ангажимент да представи новия здравноосигурителен модел. \"Готов съм с него, но ми е необходим период от време, в който да го съгласувам с партньорите в правителството\", каза здравният министър. Кандидатурата на Дечев бе  подкрепена от комисията по здравеопазване  в сряда. Изборът на нов управител на касата се наложи, тъй като на 20 юни 2018 г. депутатите  освободиха Камен Плочев  от тази длъжност. След освобождаването на предишния управител парламентарните групи имаха възможност да предлагат кандидати в срок до 3 юли 2018 г. В този срок постъпи само едно  предложение - на ГЕРБ  и \"Обединени патриоти\", които издигнаха кандидатурата на д-р Дечо Дечев.  ", "date": "2018.07.20", "title": "Парламентът избра Дечо Дечев за управител на здравната каса"}
{"url": "https://www.dnevnik.bg/sport/2018/07/20/3284989_klop_za_privlichaneto_na_nai-skupiia_vratar_vuv/", "text": "Мениджърът на \"Ливърпул\" Юрген Клоп обясни, че е нямало как да изпусне възможността да привлече \"един от най-добрите вратари в света\". Червените представиха Алисон Бекер, който идва от \"Рома\". Със стойност от 72.5 млн. евро  това става най-скъпият трансфер на вратар в историята . Предишният беше свързан с платените от \"Ювентус\" 53 милиона за Джанлуиджи Буфон през 2001 г. \"В един момент преди няколко седмици дойде възможността да подпишем с един от най-добрите вратари в света. Не трябва да се мисли дълго, да бъда честен\", каза Клоп.  \"Просто трябва да имаш кратък разговор със собствениците. Те бяха доста развълнувани, така че го направихме.\" По думите му това е било нещо, което клубът е трябвало да направи. И даде да се разбере, че цената не е била определяща. \"Такъв е пазарът, това е положението и няма да мислим за цената.\" Спортният директор на \"Рома\" Монки заяви, че за клуба от Рим решението е било трудно. Преди година \"вълците\" продадоха друг свой основен играч на \"Ливърпул\" - Мохамед Салах. \"Наистина съм много щастлив. Сбъдната мечта е да нося толкова престижна фланелка в клуб, свикнал винаги да печели\", каза Алисон.", "date": "2018.07.20", "title": "Клоп за привличането на най-скъпия вратар във футбола: Просто трябваше да го направим"}
{"url": "https://www.dnevnik.bg/evropa/regioni/2018/07/20/3283892_kak_s_evrofondove_se_spasiavat_jivoti_v_berlin/", "text": "В повечето случаи ползите от Европейския фонд за регионално развитие (ЕФРР) остават неизвестни за широката публика. Пример от Берлин обаче показа как този инструмент на ЕС буквално спасява животи, разказва EurActiv Германия. Около 1.8 милиона нервни клетки умират всяка минута при мозъчен инсулт. Затова в лечението всяка минута е важна. Ако един пациент трябва да бъде приет в болница, средно 80 минути ще минат от повикването на спешния телефонен номер, докато му бъде инжектиран медикамент, разграждащ тромба (фибринолиза), или докато бъдат взети останалите необходими мерки. Транспортирането до болницата, приемът, взимането на кръв, неврологичното изследване, компютърната томография - всичко това отнема време. А междувременно милиони нервни клетки умират. Именно заради този проблем в берлинската пожарна се използват три специални линейки, познати като STEMO. Те позволяват да се направи пълна диагностика, включително компютърна томография и фибринолиза още на място в превозното средство. В резултат на това времето от повикването на спешната помощ до започването на терапията може да бъде съкратено с около половин час, което означава около 45 милиона спасени нервни клетки за всеки отделен пациент. Този шедьовър на технологиите е достъпен само в няколко държави по света, включително в САЩ, Канада, Норвегия, Австралия и Тайланд. В Германия само две провинции – Берлин и Саарланд, разполагат с него. Иновативният проект в Берлин е осъществен благодарение на средства от Европейския фонд за регионално развитие, един от структурните фондове на ЕС. Борба за пари Инициативата за специалните линейки дошла през 2010 г. от Университетската болница Charité. Заедно с пожарната болницата поискала необходимите средства от Technology Foundation Berlin, която от своя страна използвала пари от страната и фондове от ЕФРР. Не липсвала и съпротива. \"Беше доста трудно STEMO да тръгнат по улиците\", коментира неврологът Александър Кунц. Не всички представители в Бундесрата и в пожарната харесали престижния медицински проект. Защото докато една обикновена линейка струва около 200 хил. евро, STEMO струва около един милион. Пари, които биха могли да се използват за допълнителни линейки или обучения. \"В крайна сметка обаче получихме необходимата подкрепа от Бундесрата\", разказва Кунц. Това, което прави новите линейки толкова скъпи, е преди всичко мобилната компютърна томография и лабораторната диагностика, която се осъществява в тях. В превозното средство има освен това мрежа, която в по-сложни случаи може да се използва за видеоконсултация с даден специалист в Центъра за изследвания, свързани с мозъчния инсулт в Charité. Има и определени изисквания за персонала, защото трябва да присъстват специалист по образна диагностика и спешен невролог. След края на пилотния проект и на финансирането от ЕФРР берлинската пожарна закупила още три линейки STEMO, финансирани от държавни фондове. Има смисъл само в големите градове Макар трите линейки STEMO в Берлин да могат да покрият повечето от близо 12 хил. остри мозъчни инсулта на година, те не са добър вариант за всички места. Подобно лечение би било от огромна полза, особено в селските райони, където най-близката болница е далеч. Но за да си струва цената им, около един милион души трябва да бъдат обслужвани от STEMO. В селските райони това би било логистично невъзможно и една линейка би трябвало да пътува твърде далеч, за да постигне подобен резултат.", "date": "2018.07.20", "title": "Как с еврофондове се спасяват животи в Берлин"}
{"url": "https://www.dnevnik.bg/ot_vas/galeriiotvas/2018/07/20/3284955_chitatelska_fotogaleriia_sasari/", "text": "Сасари е вторият по големина град на Сардиния и третата община след Рим и Равена като територия (546 кв. км). Градът е разположен на варовиково плато с наклон към залива на Асинара и е заобиколен от хълмист район от югоизточната част и обширни равнини, наречени Нура, на северозапад.", "date": "2018.07.20", "title": "Читателска фотогалерия: Сасари"}
{"url": "https://www.dnevnik.bg/sviat/2018/07/20/3285001_direktorut_na_razuznavaneto_s_iznenada_nauchi_che/", "text": "Директорът на разузнавателните служби на САЩ Дан Коутс научи с изненада, че руският президент Владимир Путин е бил  поканен в Белия дом наесен , предаде агенция \"Асошиейтед прес\". Коутс участваше във форум по сигурността в Аспен, Колорадо, където трябваше да говори по време на дискусия. Точно в този момент дойде новината за поканата. Модераторката на дискусията журналистката от Си Ен Би Си Андреа Мичъл се намеси в разговора и съобщи новината. Коутс заяви, че това е новина за него. \"Повторете моля\", каза той и постави ръка на ухото си. После пое дълбоко въздух и продължи с думите: \"Е, добре. Това ще е нещо специално\", каза той и предизвика смях сред публиката. По време на дискусията Коутс призна, че дори той, макар и да е поставеният от президента Тръмп шеф на разузнавателните служби, не знае какво е говорено на тазседмичната  среща на четири очи между Тръмп и руския му колега Путин . Той направи това изненадващо признание в първото си публично изказване, след като опроверга изразените от президента съмнения във връзка с оценката на американските специални служби, че  Русия се е месила в изборите  през 2016 г. На дискусията в Аспен Коутс деликатно избягваше темата за всякакъв възможен конфликт с президента, но беше прям за някои от опасенията си. Той заяви, че му се иска Тръмп да е бил говорил различни неща след срещата си с  Путин в Хелзинки . Коутс, който е натоварен със задачата да ръководи дейността на 17-те разузнавателни служби на САЩ, добави, че ако е бил потърсен, е щял да посъветва Тръмп да не се среща на четири очи с Путин само в присъствието на преводачи. \"Не това ми е ролята. Не това ми е работата. Нещата са такива, каквито са\", каза Коутс. \"Не знам какво се е случило на онази среща.\" В понеделник той побърза да излезе с позиция, след като президентът, изглежда, даваше предимство на руската версия, отричаща да е имало намеса в изборите. Тогава директорът на националното разузнаване потвърди оценката на американските служби за руската намеса, както и че Москва продължава с опитите си да подрони устоите на демокрацията в САЩ. Коутс, който от години критикува Русия, се налагаше да влиза в сблъсък с прокремълските изявления на Тръмп, което постави шефа на разузнаването в деликатно положение, отбелязва агенция \"Асошиейтед прес\". На въпрос как се справя с противоречивите изказвания на Тръмп за Русия Коутс заяви: \"Сам съм си избрал тази работа\". През 2014 г. бившият сенатор републиканец получи забрана да посещава Русия, защото се противопостави открито на анексирането на Крим. Откакто през март 2017 г. Тръмп го назначи за шеф на разузнаването, той продължи да бие тревога за Русия. Коутс заяви, че разбира какво е казал президентът, когато през седмицата е отбелязал, че \"други\" може да са виновни за опити за намеса в изборите в САЩ, защото и други противиници разполагат с такива възможности. Но Коутс застана твърдо зад оценките на службите и заяви, че е \"безспорно\", че Русия играе водеща роля в този вид намеси. \"По същество те са тези, които се опитват да подронят нашите основни ценности и да ни разделят със съюзниците ни\", заяви Коутс. \"Те са тези, които се опитват да сеят хаос в нашия изборен процес.\" Както и други представители на правителството на Тръмп, участващи във форума в Аспен, Коутс също беше попитан дали обмисля да подаде оставка. Той не отговори директно на въпроса. По другите обсъждани на форума теми Коутс заяви, че само времето ще покаже дали Северна Корея ще бъде готова да се откаже от програмата си за ядрени оръжия. Той добави, че американските разузнавателни сведения за КНДР сега са значително по-добри отпреди. Но по думите му САЩ не бива да изхождат от презумпцията, че Пхенян непременно ще се откаже от тези оръжия, и трябва да следват принцип да се изгражда доверие чрез проверка на нещата. Съветникът по национална сигурност Джон Болтън беше допуснал, че Северна Корея може да се разоръжи за година. Според Коутс това е \"технически възможно\", но \"вероятно няма да стане\". Той отбеляза, че държавният секретар Помпейо е прогнозирал по-голям времеви период. Коутс добави, че севернокорейският износ се е свил драстично, което е поставило под икономически натиск лидера на КНДР Ким Чен-ун. При такъв натиск върху него защо САЩ да не опитат и да не видят какво ще стане, заяви Коутс. Той беше попитан и дали отравяния с нервнопаралитични вещества като тези във Великобритания, за които са обвинявани руснаците, са възможни и в САЩ. \"Това си е риск\", каза Коутс за отравянията, за които Русия отрича да е отговорна. \"Руснаците правят дръзки неща, необичайни неща. Ако си мислите, че руснаците се опитват да бъдат добър съсед - ето такива неща правят все още те\", заяви той. За Китай Коутс посочи, че САЩ трябва да решат дали Пекин е \"истински противник или легитимен конкурент\". По думите му и в двата случая Вашингтон трябва да застане категорично срещу усилията на Китай да краде промишлени тайни и научни изследвания. На форума в Аспен Коутс заяви, че Русия няма нито желание, нито възможности да повлияе на действията на Иран в Сирия, предаде ТАСС. Коутс каза това в отговор на въпрос дали Русия \"разполага с нужното влияние\" да принуди подкрепяните от Иран сили да напуснат Сирия. По-рано американски медии съобщиха за възможност да бъде сключена подобна договореност между Москва и Вашингтон. Според Коутс ако Русия направи това, тогава \"тя ще трябва да се нагърби със значително по-големи задължения от военна и икономическа гледна точка\". \"Не смятаме, че те желаят да направят това\", заяви той. /БТА", "date": "2018.07.20", "title": "Директорът на разузнаването с изненада научи, че Путин е поканен в Белия дом"}
{"url": "https://www.dnevnik.bg/zelen/2018/07/20/3284996_niama_prelivane_na_neprechisteni_otpaduchni_vodi_po/", "text": "Няма преливане и заустване на непречистени отпадъчни води в Черноморието, сочат проверките от началото на сезона. Това показват и последните съвместни проверки по плажовете в Слънчев бряг, Поморие и Несебър. Пречиствателните съоръжения там работят и са в техническа изправност. На място са били представители на Регионалната екологична инспекция в Бургас, Министерството на туризма и Регионалната здравна инспекция, съобщава Министерството на околната среда и водите на сайта си. Според инж. Тонка Атанасова, директор на РИОСВ-Бургас, летовниците могат спокойно да се къпят в Черно море. Последните анализи от регионалната лаборатория в Бургас сочат, че няма превишения на нормите за заустване в Черно море в нито едно от съоръженията. РИОСВ в Бургас и Варна заедно с Басейнова дирекция \"Черноморски район\" са извършили над 63 проверки, с които са обследвани всички преместваеми обекти по схемите, съгласувани с Министерството на туризма. \"Всички съоръжения са включени в канализационните системи на населените места и няма нерегламентирано отвеждане на отпадъчни води в Черно море\", подчерта инж. Атанасова. \"Водата по българското Черноморие е чиста и туристите могат да се насладят пълноценно на почивката си. Днес отново го доказаха проверките, които направихме по крайбрежието\", каза министърът на туризма Николина Ангелкова. Тя припомни, че това е третата съвместна инспекция на Министерството на туризма и МОСВ за чистотата на ивиците. Предстои също да се направи мониторинг дали одобрените от нея схеми за преместваеми и търговски обекти отговарят на фактическото положение на място. Няма нерегламентирани отвеждания на отпадъчни води от временните преместваеми обекти на морските плажове на територията на съответните общини. Проверени са такива обекти в Равда-Слънчев бряг-Несебър, Поморие, Царево, Лозенец, Китен-Приморско, Созопол и Обзор-Бяла. \"От началото на сезона са извършени 84 проверки на водите за къпане\", съобщи и директорът на РЗИ - Бургас, д-р Георги Паздеров. Проведени са 222 изследвания на проби от морската вода за къпане. На 83 плажа в област Бургас са определени 47 зони, които се следят и от които се вземат пробите. Тази година няма плажове със задоволително качество за разлика от 2017 г. С отлично качество сега са 48% от плажовете, а с добро – 52%, сочат изследванията на РЗИ.", "date": "2018.07.20", "title": "Няма преливане на непречистени отпадъчни води по Черноморието"}
{"url": "https://www.dnevnik.bg/photos/2018/07/20/3284424_fotogaleriia_restorant_s_dobavena_realnost_v_iaponiia/", "text": "Жена с VR очила седи на маса по време на представянето за медиите на ресторант \"TREE BY NAKED, yoyogi park\" в Токио, Япония. Той включва виртуална реалност, прожекция и музика. Целта е да се подобри удоволствието на вечерята от храната.", "date": "2018.07.20", "title": "Фотогалерия: Ресторант с добавена реалност"}
{"url": "https://www.dnevnik.bg/bulgaria/2018/07/20/3285013_vuvedeni_sa_izvunredni_merki_po_granicata_zaradi/", "text": "Заради опасност от разпространение на  африканската чума по животните,  от Българската агенция по безопасност на храните са предприели специални мерки. На граничен пункт \"Капитан Петко Войвода\" се дезинфектират преминаващите автомобили и се забранява вносът на храни, съдържащи свинско, съобщава БНР. До момента няма регистрирани случаи на заразено месо от преминаващите автомобили. Болестта не е опасна за хората, но може да се пренесе от тях чрез хранителни продукти, уточни д-р Атанас Атанасов от Българската агенция по храните. Ако граничните власти открият такива пратки, те първо се конфискуват, след което превозното средство се дезинфекцира, а задържаните продукти се унищожават чрез изгаряне, обясняват от БАБХ. На пункта се раздават листовки, в които се разяснява какво представлява болестта, и се дават съвет. Съветват се пътниците в никакъв случай да не пренасят продукти от свинско месо. Засилен е контролът и на българско-румънската граница заради огнища на чума по свинете, която е регистрирана в Румъния. Извънредните мерки вероятно ще доведат до забавяне на обработването на автомобилите и не са изключени опашки по границите. Съветите на граничните полицаи е да се избират по-малко натоварени пунктове.", "date": "2018.07.20", "title": "Властите ще проверяват по границата с Гърция, за да не се пренася свинско месо"}
{"url": "https://www.dnevnik.bg/sviat/2018/07/20/3285016_kuba_promenia_konstituciiata_za_da_prieme_pazarnata/", "text": "Куба се готви да признае пазара и частната собственост като елементи на социалистическата си икономика: Националното събрание на народната власт започна в края на миналата седмица да обсъжда реформа на конституцията, без обаче да се отказва от идеологическите основи. Тази промяна цели според властите да улесни необходимото отваряне на икономиката на острова за чуждестранните инвестиции и за частната инициатива, обявена от Раул Кастро през 2008 г. Само че \"в Куба няма да има капиталистически завои\", подчерта неотдавна кубинският президент Мигел Диас-Канел. От влизането си в сила конституцията, която е приета през 1976 година, е била променяна три пъти. Бъдещият текст препотвърждава \"социалистическия характер\" на политическата, икономическата и социалната система, както и централната роля на единствената управляваща партия - Кубинската комунистическа партия (ККП) - като \"върховна управляваща сила на обществото и държавата\". В новата конституция се очаква \"пазарът да има по-голямо значение и да играе водеща роля в икономическия и социалния проект в Куба\", заяви пред АФП адвокатът Хосе Антонио Фернандес, който е специалист по конституционно право. Текстът от 224 члена е изработен от парламентарна комисия, оглавявана от Раул Кастро и Мигел Диас-Канел, и трябва да бъде приет този уикенд от Националното събрание, а след това да бъде подложен на гласуване на референдум. Частна собственост След четири десетилетия на икономика, която в голямата си част бе държавна, реформите на Раул Кастро стимулираха частното предприемачество, което дава работа вече на 591 000 души според официалните данни, а това са 13% от трудоспособното население. Правителството, което беше спряло да дава нови лицензи за 30-ина от най-рентабилните дейности, най-вече за ресторантьорството, за да преразгледа регламента, неотдавна отново даде зелена светлина за тези инициативи като в същото време засили контрола върху тях. Проектоконституцията \"признава ролята на пазара и на новите форми на собственост, сред които е и частната\", резюмира кубинският официоз в. \"Гранма\". Това ще позволи да бъдат легализирани малките и средните предприятия. В текста също се признава \"важността на чуждестранните инвестиции за развитието на страната\", механизъм, който вече съществуваше, но сега се допълва от държавните публични инвестиции чрез смесени дружества. \"Надявам се конституцията да ограничи пазара, така че той да позволи страната да се развива, без да се задушава хуманисткият характер на революцията\", допълва Фернандес. Премиер Бъдещата конституция връща титлата президент на републиката, чийто аналог в момента е председател на Държавния съвет и на Министерския съвет. Създава се и пост министър-председател, но подробностите по назначаването на премиера все още не са уточнени. \"Това няма да е каквато и да е фигура. Целта е без съмнение от президента да бъдат взети отговорности, свързани с изпълнителната или административната власт. Това би могло да позволи да бъде балансирана концентрацията на властите\", коментира Фернандес. Бъдещата конституция ще даде повече права на общността ЛГБТ (лесбийки, гейове, бисексуални и транссексуални), която дълго време бе дискриминирана на острова, твърди в.\"Гранма\". \"Надявам се, че главата, посветена на семейството, където ще залегне напълно хетеросексуалното схващане за семейството, ще отвори вратичка за брака и осиновяването за всички\", подчертава адвокатът по конституционно право. Новата конституция освен това би трябвало да признае Куба като социалистическа, демократична, независима и суверенна правова държава. \"Да се признае през 2018 година, че Куба е правова държава, е много ценна победа за демокрацията. След това обаче трябва да дойдат и законите\", посочва Фернандес. Сред тях са \"регулирането на политическите и социалните отношения, гаранциите в областта на човешките права, свободата на медиите, на словото и на мисълта\". В социалните мрежи се бе разразил активен дебат по тези теми след неотдавна произнесена реч на президента Диас-Канел на конгрес на журналисти. В нея той разкритикува онези, които правят журналистика извън орбитата на държавата. \"Човек или е, или не е и това е така от времената на Шекспир\", заяви Диас-Канел, имайки предвид революционерите и припомняйки мимоходом, че идеологическите основи не са обект на конституционните реформи. /БТА", "date": "2018.07.20", "title": "Куба променя конституцията, за да приеме пазарната икономика"}
{"url": "https://www.dnevnik.bg/sviat/2018/07/20/3285024_premierut_na_avstraliia_poiska_papata_na_uvolni_osuden/", "text": "Австралийският министър-председател Малкълм Търнбул поиска папа Франциск да уволни австралийския архиепископ  Филип Уилсън, осъден за прикриване на сексуални посегателства  срещу деца, предадоха агенциите \"Асошиейтед прес\" и \"Ройтерс\". Уилсън е най-високопоставеният католически духовник, признат за виновен, че не е разкрил пред полицията извършени от друг свещенослужител сексуални злоупотреби с деца. Той беше осъден по-рано този месец от австралийските власти на една година лишаване от свобода. Уилсън се оттегли от поста архиепископ на Аделаида, след като през май  беше признат за виновен . Той обаче не е подал оставка, а настоява, че ще направи това само ако не постигне успех в обжалването на присъдата. Търнбул, който по-рано е призовавал Уилсън да подаде оставка, засили критиките си срещу оставането му на служба. \"Той трябваше да подаде оставка и дойде времето папата да го уволни\", заяви премиерът. Уилсън настояваше по време на съдебния процес, че е невинен. Според неговите адвокати той не е знаел за извършените от свещеника педофил сексуални злоупотреби с деца през 1970-те години. Пред съда обаче бяха представени данни, че жертвите са казали на Уилсън за издевателствата през 1976 г. Свещеникът Джеймс Флетчър, извършвал злоупотребите, беше признат за виновен през 2004 г. и умря в затвора от инсулт през 2006 г. Уилсън е пуснат под гаранция и през август предстои да се яви пред съда, който да реши дали да го прати в затвора, или да му позволи да излежи присъдата си под домашен арест. Насилието над деца в църквата е болезнена тема за Австралия, която едва в последните години откри и призна дългогодишния проблем. През 2012 г. тогавашният премиер Джулия Джилард създаде специална разследваща комисия за сексуалното насилие в църквата. Тя публикува  финалния си доклад  миналата година - 17 тома с над 400 препоръки към различни институции, сред които да се премахнат задължителното безбрачие и тайната на изповедта. Разследването е установило, че проблемът с детската педофилия в католическите институции е имал застрашителни размери.  7% от австралийските свещеници  са обвинени в актове на педофилия между 1950 и 2010 г. В някои от диоцезите 15% от  свещениците са заподозрени в сексуални посегателства  срещу деца, а в Ордена на братята хоспиталиери от Сен Жан са уличени 40% от членовете му.", "date": "2018.07.20", "title": "Премиерът на Австралия поиска папата да уволни осъден за прикриване на педофил"}
{"url": "https://www.dnevnik.bg/detski_dnevnik/2018/07/20/3285031_okolo_1700_sa_nezaetite_mesta_v_sofiiskite_gimnazii/", "text": "Около 1700 места останаха свободни в софийските гимназии след второто класиране. 33 места има в осемте най- предпочитани столични гимназии, съобщи БНТ. В Софийската математическа има 4 свободни места, а в 91-ва немска - 1. За тези свободни места в третото класиране могат да участват ученици, които не харесват училището, в което са приети. Те обаче трябва да се отпишат и да участват в класирането със свидетелството за завършено основно образование. Освен това не могат да подадат документи по електронен път, а само в училище-гнездо. Записването за участие в третото класиране е от 20 до 24 юли.", "date": "2018.07.20", "title": "И в най-желаните софийски гимназии останаха незаети места след второто класиране"}
{"url": "https://www.dnevnik.bg/evropa/2018/07/20/3285020_sus_sedmichni_bjuletini_london_shte_podgotvia/", "text": "От следващата седмица британците ще получават седмични информационни бюлетини от правителството за това как да са сигурни, че са готови за варианта Великобритания да излезе от ЕС без сделка, предаде \"Ройтерс\", позовавайки се на \"Таймс\". Информацията ще се разпространява за потребители и компании, докато Великобритания отброява дните до напускането на съюза на 29 март 2019 г. В  плана на премиера Тереза Мей за Брекзит  се предлага да се преговаря за възможно най-тесните връзки за търговията със стоки, но дори и да успее да си подсигури достатъчно подкрепа за него у дома, тя все пак ще се нуждае от съгласието и на ЕС. Това означава, че Брекзит без сделка, при който двете страни не успяват да договорят нови отношения, продължава да е на масата. Според вестника в рамките на новата кампания на правителството малките фирми например ще получават информация как да изготвят митнически декларации, а британските туристи ще бъдат предупреждавани да си купят здравна застраховка, в случай че сегашните реципрочни сделки спрат да действат.", "date": "2018.07.20", "title": "Със седмични бюлетини Лондон ще подготвя британците за Брекзит без сделка"}
{"url": "https://www.dnevnik.bg/kultura/2018/07/20/3284435_otkus_ot_putuvam_sebe_si_spomeni_na_juliia_krusteva/", "text": "Една съдба, едно перо. \"Мултивселена\" – както се изразява Юлия Кръстева. Разпознаваема чужденка, близка непозната, спокойна бунтарка? На 20 юли излиза книгата \"Пътувам себе си\". В нея за първи път бележитата френска интелектуалка споделя своя живот, \"пътувайки себе си\" през превратностите на времето. \"Пътувам себе си\" има формата на диалог, простира се на границата между биографичния жанр и психологическото изследване. Разказва за детството в комунистическа България, ученето, изгнанието, срещите по пътя, любимите хора, брака със Солерс като \"едно от изящните изкуства\", сина Давид, работата, множеството пътувания, Китай, книгите, фройдистката психоанализа, феминизма по стъпките на Симон дьо Бовоар, поезията, хората с увреждания. И, разбира се, за преподавателската дейност във Франция и като гостуващ професор в редица американски университети. Самюел Док е френски клиничен психолог и писател. Първият му роман, \"Апокалипсисът на Йонатан\" (2012), е добре приет от читателската публика и от критиката. Широк отзвук намират написаните в съавторство изследвания \"Новият сблъсък на поколенията\" (2015) и \"Новата неудовлетвореност от културата\" (2017) по аналогия с известното съчинение на Фройд. От 2012 г. е колумнист в \"Хъфингтън Поуст\". Юлия Кръстева – едно \"другаде\" тук, в нашия свят Никога няма да забравя нашата среща. Лице с високи скули, проницателен поглед, широка усмивка. Елегантна, себеовладяна, без да е напрегната – харесва ми силата, която струи от нейното присъствие. Приема ме в дома си – мен, магнетофона ми, въпросите ми. Пием китайски чай в този тих и светъл апартамент. Тя си спомня, аз я подтиквам. Книгата се пише от двама. Тя ме впечатлява и това я забавлява, аз връщам теоретичката към нейните преживявания, емоции, тя играе играта, или пък не, продължаваме нататък. Хуморът ѝ ми допада, смеем се и това споделяне стопява едва забележимата меланхолия на автобиографичното упражнение. Обсипаната с титли и почести интелектуалка съживява спомени, преосмисля своето \"пътуване\" заедно с мен. Строга? Съвсем не. Съсредоточена, по-скоро взискателна. И стеснителна. Силно присъстваща. Наблюдава ме, психоаналитичката анализира психолога и обратно, разбираме се, между нас се създава връзка, самата същина на нашето преживяване. Обгръща с пръсти чашата чай, докато доверява тайните си, размишлява, усмихва се. Магията действа. Точен език, бляскав интелект, вглъбено заслушване в афектите – аз съпровождам Юлия Кръстева в процеса на нейното разкриване. Изградила е своеобразието си в това \"другаде\". Слушам историята ѝ. Разплитам мрежата на съществуването и се връщам назад по нишката. Детството в комунистическа България, учението, изгнанието, срещите по пътя, любимите хора, бракът със Солерс като едно от изящните изкуства, синът Давид и пак работа, винаги работа, множеството пътувания, Китай, книгите, фройдистката психоанализа, феминизмът по стъпките на Симон дьо Бовоар, поезията, хората с увреждания. От всичко това са произтекли изпитания, скръб, трудове. Юлия Кръстева е превърнала броденето във витално движение, тъгата – в прозорливост, наклонността към изкуството и литературата – в грижа, в наклонност към другия. Погледът ѝ е насочен изцяло към мен, прекосява ме и уцелва другия. Изживявам пълноценно това неосезаемо съучастие, тази истинска среща. Познавате ли Юлия Кръстева? Едва ли, въпреки че тя е известна, но другаде. Аз лично я открих благодарение на Мари-Франс Кастаред – психоаналитичка, с която написахме книга за сблъсъка между поколенията и която ме посъветва да посетя нейна среща с читатели. И така, една вечер отидох в книжарница недалеч от Монпарнас. Юлия представяше \"Нагони на времето\". Остър ум, благосклонна емпатия, неутолимо любопитство, хипнотичен вихър от идеи: актуалност на фройдисткото наследство, Европа в криза, брак за всички, престижност на майчинството, нуждата да вярваме – бях поразен от нейната проницателност и от широтата на изследователското ѝ поле. Прочетох \"Нагони на времето\". И публикувах възторжена рецензия в \"Хъфингтън Поуст\". В нашето толкова хаотично време, в което езикът се разпада, а психическият живот се губи, Юлия Кръстева предлага да изградим хуманизма върху нови основи. Още същия ден получих от нея електронно съобщение с благодарности. За мен това беше голяма чест. След няколко месеца Клод Дюран, генерален директор на издателство \"Фаяр\", ми предложи проект за биография под формата на диалог, книга между биографичния жанр и психологическото изследване – Юлия желаела аз да осъществя това начинание. Да не би да има грешка? Не, за мен ставало въпрос! Аз съм клиничен психолог и писател, но не се възприемам като интелектуалец или артист, а по-скоро като занаятчия, работник, пиша едновременно предпазливо и пламенно, докато не осъзная, че трябва да пиша още, да подхващам пак, да измислям, да се преосмислям. Ще успея ли да я предразположа да разбули своя интимен свят, който крие от толкова време? Бяха ми необходими няколко месеца, за да прочета всичко написано от нея: романите ѝ – от \"Самураите\" до \"Вълшебният часовник\", трилогията ѝ за женския гений – Арент, Клайн, Колет, есетата ѝ \"Черно слънце\", \"Власти на ужаса\", \"Истории на любовта\" и всички останали. Няколко месеца, за да се запозная с теоретичните ѝ приноси по време на дългогодишната ѝ преподавателска практика в университета \"Париж-VII\" или отвъд Атлантика и да проследя многобройните ѝ битки... Няколко месеца, за да очертая основните линии на живот, отдаден изцяло на творчеството и на сублимацията, и да прозра – отвъд теорията и на границата на фикцията – нейните мадлени, грапавини, тайни бездни. Обзема ме носталгия в мига, когато ви оставям да се потопите в резултата от нашата съвместна работа. Ще ми липсват разговорите, смеховете ни. С удоволствие я оставях да прави това, което умее най-добре: да развива и прецизира мисълта си, докато напредвахме в изгубените ѝ, а после и преоткрити територии. Надявам се, читателят ще проследи с наслада житейския път на тази изключителна жена, толкова находчива и обаятелна. А аз, не, аз никога няма да забравя. Една съдба, едно перо. \"Мултивселена\" – както се изразява тя. Разпознаваема чужденка, близка непозната, спокойна бунтарка? Една мисъл, която докосва твърдото ядро на човешкото същество, разкриващо ужаса и прелестта на другостта в себе си, извън себе си. Юлия Кръстева? Едно далечно и все пак тъй близко \"другаде\". Едно \"другаде\" тук, в нашия свят. Самюел Док", "date": "2018.07.20", "title": "Откъс от \"Пътувам себе си. Спомени\" на Юлия Кръстева. Самюел Док"}
{"url": "https://www.dnevnik.bg/evropa/2018/07/20/3285046_libiia_othvurlia_plana_na_es_za_migrantski_centrove_na/", "text": "Либия отхвърля плана на Европейския съюз за създаване на центрове за мигранти на нейна територия и няма да бъде убедена с финансови стимули, каза Файес ал Сарадж, премиер на признатото от ООН правителство на страната, цитиран от \"Ройтерс\". Миналия месец  Италия предложи  в Африка да действат центрове за прием и идентифициране на мигранти като начин да се реши проблемът с разделенията сред европейските правителства по въпроса за притока на бежанци. Либия е основна отправна точка за мигрантите, които се опитват да стигнат до Европа често с несигурни надуваеми лодки, предоставени от трафиканти. \"Ние сме напълно против това Европа официално да иска от нас да настаняваме нелегални имигранти, които ЕС не желае да приеме\", подчерта Сарадж пред германския вестник \"Билд\". Той отхвърли обвиненията, че либийската брегова охрана е стреляла по хуманитарни работници, опитващи се да спасят мигранти. \"Спасяваме стотици хора по либийското крайбрежие всеки ден – нашите кораби постоянно са в движение\", заяви премиерът, като добави, че Либия е оставена сама да спасява мигранти от Средиземно море и се нуждае от повече техническа и финансова подкрепа. Според данни на Агенцията по миграция на ООН 51 782 мигранти и бежанци са влезли в Европа по море до 18 юли. За същия период миналата година те са били 110 189, а през 2016 г. - 244 722. До 18 юли тази година има 1490 загинали.", "date": "2018.07.20", "title": "Либия отхвърля плана на ЕС за мигрантски центрове на нейна територия"}
{"url": "https://www.dnevnik.bg/sviat/2018/07/20/3285043_obiski_v_roskosmos_zaradi_iztichane_na_zapad_na_taini/", "text": "Държавната корпорация \"Роскосмос\" съобщи, че ще окаже максимално съдействие на руското контраразузнаване, което започна обиски по подозрения, че секретни данни за \"сръхмодерното оръжие\" - хиперзвуковата ракета \"Кинжал\", са изтекли към западни спецслужби, съобщи ТАСС. Агенти на ФСБ претърсват главния институт на корпорацията (Централен научноизследователски институт за машиностроене, или ЦНИИмаш) в град Корольов, както и кабинета в Москва на директора на изследователско-анализаторския център на Обединената ракетно-космическа корпорация (ОРКК) Дмитрий Пайсон. Московският в. \"Комерсант\" съобщи тази сутрин за операцията с уточнение, че тя е във връзка с наказателно дело за държавна измяна и обхваща десетина служители за сътрудничество със западни разузнавателни агенции. ФСБ научили, че строго секретни разработки на руската промишленост, свързани с \"Кинжал\", са попаднали на Запад. С хиперзвуковите проекти по принцип се занимава друга компания - \"Тактическо ракетно въоръжение\", която е извън \"Роскосмос\". Но тя си сътрудничи тясно с други предприятия и институти, където има хора с достъп до документация. Пайсон е работил в ЦНИИмаш и се проверяват близки негови познати от института. Сега той е във фонда за високи технологии \"Сколково\" като директор на клъстера за космически технологи и телекомуникации. За \"Кинжал\" обяви през март президентът Владимир Путин, но скоро след това  анализатори обясниха , че това не е някаква авангардна разработка, а просто бойната глава на ракета \"Искандер\".", "date": "2018.07.20", "title": "Обиски в \"Роскосмос\" заради изтичане на Запад на тайни за хиперзвуковия \"Кинжал\""}
{"url": "https://www.dnevnik.bg/sviat/2018/07/20/3285052_makron_uvolni_ohranitelia_bil_civilen_na_demonstraciia/", "text": "Френският президент Еманюел Макрон решава да започне процедурата по уволняването на Александър Бенала - бивш негов охранител,  който бе разпознат на видеозапис, на който се вижда как бие протестиращ на първомайска манифестация в Париж . Решението е взето след излизането на \"нови факти\" за обвинения държавен служител, съобщава Елисейският дворец, цитиран от \"Ройтерс\". Александър Бенала вчера е бил разпитван от прокуратурата, а днес е задържан за превишаване на правомощия, незаконно носене на шлем на частите за борба с безредици и полицейска емблема и съучастие при злоупотреба с изображения от система за видеозащита, предава \"Монд\". В последните 24 часа случаят доминира френските издания, множество политици коментират и някои изразяват съмнения, че инцидентът е бил потулен до разкритията на авторитетното издание. ", "date": "2018.07.20", "title": "Макрон уволни охранителя, бил цивилен на демонстрация в Париж"}
{"url": "https://www.dnevnik.bg/detski_dnevnik/2018/07/20/3283200_s_decata_v_pochivnite_dni_21_i_22_juli/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg  и  абонамент . Събота – Кои са най-важните думи, които един пътешественик трябва да знае? Как всяко пътуване може да бъде среща с цял нов свят? На тези и други приключенски въпроси отговори е подготвила Рут Колева. От 11 часа певицата ще влезе в ролята на Музейковец за един ден. В Детския научен център Рут и малките посетители ще направят едно мислено околосветско пътешествие.  - от 11 часа деца от 4 до 12 години и техните родители са добре дошли на откриването на  Smarty Kids Център по Ментална аритметика .   - В градинката пред НДК след 20 часа състезателите от националните отбори на България по астрономия и астрофизика ще направят демонстрация, на която посетителите ще могат да наблюдават няколко планети, звездни мъглявини, яркочервената в момента планета Марс, Луната в първа четвърт и др.   - Миниакадемия \"Пам и Бу\" приветства родители и деца от 0 до 5 г. за съвместно участие в класовете: \"Играй и учи\" от 10 ч., Музика от 11 ч., Арт занимания от 12 ч., а от 17 часа ще се проведе класът по Детска йога. Резервация за участие може да направите на тел. 0894 289 351. Актуална програма на останалите занимания може да намерите на  сайта на \"Пам и Бу\" .  - Фестивал на мира се провежда по повод 244-та годишнина от подписването през 1774 година на Кючуккайнарджанския мирен договор между Русия и Турция. Благодарение на този факт Кайнарджа стана част от Европейска мрежа \"Места на мира\". Мрежата обединява селища в Европа, в които са подписани мирни договори. Кайнарджанската община на Силистренска област бе официално приета за член на европейската мрежа \"Места на мира\" през 2015 година. Празнична програма очаква посетителите на фестивала, а в \"работилнички за мир\" децата ще могат да рисуват и да си направят корабчета и \"летящи послания за мир\". Ще има и традиционни добруджански ястия. Неделя - Откъде идват звуците? Как ги чуваме? С какво го правим - с носа, ушите или мозъка? Защо някои животни чуват това, което хората никога не биха могли? Децата ще разберат повече за звука и устройството на слуха и как чуват специално подбрани животни през директен опит и ролеви игри. Всяко дете ще изработи музикален инструмент в ателието на \"Био игри\" \"В света на звуците и слуха\", което ще се проведе от 11 часа в природонаучния музей. Поканени са деца от 5 до 7 години, като е необходимо предварително записване на  info@bio-game.org  или на тел. 0882/ 523281.  - От 13 часа деца над 7 години са поканени в детския научен център \"Музейко\" на работилницата \"Моят мозък\". На нея те ще се научат как да помнят по-добре, през какви етапи минава запомнянето на всяко нещо и как да се грижат за паметта си, за да им служи тя най-добре.", "date": "2018.07.20", "title": "С децата в почивните дни (21 и 22 юли)"}
{"url": "https://www.dnevnik.bg/citat_na_deniia/2018/07/20/3285061_citat_na_denia_zakonut_domuschiev_e_nai-golemiiat/", "text": ", това написа във \"Фейсбук\" Радан Кънев. \"Което за пореден път прави тревожен паралел между самодоволния Станишев от 2007/8 и самодоволния Борисов от 2017/18. Европейски комфорт, конюнктурен икономически ръст, забравени реформи и Доган разпределя порции. Тъпо и тъжно. И опасно за всички българи\", пише още Кънев. Коментарът на Радан Кънев е по повод  приети през седмицата поправки в Закона за приватизация и следприватизационен контрол , според които ангажиментите на купувача по приватизационни договори да важат за 5, а не за 10 години. Новото положение важи със задна дата и това ще даде възможност на братята Кирил и Георги Домусчиеви да не платят 58 млн. лв. наказателна такса, защото не спазват изискването  в договора за приватизация на БМФ .", "date": "2018.07.20", "title": "Цитат на деня: \"Законът Домусчиев\" е най-големият единичен корупционен скандал от тройната коалиция насам"}
{"url": "https://www.dnevnik.bg/sport/2018/07/20/3285056_levski_shte_opita_da_izvleche_pouki_ot_uroka_delio_rosi/", "text": "Левски\" ще се постарае да си извлече поуките от опита, който имаше в работата си с Делио Роси. Това заяви изпълнителният директор на клуба Красимир Иванов пред \"Дневник\". Преди два дни  \"Дарик\" обяви, че \"Левски\" се разделя с Роси , като цитира думи на собственика на \"Левски\" Спас Русев. До момента обаче липсва официално потвърждение от клуба. \"Раздяла ще има\", каза Иванов. Той не пожела да посочи подробности около разговорите с италианския специалист, нито даде информация за евентуалната неустойка в договора между двете страни. По думите му ръководството няма предпочитания дали следващият треньор да е българин или чужденец. \"За другите ни изисквания не мога да говоря, защото това са неща от кухнята. Очевидно, колкото по-бързо намерим треньор, толкова по-добре\", заяви Иванов. Роси дойде в \"Левски\" преди година и започна работа по изграждането на отбора след мащабна селекция. След серия колебливи игри и резултати през пролетта сините показаха добър облик. Отпадането от Лига Европа  още на старта на квалификациите  принуди ръководството да потърси раздяла с италианеца. Успоредно с търсенето на новия си треньор,  \"Левски\" се готви и за мача с \"Милан\" . Иванов даде да се разбере, че клубът няма високи очаквания за приходи от събитието. \"Организатор е промоутърска фирма (\"Моко сълюшън\"), а ние сме участник в този мач. За нас той е важен най-вече заради честването на годишнината от рождението на Георги Аспарухов-Гунди\", каза изпълнителният директор. Двубоят е на 11 август на Националния стадион \"Васил Левски\".", "date": "2018.07.20", "title": "\"Левски\" ще опита да извлече поуки от урока \"Делио Роси\""}
{"url": "https://www.dnevnik.bg/analizi/2018/07/20/3285063_edna_chetvurt_chlenstvo_v_es_brekzit_brekzit_ili/", "text": "Стотици статии и анализи, още толкова речи и памфлети – само за две години Брекзит стана обект на разнообразно творчество. Някои изляха мъката си в песни, други го възпяха в стихове, трети кръстиха домашните си любимци на него. Ако погледнем в интернет, ще се уверим, че Брекзит е свързан с много емоции и вълнения, които не стихват. От няколко дни Брекзит се сдоби и с \"Бяла книга\", а страстите се разгорещиха още повече. На 12 юли 2018 г. Тереза Мей представи обемистия план за бъдещите отношения с Европейския съюз - \"бялата книга\", съдържаща около стотина страници, и това даде повод не само за размисъл, но и за сътресения, оставки и коренно противоположни мнения. Какво всъщност предлага Бялата книга за бъдещите отношения между Обединеното кралство и Европейския съюз? В основата на предложението е установяването на зона за свободна търговия за стоки (включително и селскостопански) с ЕС. Според документа, това ще позволи да бъдат избегнати трудностите по границата и ще гарантира, че и двете страни ще изпълнят ангажиментите си към Северна Ирландия и Ирландия. Четири основни области на бъдещото сътрудничество са включени в предложението: икономическо сътрудничество, сътрудничество в сферата на сигурността, сътрудничество в области като атомната енергия и авиацията и институционална рамка на бъдещото споразумение. Британското правителство би искало да запази близко сътрудничество с ЕС и като участва в европейските агенции за химикалите, авиацията и лекарствата. Свободата на движение на стоки е основният елемент, предлаган от британското правителство. Съгласно предложенията Обединеното кралство ще продължи да спазва правилата и стандартите на ЕС за стоките, за да защити веригите за доставки и за да бъдат избегнати трудностите за производителите. На практика Бялата книга предлага \"една четвърт членство\" - участие в една от четирите свободи - свободното движение на стоки. По отношение на митата Бялата книга съдържа предложение за  , според която на границата на Обединеното кралство да се прилагат митата на ЕС за стоки, предназначени за пазара на ЕС, а митата на Обединеното кралство да са валидни за стоки, предназначени за пазара на страната. Според документа системата ще се въведе \"поетапно\", но не се посочва конкретен срок за нейното създаване и функциониране. В значителна степен е смекчено мнението относно  . Документът дори не изключва изцяло компетентността на Съда на ЕС. Обединеното кралство е готово да остане и в европейския режим на ДДС. Що се отнася до   услуги, Бялата книга предвижда \"регулаторна свобода\" за Обединеното кралство, което означава, че регулирането ще се различава, а следователно и достъпът до пазара на ЕС ще бъде ограничен. Това предложение силно разгневи лондонските банкери и вероятно ще бъде един от най-трудните въпроси при преговорите и от страна на ЕС. Трябва да се напомни, че услугите заемат значителен дял в британската икономика. Другият противоречив въпрос е  . В документа се казва, че Обединеното кралство ще прекрати свободното движение на хора, но на гражданите на ЕС ще бъде позволено да посещават страната без визи както за туризъм, така и за да извършват \"платена работа при ограничени и ясно определени обстоятелства.\" Конкретните предложения на Обединеното кралство за имиграционен режим след напускането на ЕС ще бъдат разработени подробно в друг документ. Очаква се новите правила да бъдат съобразени с потребностите на бизнеса от работници, специалисти и изследователи. За да протичат гладко бъдещите отношения и сътрудничеството да се управлява ефективно, британското правителство предлага  , които да осигуряват подходяща демократична отчетност, да позволяват отношенията да се развиват във времето и да се решават проблемите, които възникват. Практически се предлага формата на  , което да осигури редовен диалог между лидерите и министрите на Обединеното кралство и ЕС. Всъщност получава се \"нещо като европейско икономическо пространство, нещо като зона за свободна търговия, нещо като споразумение за асоцииране – изобщо нещо като нищо до този момент\". Бялата книга предизвика гнева на привържениците на твърдия Брекзит в Консервативната партия, които я нарекоха предателство към обещанието за излизане от ЕС. Те се страхуват, че предложените близки връзки с ЕС на практика ще продължат членството на Обединеното кралство, а Брекзит ще бъде само на думи. Както написа в писмото за своята оставка Борис Джонсън, \"мечтата за Брекзит умря.\" Друг член на партията на торите, Джейкъб Рейс-Мог, сподели в \"Туитър\", че това е \"лоша сделка за Великобритания\". Той сравни предложението с \"най-голямото васалство, откакто крал Джон отдаде почит на Филип II в Ле Гуле през 1200 г.\". Критиците на предложения документ подозират, че е възможно сключването на имиграционно споразумение, което да дава предимство на гражданите на ЕС. Не им харесва и възможността за влияние на Съда на ЕС в бъдещите отношения с ЕС. Не е възможно обаче да не бъде посочена  , които пренебрегвайки основните принципи на консерватизма, с манипулации и неистини ( а защо да не бъдат наречени и с по-точното си име \"лъжи\") накараха много британци да повярват, че Обединеното кралство трябва да излезе от ЕС в името на суверенитета, контрола и икономическата изгода. Никой обаче не им разясни какво точно ще означава Брекзит и какви последици ще има за бъдещето им. Може би дори самите агитатори за Брекзит не са си представяли каква каша забъркват и най-активните от тях се оттеглиха, когато се сблъскаха с реалностите на неизбежните компромиси и трудните решения. Напускането на две ключови фигури от кабинета – Борис Джонсън и Дейвид Дейвис, на пръв поглед разклати правителството, но бързата им замяна с други, които по мнението на списание \"Икономист\" са \"по-компетентни и по-динамични\", по-скоро заздрави позицията на Тереза Мей. Тереза Май въздъхна за пореден път с облекчение във вторник (17 юни), след като беше предотвратено поражение по важно законодателство, което би отслабило лидерската й позиция. Става дума за отхвърляне на предложението за промени в полза на оставане в митнически съюз с ЕС, за да се защитят търговските интереси на Обединеното кралство, с много крехко мнозинство 307 срещу 301 гласа. Всъщност Тереза Мей беше \"спасена\" от гласовете на петима депутати лейбъристи, които се противопоставиха на собствената си партия. Но това не означава, че ситуацията в нейната партия е стабилизирана. Реално недоволството от начина на протичане на Брекзит има както от крайните привърженици на твърдия Брекзит, така и от проевропейски настроените консерватори, които не смятат, че Бялата книга осигурява достатъчно близки отношения с ЕС след Брекзит. Лавирайки трудно между \"крайните твърди\" и \"проевропейски настроените\" вътре в партията, Тереза Мей има и задачата да представи пред европейските лидери добронамереността и прагматичността на направените предложения. Вътре в страната тя трябва да убеди привържениците на Брекзит, че Обединеното кралство напуска Европейския съюз и единния пазар с неговите четири свободи, а навън - европейските си партньори, че напускането е символично и бъдещите отношения с ЕС ще останат максимално близки и взаимоизгодни. Нелека задача! . Има и признаци, че лейбъристите започват да се готвят за избори през есента и не е сигурно при евентуални избори дали британските гласоподаватели биха били снизходителни към консерваторите за бъркотията, в която въвлякоха Обединеното кралство. Ситуацията е наистина сложна, противоречива и твърде деликатна – дори една незначителна стъпка би могла предизвика непредвидими последици. Но дали Европейският съюз ще приеме тези предложения? Например ще приеме ли създаването на зона за свободна търговия (която безспорно е в полза и на европейските фирми), или ще я обвърже със свободното движение на хора? Единството на четирите свободи е фундаментален принцип, въз основа на който Европейският съюз води преговорите с Обединеното кралство от самото им начало. Ще се подразнят ли европейците от желанието на Обединеното кралство да остане в европейски агенции по свой избор? Какво ще бъде отношението към предлаганите специални митнически договорености? Все още не е ясно как ще реагира Европейският съюз на това предложение за \"нежен\" Брекзит и за близки отношения след него. Мишел Барние – преговарящият от името на ЕС, не реагира категорично, заявявайки, че трябва да се запознае подробно с обемистия документ. Германският канцлер Ангела Меркел нарече новия план \"солидна крачка напред\". Министърът на външните работи на Ирландия Саймън Ковени приветства плана на британското правителство за бъдещи връзки с Европейския съюз: \"Смятам, че това е стъпка към много по-мек Брекзит, отколкото този, за който някои хора се застъпваха\". От икономическа гледна точка предложението изглежда \"по-скоро като молба за членство, отколкото като заявление за напускане\", се пошегува един дипломат от ЕС, цитиран от вестник \"Файненшъл таймс\". Но дали наистина е така? В Бялата книга има детайли, които едва ли ще се харесат на Брюксел. Например предлаганата обща книга с правила, свързана със свободното движение на стоки, изключва въпроса с етикетирането на стоките. Настоява се режимът на държавните помощи да не се обвързва с данъчното облагане, което едва ли ще бъде приемливо за ЕС. Обединеното кралство би искало при въвеждането на нови правила в ЕС да участва в консултации по време на законодателния процес, както и да има възможност независим орган да решава възникнали спорове. Както винаги, дяволът е в детайлите... а е възможно да бъдат посочени още много детайли. Вече има редица критики от Брюксел, които определиха предложената митническа договореност като \"невероятно сложна бъркотия\". Американският президент Доналд Тръмп внесе допълнително напрежение по отношение на Бялата книга, критикувайки я по своя познат начин – рязко и недипломатично, обвинявайки Тереза Мей, че не се е вслушала в неговите съвети за начина на напускане на ЕС и разочаровайки тези, които очакват търговско споразумение със САЩ след Брекзит. Пак в негов стил промени мнението си само няколко часа по-късно, но така и не стана ясно какво развитие на търговските отношения между Обединеното кралство и САЩ може да се очаква в бъдеще. Междувременно се появиха призиви за втори референдум от някои проевропейски настроени консерватори. Бившата министърка на образованието Джъстин Грийнинг, която по време на кампанията преди референдума беше на страната на оставането в ЕС, нарече пред \"Таймс\" провеждането на втори референдум \"единственият изход от безизходицата\". Едно е сигурно - времето следва своя ход и март 2019 г. все повече наближава – остава въпросът какъв ще бъде изходът – мек, твърд или без изход? Както е известно, в политиката всичко е възможно.", "date": "2018.07.20", "title": "Една четвърт членство в ЕС, Брекзит Брекзит или предсрочни избори"}
{"url": "https://www.dnevnik.bg/sport/2018/07/20/3285070_valteri_botas_se_obvurza_s_merecdes/", "text": "Пилотът на \"Мерцедес\" Валтери Ботас се обвърза с отбора с нов договор. Споразумението беше представено по време на Гран при на Германия, като идва ден след  обявяването на договора на Люис Хамилтън до края на 2020 г . Ботас ще бъде в \"Мерцедес\" през 2019 г., като има възможност за удължаването на контракта му с още една година. Той дойде в отбора миналия сезон на мястото, освободено от световния шампион за 2016 г. Нико Розберг. От \"Мерцедес\" определиха представянето на 28-годишния финландец дотук през сезона за отлично. И добавиха, че ако не са били техните грешки и малшансът на Ботас, пилотът вероятно е щял да бъде начело в класирането. \"Решението в полза на Валтери за 2019 г. не беше само заради несъмнената му скорост или работна етика, а беше и въпрос на характер. Неговата връзка с отбора, включително и с Люис, е открита\", посочиха от \"Мерцедес\". Според ръководството на отбора \"това са подправките, от които имаш нужда, когато се бориш със силни съперници\". Ботас е пети, като изостава с 59 точки от втория Хамилтън и на 67 от водача Себастиан Фетел. До момента финландецът няма победа, но четири пъти завърши втори. Ботас оцени развитието си, като каза, че след силната подготовка е направил стъпка напред. \"Вярвам, че предстои още. Нямахме много късмет в състезанията тази година, но отборът знае как се представям и това е прекрасен знак за доверие в мен\", каза пилотът.", "date": "2018.07.20", "title": "Валтери Ботас се обвърза с \"Мерцедес\""}
{"url": "https://www.dnevnik.bg/evropa/2018/07/20/3285095_rusiia_zakonno_e_aneksirala_krim_spored_italanskiiat/", "text": "Италианският вътрешен министър Матео Салвини смята, че Русия е имала право да анексира Крим. В отговор на въпрос в интервю за \"Вашингтон пост\" Салвини казва, че се е провел референдум по въпроса. След твърдение на интервюиращия, че референдумът е бил \"фалшив\" министърът посочва: \"(Това е вашата) гледна точка... Имаше референдум и 90% от хората гласуваха за връщането на Крим в Руската федерация\". След това интервюиращият пита \"какъв референдум бе това с руски войници там\", а Салвини отговаря: \"Сравнете го с фалшивата революция в Украйна, която бе псевдореволюция, финансирана от чуждестранни сили – подобна на арабските революции. (бел.ред. - независими проверки не са открили доказателства за това твърдение, въпреки че то бе широко разпространявано, след като руски информационни източници го публикуваха). Има някои исторически руски зони с руска култура и традиции, които законно принадлежат на Руската федерация\". Попитан защо Италия иска санкциите на ЕС срещу Русия заради анексията а Крим  да бъдат вдигнати , Салвини отговаря, че те не са полезни и че според данните вредят на италианския износ. По думите му Италия е несправедливо третирана от Европа и приема твърде много имигранти. \"През последните четири години сме приели 654 хил. мигранти, дошли по море. Много получиха политическо убежище. Днес има 170 хил. мигранти, настанени в хотели и чакащи случаите им да бъдат обработени\", допълва Салвини. На въпрос какво трябва да се направи и дали европейските държави трябва да приемат повече мигранти той отговаря: \"Не. Крайната цел е не да бъдат разпределяни мигрантите сред няколко европейски държави, а да им попречим да влизат в Европа и да тръгват от Африка. Трябва да се намесим в Африка. Трябва да имаме \"План Маршал\" за Африка, за да подобрим условията за живот в страните по произход\". Министърът отбелязва, че Европа е заделила 6 милиарда евро за Турция и само 500 милиона евро за Африка и борбата на Италия ще бъде да се харчи повече за Африка. На въпрос за изборите за Европейски парламент следващата година Салвини коментира, че те ще бъдат от изключително важни. \"Европа винаги е била управлявана от споразумение между социалистически и демократични партии. Искам да обединя партии, които да станат мнозинство в Европейския парламент – партии от Австрия, Холандия, Швеция, Франция, Германия, партии във всяка страна от ЕС\". Министърът посочва, че за него думата \"популизъм\" е комплимент. \"Ние се стремим към една различна Европа, в която всяка държава от ЕС да има свободата да решава собствените си икономически политики\". \"Работим, за да променим Европа отвътре\", допълва министърът. Той продължава да е на мнение, че \"еврото е било грешен експеримент. Но след като го има, трябва да подобрим условията му\". На въпрос дали ще гони роми той посочва: \"не италианците\". \"Някои от тях имат италианско гражданство. Това не е етнически въпрос. Има ромски лагер в Милано близо до моята къща. Те крадат и горят всичко\", допълва министърът.", "date": "2018.07.20", "title": "Русия законно е анексирала Крим според италианския вътрешен министър"}
{"url": "https://www.dnevnik.bg/sport/2018/07/20/3285068_neimar_obiavi_che_produljava_da_sledva/", "text": "Звездата на бразилския национален отбор по футбол Неймар обяви, че остава в ПСЖ. С изказването си той пожела да сложи точка на твърдения, свързващи го с евентуално преминаване в \"Реал\" (Мадрид). \"Оставам (в клуба), имам договор. Отидох там заради ново предизвикателство, за нови неща и да постигна нови цели. Нищо не се е променило. Очаквам сезонът да бъде успешен\", заяви нападателят. Миналото лято ПСЖ постави рекорд с историческия трансфер за 222 млн. евро, които плати на \"Барселона\". Още преди Нова година започнаха да се появяват информации, че Неймар не е щастлив заради по-ниското ниво на Лига 1. \"Медиите си измислят историйки и прекалено спекулират. Всички обаче знаят колко харесвам ПСЖ, президента и публиката. И всички знаят защо отидох там\", добави бразилският футболист пред \"Фокс спортс\". Неймар определи съотборника си в ПСЖ Килиан Мбапе за \"феномен\". \"Хората, които са край него всеки ден, знаеха за това. Познавам качествата му и много се радвам за него, защото направи много силно световно първенство\", заяви нападателят.", "date": "2018.07.20", "title": "Неймар обяви, че продължава да следва предизвикателството си в ПСЖ"}
{"url": "https://www.dnevnik.bg/bulgaria/2018/07/20/3285067_sudebniiat_suvet_pita_mejdunarodni_institucii_kak_da/", "text": "Комисията по правни въпроси към пленума на Висшия съдебен съвет е отправила питане да европейски и международни институции на съдебната власт как да се постигне баланс между необходимостта да се защити независимостта на съдебната власт без да бъде нарушена свободата на словото по въпроси от обществен интерес. Документът е изготвен след  обръщение на Съюза на съдиите в България  и декларацията на съдии от Софийския районен съд по повод нападки в медиите на съдии за техни действия в изпълнение на задълженията им. Особено драстично беше заклеймяването от председателя на КПКОНПИ на съдията от Софийски градски съд за това, че е отправила преюденциално запитване до Съда на ЕС по дело за отнемане на незаконно имущество. Друг пресен случай бяха нападките срещу съдията от Софийския административен съд, която въз основа на европейското право отсъди в полза на две хомосексуални жени да пребивават в България като съпружеска двойка. В тези случаи ВСС не реагира. Вместо това съветът изпраща запитвания до Европейската мрежа на съдебните съвети, Балканската и Евро-средиземноморската мрежа на съдебните съвети \"за наличието на аналогични критерии, както и относими принципни становища и стратегически документи на международни и европейски институции\". Нееднаквите произнасяния по различните случаи на медийни нападки мотивирали мнозинството на Съдийската колегия през май 2018 г. \"да се обедини около необходимостта от изготвяне на критерии, въз основа на които да се очертаят елементите на конституционните гаранции за независимостта на съдебната власт\", както и стандартите, при които се счита, че авторитетът и независимостта на съда, и на магистратите са накърнени\", се казва в съобщението на ВСС. Затова към настоящия момент се работи по проекта в изпълнение на решението на Съдийската колегия, който след изготвянето му ще бъде приет и обсъден с представители на изпълнителната, законодателната, и съдебната власт, и с медийни организации. -", "date": "2018.07.20", "title": "Съдебният съвет пита международни институции как да защитава независимостта на съда и свободата на словото"}
{"url": "https://www.dnevnik.bg/politika/2018/07/20/3285011_po_ideia_na_bsp_parlamentut_zabrani_dvustrannite/", "text": "Народното събрание задължи Министерския съвет да не подписва двустранни споразумения за обратно приемане на мигранти. Около това решение се обединиха всички 177 депутати по време на разискванията във връзка с участие на премиера Бойко Борисов на парламентарен контрол миналия петък по темата за миграцията. Разискванията бяха поискани от левицата. Тя представи и свое проекторешение. Алтернативно бе предложено от депутатите от ГЕРБ. Повече вижте  тук . Двете проекторешения бяха защитени пред парламента от лидера на БСП Корнелия Нинова и респективно - от председателя на парламентарната група на ГЕРБ Цветан Цветанов. Помирение и събиране на позициите на управляващи и опозиция дойде след изказването на Борисов и 40-минутната му среща с лидерите на всички парламентарни партии в кабинета на председателя на Народното събрание Цвета Караянчева. Консенсусното решение, което е на практика предложението на БСП с добавки, бе прочетено от Нинова: \"Народното събрание, отчитайки решението на Съвета на Европейския съюз от 28 юни 2018 г.: 1. Задължава Министерския съвет да не подписва двустранни споразумения за обратно приемане на мигранти; 2. Задължава Министерския съвет да внесе в Народното събрание позиция за общо решение на ЕС по въпросите на миграцията; 3. Задължава Министерския съвет до края на септември да представи предложение на България за реформа на Дъблинския регламент\". Премиерът посвети изказването си на събиране на позициите на БСП и ГЕРБ. Преди него Нинова и Цветанов си размениха взаимни обвинения. \"Начинът, по който тръгна заседанието, горе долу ми е ясно и как ще приключи, това надали е добре. Надали е добре да си прехвърляме толкова много вини\", коментира Борисов. И подчерта, че към днешна дата България е единствената държава в ЕС, която се е справила с мигрантите. Има почти нулев натиск и е давана за пример. Обобщи, че всички имат вина за мигрантския проблем заради липсата на подготовка - без значение кое правителство е било на власт. \"Да приемем, че всеки е имал вина, били сме неподготвени. Затова се казва мигрантска криза\", посочи премиерът. Той допълни, че към момента нито е подписвал, нито е поемал ангажимент за приемане на мигранти. Призова депутатите да говорят внимателно по тази тема, защото \"много хора в Европа, които гледат и слушат и ще си кажат как България няма натиск от мигранти, а те толкова много имат\". \"Получих вчера писмо от италианския премиер Конти да взема колкото мога мигранти от кораб, отказах\", обясни още Борисов.", "date": "2018.07.20", "title": "По идея на БСП парламентът забрани двустранните споразумения за обратно приемане на мигранти"}
{"url": "https://www.dnevnik.bg/citat_na_deniia/2018/07/20/3285129_citat_na_denia_ninova_s_kozichkite_kato_merkel_s/", "text": "Това заяви премиерът Бойко Борисов от парламентарната трибуна. Той бе извикан от депутатите за разискване във връзка с участието му на парламентарен контрол на 13 юли по темата с миграцията. Борисов посочи, че Меркел е била въвлечена в мощна хибридна атака. \"Ако си спомняте, даваха Средиземно море, трупове, издавени хора, едно малко детенце удавено, което стоеше на брега. Хванаха медиите Меркел и тя каза: \"Трябва да ви спасим, елате\". По същия начин ваши депутати ви заведоха в едно село, където има чума - да галите козичката. Аз ви завидях, че отидохте в селото и погалихте козичката. Много мило\", поясни министър-председателят. За Меркел той каза, че няма друго, което да я съсипва повече от това нейно едно изречение.", "date": "2018.07.20", "title": "Цитат на деня: Нинова с козичките като Меркел с мигрантите"}
{"url": "https://www.dnevnik.bg/evropa/2018/07/20/3285112_evropa_veche_ne_moje_da_razchita_na_sasht_da_nalagat/", "text": "Германският канцлер Ангела Меркел заяви, че преди година е била права в думите си, че Европа вече не може да разчита на САЩ да налагат ред в света и че е необходимо (Европа) да поеме нещата в собствените си ръце, предаде \"Ройтерс\". \"Не можем да разчитаме на суперсилата на САЩ\", подчерта Меркел по време на годишната си лятна пресконференция в Берлин. Според нея при президентството на Доналд Тръмп трансатлантическите отношения са се оказали \"под силен натиск\". Според нея все още не е ясно дали Европа ще може да се адаптира достатъчно бързо, за да отговори на новите предизвикателства, пред които е изправена и които са свързани с това да поеме повече отговорност за решаването на конфликти по света в 21 век. \"Разбирам чувството в САЩ, когато казват, че трябва да играем по-силна роля в решаването на конфликтите по света в 21 век. Не само във военно отношение, но и в политическо\", допълни Меркел. По думите й ЕС е в процес на трансформация. \"Изправени сме пред голямо икономическо предизвикателство, а някой ден по всяка вероятност и военно, от засилването на Китай, и трябва също така да се справим с отношенията си с Русия. Имаме много работа и редът в света се променя\", допълни канцлерът. Тя приветства  поканата на президента на САЩ  към руския му колега Владимир Путин за среща във Вашингтон през есента. \"Мисля, че трябва да стане нормална практика президентите на Русия и на САЩ да се срещат\", отбеляза Меркел. За трансатлантическите връзки тя коментира, че историята е показала, че Европа и САЩ са влизали в противоречия много пъти, \"но винаги си струва да се решават тези конфликти\". Отношенията на Германия със САЩ са от ключово значение, посочи Меркел, след като Тръмп миналата седмица обвини Берлин,  че е заложник на Русия  заради енергийната си зависимост. Запитана за работните си отношения с Тръмп, Меркел каза: \"Може да се каже, че ценностите - обичайната рамка на нашите отношения, в момента са под силен натиск\". \"Запазването на работни трансатлантически отношения, обаче, включително и с президента на САЩ, е от ключово значение за нас и аз ще продължа да се грижа за това\", добави канцлерът. Запазването на единството на Европа ще бъде задача \"от особено значение през идните години\", каза още Меркел, цитирана от ДПА и БТА. Тя обеща да изкара пълния си мандат до края на 2021 г. въпреки вътрешните раздори в управляващата коалиция по повод политиката за мигрантите. Попитана дали е мислила за оставка, канцлерът отговори: \"Не. Не. Ако съм по средата на важна дискусия, трябва да съсредоточа усилията си в нея\". По думите й спорът в нейния консервативен съюз за миграцията е бил необходим. Тя обаче предупреди, че политиците трябва да внимават как се изразяват. \"Езикът е израз на мислите и човек трябва да бъде много внимателен\", подчерта Меркел, като добави, че \"помирението в обществото може да се постигне само като се говори за различните мнения. Стилът на дискусията обаче трябва да се подобри\". Правителството на Меркел бе на ръба да се разпадне заради острите  искания на нейните баварски съюзници  за затягане на миграционната политика.", "date": "2018.07.20", "title": "Европа вече не може да разчита на САЩ да налагат ред по света, каза Меркел"}
{"url": "https://www.dnevnik.bg/bulgaria/2018/07/20/3285134_novite_merki_sreshtu_sportnoto_huliganstvo_biaha/", "text": "Парламентът прие на първо четене  промените в Закона за опазването на обществения ред при провеждане на спортни мероприятия . \"За\" приемането на поправките гласуваха 99 депутати, а 50 бяха въздържали се. Предлаганите промени включват точно дефиниране на термина \"спортно хулиганство\", повече правомощия за МВР при налагане забрана за посещение на спортни срещи и по-големи глоби при извършване на противообществена проява на спортно събитие.  Ще бъдат въведени и промени в режима на достъп. Той ще се осъществява чрез предоставяне на документ, персонализиращ посетителите, или след разчитане на лична карта от скенер. Предвиждат се и допълнителни изисквания за разполагане и използването на видеокамери с цел събиране на доказателствен материал. Вносителят на промените - депутатът от \"Обединени патриоти\" Славчо Атанасов, заяви, че по законопроекта се е работило в продължение на шест месеца заедно с експерти от четири министерства. По негово искане срокът за предложения между първо и второ четене беше намален на три дни. \"Тези промени трябва да влязат по най-бързия начин в нашето законодателство. Много се радвам, че тук по този проблем всички партии се обединихме. Започва футболното първенство и затова работната група взе спешните мерки да ги въведем веднага\", заяви Атанасов, който е председател на парламентарната комисия по въпросите за младежта и спорта. Междувременно се подготвя изцяло нов закон срещу спортното хулиганство. По думите на Атанасов \"по технически причини той ще бъде готов в края на годината\". В него се предвижда и  доживотна забрана за посещаване на спортни мероприятия . Темата за проблемите с хулиганството в спорта излезе на дневен ред след инцидент на един от мачовете между ЦСКА и \"Левски\" през пролетта, когато  след хвърлена бомбичка пострадаха полицаи . Властите поискаха засилване на личната отговорност и по-тежки наказания за провинилите се.", "date": "2018.07.20", "title": "Новите мерки срещу спортното хулиганство бяха приети на първо четене"}
{"url": "https://www.dnevnik.bg/evropa/2018/07/20/3285141_turciia_i_holandiia_vuzstanoviavat_diplomaticheskite/", "text": "Турция и Холандия се споразумяха да нормализират отношенията си, заяви турското външно министерство, цитирано от \"Ройтерс\". Решението е било взето в телефонен разговор между турския външен министър Мевлют Чавушоглу и холандския му колега Стеф Блок. \"По време на телефонен разговор министрите се съгласиха да нормализират дипломатическите отношения между Холандия и Турция\", се посочва в съобщението, според което двамата са се споразумели в следващите няколко месеца да възстановят посланиците в Анкара и Хага. Чавушоглу заяви още, че холандския му колега ще посети Турция скоро, а назначаването на посланиците ще се случи преди визитата. В началото на февруари холандското външно министерство  обяви, че формално е изтеглило посланика си  в Турция заради спора, който започна миналата пролет преди парламентарните избори в страната. Напрежението между двете страни се задълбочи заради решението на кабинета в Хага  да не позволи влизането  на турски официални лица през март, които искаха да  агитират за референдума  за президентска република месец по-късно. Кампанията съвпадна с тази за парламентарния  вот в самата Холандия . Напрежението продължи и в  месеците след изборите и референдума  в двете държави.", "date": "2018.07.20", "title": "Турция и Холандия възстановяват дипломатическите си отношения"}
{"url": "https://www.dnevnik.bg/bulgaria/2018/07/20/3285150_produljavat_klinichnite_pregledi_na_jivotnite_v/", "text": "Продължават клиничните прегледи на дребни преживни животните от съседните населени места на надзорната зона в Странджа, а в Болярово ферма с 200 животни е изолирана. Това каза министърът на земеделието, храните горите Румен Порожанов по време на парламентарния контрол, цитиран от \"Фокус\". \"От изключителна важност е стриктно да се спазват всички наложени ограничения и да се изпълняват мерките\", обясни Порожеанов. Той даде хронология на заболяването и поясни, че са направени аутопсии на по две животни от селата Крайново и Странджа. Днес комисията на ЕК приключва своята работа по наблюдението на мерките, които предприема България. \"Към момента в село Шарково имаме едно стадо, което не е евтаназирано, и още две по-малки в същото село. Преустановихме при много стриктно спазване на дезинфекционна политика, строг контрол от гледна точка на допускане на хора неразпространение на болестта\", заяви Порожанов. Той акцентира, че на места някои стопани не са допускали ветеринари за вторичен преглед. Министърът добави, че е са създадени няколко съвета на местно ниво в Болярово, както и областен съвет. \"В Болярово самата ферма от около 200 и няколко овце е изолирана. Няма никакъв достъп до останалите стада в село Шарково и поради това, че няма клинични признаци на животните в момента, се разбрахме със собственици, че ще вземем втори проби под много строг карантинен контрол, за да се види дали има заболяване. Въпреки това отложихме за днес да се вземат пробите\", каза Порожанов. Той поясни, че управляващите са обезпокоени от ситуацията, защото има няколко стада, които не са евтаназирани. \"Едното е на леля Дора. Там няма открит позитивен резултат\", каза той и допълни, че стадото обаче е в село Воден, където има положителни резултати за чума. По отношение на обезщетенията той поясни, че вече във Воден и Кости са изплатени. \"Днес се изплащат в кметствата на Крайново и Странджа. В понеделник всички скотовъди от Шарково, на които са унищожени стадата, ще бъдат изплатени обезщетенията\", заяви Порожанов. Заболяването чума по дребните преживни животни се причинява от вирус, който засяга овцете и козите, но не е опасност за хората. Източник на инфекция са болните животни. Предаването на болестта става с директен контакт между болни и здрави животни, както и със заразени с вируса фуражи, оборудване, превозни средства. Наличие на заболяването в определена територия рязко ограничава възможността за търговия с животни, както и с търговия с продукция.", "date": "2018.07.20", "title": "Продължават клиничните прегледи на животните в Странджа"}
{"url": "https://www.dnevnik.bg/evropa/2018/07/20/3285159_meglena_kuneva_e_predlojena_za_rukovoditel_na/", "text": "Меглена Кунева е предложена за ръководител на представителството на ЕС към Съвета на Европа в Страсбург. Това съобщи Европейската служба за външна дейност, като се позова на решение на върховния представител на ЕС по външната политика и политиката за сигурност Федерика Могерини. Отбелязва се, че Кунева по-рано е била министър на образованието и науката, вицепремиер по европейските въпроси и еврокомисар. В съобщението са посочени общо 24 предложения на Могерини за ръководители на представителства на ЕС по света. Уточнява се, че официалните назначения влизат в сила след получаването на съгласие от приемащата страна. /БТА", "date": "2018.07.20", "title": "Меглена Кунева е предложена за ръководител на представителството на ЕС към Съвета на Европа"}
{"url": "https://www.dnevnik.bg/sviat/2018/07/20/3285110_direktorut_na_simens_prekvalificiraite_slujitelite/", "text": "Заетите в производството ще намалеят на глобално ниво при навлизането на новата индустриална революция, освен ако не се преквалифицират\", предупреди Джо Кайзер, главният изпълнителен директор на една от най-големите германски корпорации - \"Сименс\" (Siemens). Според изпълнителния директор, цитиран от \"Гардиън\", близо една трета от сегашните професии могат да изчезнат само при преминаването от автомобили с двигатели с вътрешно горене към електрически коли - \"една от най-важните промени на всички времена\", която се очаква да се развие в пълна сила през следващото десетилетие. \"Основно предизвикателство за лидерите на големи индустрии ще бъде да са изключително отговорни, докато конструират колата на бъдещето, защото много от традиционните позиции ще изчезнат в краткосрочен план.\" Джо Кайзер казва, че винаги се наблюдава значителна промяна в заетостта при индустриална революция, като предишните три са били успешни - създавали са повече работни места в дългосрочен план и мнозина са успели да се измъкнат от капана на бедността. Според изпълнителния директор на \"Сименс\" в преодоляването на трудностите, създадени от технологичния напредък, важна роля ще играят колкото правителствата, толкова и частните фирми. Един от най-важните процеси според него е преквалифицирането на служители, чиито умения вече не са в крак с времето. Компанията има повече от 370 хил. служители, вече инвестира 500 хил. евро на година за обучения и преквалификация на персонала си и планира да влага още, казва Джо Кайзер. По-рано тази година \"Сименс\" обяви планове да изгради нов завод за влакове във Великобритания на стойност 200 мил. евро, създавайки с това и стотици работни места. От компанията бързо са потърсили диалог с британското правителство още няколко седмици след референдума за Брекзит и Кайзер казва, че е доволен от контактите, както и от действията на премиера Тереза Мей. Корпорацията смята да продължи да развива отношенията си с Обединеното кралство, което за \"Сименс\" е най-големият пазар след САЩ, Германия и Китай. Джо Кайзер се срещна с Доналд Тръмп по-рано тази година, след което сподели своите притеснения от търговската война между САЩ и съюзниците им от ЕС: \"Това, за което се тревожа най-много, е, че може да се стигне до национализъм и протекционизъм\". Германецът е убеден, че търговските войни нямат място в дигиталното бъдеще.", "date": "2018.07.20", "title": "Директорът на \"Сименс\": Преквалифицирайте служителите, иначе остават без работа"}
{"url": "https://www.dnevnik.bg/sport/2018/07/20/3285149_sudut_v_lozana_otmeni_zabranata_na_milan_da_igrae_v/", "text": "Спортният арбитражен съд в Лозана (КАС) отмени  забраната на \"Милан\" да играе в европейските клубни турнири.  На 27 юни УЕФА обяви, че спира италианския футболен клуб от участие в Лига Европа заради нарушаване на финансовия феърплей. Според съда в Лозана решението за налагане на наказание е правилно, но санкцията е прекалено тежка. Така седемкратният европейски шампион почти сигурно ще може да участва в групите на Лига Европа, за които се класира след шестото си място в Серия А през миналия сезон. \"Считаме, че някои важни елементи не са оценени правилно от съдебната комисия към органа за финансов контрол на УЕФА или не са били оценени правилно към момента, когато решението е било взето (19 юни 2018 г.). Отчитаме, че настоящата финансова ситуация на клуба е по-добра след последната промяна в собствеността му\", се казва в решението на съда в Лозана. На 10 юли американският хеджфонд \"Елиът мениджмънт\" пое управлението на \"Милан\". Това стана факт, след като собственикът на \"росонерите\"  Юнхун Ли  не успя да върне  заема, който фондът му отпусна  при закупуването на клуба от Силвио Берлускони през 2017 г. По време на изслушването в Лозана в четвъртък е присъствала голяма делегация, водена от административния директор на \"Милан\" Марко Фасоне и представителя на \"Елиът\" Франк Туил. Те са заявили, че клубът е финансово стабилен и със сериозни амбиции за развитие. Това е бил един от големите козове при обжалването пред КАС. Другият е фактът, че останалите големи клубове, които бяха наказвани за нарушаване на финансовия феърплей - \"Пари Сен Жермен\", \"Манчестър сити\", \"Интер\", се разминаха с по-леки наказания. \"Беше решено случаят да бъде върнат в съдебната комисия на органа за финансов контрол на УЕФА, защото такова беше желанието на клуба и защото считаме, че комисията е в по-добра позиция от КАС да вземе нова, пропорционална дисциплинарна мярка въз основа на настоящото финансово състояние на клуба\", се казва още в решението на съда в Лозана.", "date": "2018.07.20", "title": "Съдът в Лозана отмени забраната на \"Милан\" да играе в Европа"}
{"url": "https://www.dnevnik.bg/politika/2018/07/20/3285177_demokratichna_bulgariia_sezira_evrokomisiiata_za/", "text": "\"Демократична България\" подготвя правно становище с искане за вето и сигнал до Европейската комисия за неправомерна държавна помощ във връзка с поправката \"Домусчиев\" - представляваща арогантно потъпкване на правни принципи и груб лобизъм. Този подарък за 58 милиона за приятеля на властта е цинична подигравка в лицето на българските граждани. Завладяната държава \"работи\" така.\" Това съобщава \"Демократична България\" на страницата си в социалната мрежа \"Фейсбук\". Преди два дни на второ четене парламентът прие  промени в закона за приватизацията , според които ангажиментите на купувача по приватизационни договори ще важат за 5, а не за 10 години. Поправките ще важат със задна дата. Според вицепремиера Валери Симеонов това се прави в услуга на братята Домусчиеви заради техни проблеми с ангажиментите при покупката на Български морски флот. Наскоро те  загубиха дело от държавата , в резултат на което догодина ще трябва да платят 58 млн. лв. наказателна такса, защото не спазват изискването в договора за приватизация за поддържането на определен тонаж на наличните кораби.", "date": "2018.07.20", "title": "\"Демократична България\" сезира еврокомисията за промяната \"Домусчиев\""}
{"url": "https://www.dnevnik.bg/bulgaria/2018/07/20/3285151_daniela_doncheva_sudi_za_kleveta_sudiiata_koito_razkri/", "text": "Педседателят на Софийския апелативен съд (САС) Даниела Дончева е завела дело за обида и клевета срещу нейния колега, съдията от същия съд Милен Василев, и претендира за обезщетение от 80 хил. лв., съобщава сайтът  news.lex.bg . В основата на тъжбата на Дончева до Софийския районен съд е случаят от 6 октомври м.г., когато съдия Милен Василев е изготвил и окачил на таблото на съда заявление, в което информира за търговско дело, свързано с КТБ, по което той е бил избран за докладчик на случаен принцип през май 2017 г. През септември със своя заповед Даниела Дончева е поела състава му заедно с всички дела, включително и това за КТБ. В същото заявление, което бе разпространено и в социалната мрежа, но не от съдията Василев, той прави предположения за нездрав и корупционен интерес на Дончева към делото КТБ. Последвалите проверки от Инспектората на Висшия съдебен съвет и Върховния касационен съд установиха нарушения на Дончева, но след продължително бавене Съдийската колегия  не образува дисциплинарно производство  заради изтекла давност на нарушенията. Поради отвод на съдията от Софийския районен съд Христина Гарванска, на която се паднало делото, то е разпределено от ВКС в Пловдивския районен съд. През 2012 там беше изпратена и тъжбата на съдия Мирослава Тодорова за клевета срещу тогавашния вътрешен министър Цветан Цветанов. С поредното насочване на процес към Пловдив, Пловдивският районен съд придобива слава на съдилище за дела с повишено обществено любопитство. Предстои насрочване на процеса.", "date": "2018.07.20", "title": "Даниела Дончева съди за клевета съдията, който разкри нарушенията ѝ"}
{"url": "https://www.dnevnik.bg/bulgaria/2018/07/20/3285185_elekstronnata_sistemata_za_taksuvane_v_transporta_na/", "text": "Консорциумът \"Си Ен Ес- София тикетинг систем\" е класиран на първо място и е избран за изпълнител на обществената поръчка за изграждане на електронната системата за обществения транспорт в София, съобщиха от центъра за градска мобилност. Консорциумът, който обединява компаниите \"Компютърнет сървисиз\" ООД и \"Асис електроник ве билишим системлери\", \"Аноним Ширкети\" и \"Тикси\" АД, е готов да изпълни задачата за 73.248 млн. лева. Съгласно условията на обществената поръчка консорциумът трябва да изгради новата тикет система в рамките на 24 месеца, като се предвижда въвеждане в експлоатация на повече от 15 хиляди устройства в над 1350 превозни средства от 4 типа транспорт, монтаж на оборудване в 11 депа, 52 метростанции и над 80 търговски обекта. Част от договора е интеграция на новата система към вече съществуващите и обучението на 3000 служители на ЦГМ и транспортните оператори. Тикет системата ще донесе повече удобства за пътниците, тъй като ще може да се използва един превозен документ за различните видове транспорт, се казва в прессъобщението. Този документ ще може да се зарежда и от всички видове мобилни устройства. Тя ще даде и възможност за таксуване според пропътуваното разстояние. С въвеждането на системата се очаква да се сложи край на гратисчийството и и в реално време да се знае натоварването на линиите. Обществената поръчка за избор на победител започна на 20 март тази година, като постъпиха десет оферти. Четири от компаниите бяха отстранени заради пропуски и неясноти в подадените документи. От 2006 година Столична община направи няколко опита да започне обществена поръчка за избор на изпълнител на системата, но те бяха спирани, заради жалби. При сегашната ситуация също съществува риск от забавяне на реализацията, ако някой от класираните на по-задни места кандидати реши да обжалва процедурата. Офертите са оценени от комисия от 15 души, сред които 7 общински съветници. Ето и крайното подреждане: 2. Консорциум \"Софер\" с комплексна оценка - 95,030 т. и цена от 76 478 035 лв. без ДДС; 3. Консорциум \"Кортел\" с комплексна оценка - 79,920 т. и цена от 77 910 000 лв. без ДДС; 4. Консорциум \"Е – тикет систем 2018\" с комплексна оценка - 76,470 т. и цена от 75 297 110, 26 лв. без ДДС; 5. \"Интелигентен градски транспорт София\" ДЗЗД с комплексна оценка - 75,690 т. и цена от 77 997 871, 52 лева без ДДС; 6. \"Менница Полша\" АД с комплексна оценка - 49,090 т. и цена от 77 965 473 лв. без ДДС.", "date": "2018.07.20", "title": "Електронната система за таксуване в транспорта на София ще струва над 73 млн. лева"}
{"url": "https://www.dnevnik.bg/analizi/2018/07/20/3285297_kzk_e_nezavisim_specializiran_durjaven_organ/", "text": "Една от мъдростите на американския писател Марк Твен гласи, че успехът в живота се дължи на две неща: невежество и упорство. Дори и да не е един от любимите автори на управляващите, изглежда те следват неговия мироглед, тъй като упорството им да спрат сделката за българските активи на ЧЕЗ успяха да произведат едно от най-невероятните и невежи  решения на Комисията за защита на конкуренцията . Според комисията \"е налице хоризонтално припокриване между дейностите на [купувача Инерком България и дружествата на ЧЕЗ] на пазара на производство и доставка на едро на електрическа енергия от фотоволтаични централи [...и] сделката поражда и вертикални ефекти на пазарите, разположени надолу по веригата, а именно: пазарите на разпределение на електрическа енергия, на снабдяване/доставка на електрическа енергия, на търговията с електрическа енергия и на свързаните с търговията услуги по координиране на балансиращи групи\". Четейки решението на КЗК човек остава с впечатлението, че уж независимият специализиран държавен регулатор може да приеме всякакво решение с простия аргумент \"защото така\". Понеже имаме уважение към нашите читатели, ще оставим настрана откровените противоречия в решението [1] , заличаването на публично достъпна информация и третирането ѝ като търговска тайна [2] , както и откровените неточности [3] , решихме да се фокусираме върху двата аргумента за наличие на хоризонтална и вертикална интеграция, която може да доведе до \"установяване или засилване на господстващото положение на обединената група\". Трудно може да се твърди, че след придобиване на активите на ЧЕЗ новото дружество ще увеличи дела на производство на ел. енергия от фотоволтаични електрически централи (ФЕЦ), тъй като той е пренебрежимо малък – едва 2.5%. Ситуацията по отношение на производството на ел. енергия от новата група също е пренебрежимо малко на фона на производството на ел. енергия от ФЕЦ, както и на фона на общото производство и потребление в страната. Ако с 26 МВтп инсталирана мощност, които генерират 2.8% от производството на ФЕЦ в страната и около 0.1% съответно от общото производство и потребление, новата група може да окаже влияние върху пазара, то не е ясно как КЗК все още не се е самосезирала за АЕЦ \"Козлодуй\" с 2000 МВт инсталирана мощност, която формира над 36% от общото производство. По отношение на вертикалната интеграция ситуацията е още по-абсурдна, защото както по закон, така и според европейското законодателство, такава е забранена, поради което всички дейности на ЧЕЗ – производство, разпределение и достъп, търговия, обществено снабдяване с ел. енергия са отделени в отделни дружества. Ако според КЗК наличието на един собственик на компании, които извършват почти всички дейности по веригата е вертикална интеграция, същото трябва да се отнася и за другите два собственика на електроразпределителни предприятия – ЕВН и Енерго Про. Нещо повече – същото трябва да се отнася и до БЕХ, в който влизат производители на ел. енергия, ЕСО, която осигурява пренос и достъп до мрежата на високо напрежение, както НЕК, която предоставя обществена доставка и търговия. Още повече – само в рамките на НЕК са концентрирани производство, обществена доставка и търговия на ел. енергия. И още повече – при покупката на активите на Е.ОН от Енерго Про ситуацията беше същата, даже генериращите мощности бяха по-високи в сравнение с тези на Инерком и ЧЕЗ, но КЗК не видя проблем. Тогава защо в момента има такъв? Идеята, че понеже новата група притежава генериращи мощности, разпределителна мрежа и предоставя услуги по обществено снабдяване с ел. енергия ще може да се възползва от това е съвсем разведена с реалността. Дори и самата КЗК обръща внимание, че само ФЕЦ на ЧЕЗ е присъединен към разпределителната мрежа на ЧЕЗ, докато ФЕЦ на Инерком са присъединени към разпределителната мрежа на ЕВН. Тогава по какъв начин се говори за вертикално интегриране?! По същата логика всеки собственик на генериращи мощности, който притежава и търговец на ел. енергия, може да се счита за вертикално интегрирано предприятие, което очевидно няма как да е вярно. Според \"Методика за определяне положението на предприятията на съответния пазар Комисията е приела, че [за притеснителен] общ пазарен дял на дружества – участници в концентрацията би могъл да бъде този, който надхвърля 40%, тъй като в този случай това може да доведе до установяване или засилване на господстващо положение, в резултат на което да се създаде възможност за възпрепятстване или нарушаване на конкуренцията\". Въпреки че отделните дружества в новата група са далеч от този пазарен дял КЗК счита, че \"предвид вертикално интегрираната придобивана група ЧЕЗ, която разполага със стабилен финансов ресурс и опит в електроенергийния сектор, се създават предпоставки нотифицираната сделка да доведе до установяване или засилване на господстващото положение на обединената група\". По тази логика няма компания, която да може да купи активите на ЧЕЗ, тъй като придобиваната компания винаги ще остане \"със стабилен финансов ресурс и опит в електроенергийния сектор\". Но както казахме в началото – за да успеете в живота, трябва да сте невежи и упорити. След като КЕВР не може да спре сделката, защото има такива правомощия, но няма насоки (които трябва да се определят от парламента) как да ги използва, управляващите прибягват до следващия регулатор, който може да свърши същата работа. Нищо че аргументите са абсурдни както по отношение на евентуален купувач на активите на ЧЕЗ, така и по отношение на действащите частни и държавни компании в сектора. Важното е, че сделката за момента е спряна, пък за последствията от това ще се мисли по-късно. [1]  В свое решение от 2005 г. КЗК приема, че производството на електрическа енергия може да бъде сегментирано в зависимост от използвания енергоносител, но в следващо решение от 2011 г. приема че не може да има сегментиране, тъй като тази разлика се отчита от регулатора при определяне на регулираните цени, а на свободния пазар всички производители са равностойни участници. Въпреки това в настоящото решение комисията решава да сегментира пазара на производство на електрическа енергия, а именно от фотоволтаични централи, независимо от горните аргументи. Това е странно, тъй като тази ел. енергия се изкупува или по регулирани цени от НЕК, или по свободно договорени цени на пазара ден напред или на пазара на балансираща енергия, където тя се конкурира с всички останали участници. С други думи не съществува отделен пазар за ел. енергия от фотоволтаични централи. [2]  Данните за инсталираната мощност, производството на ел. енергия, нетните специфични часове за които ел. енергията се изкупува по преференциални цени, продължителността на дългосрочните договори и крайната им дата за всички търговски дружества е публична информация и е достъпна на сайта на  Агенцията за устойчиво енергийно развитие . [3]  Комисията не прави разлика между мерни единици и твърди, че размерът на регулирания пазар през 2017 г. е 13 865 МВтч, докато правилно е отчела, че размерът на свободния пазар през същата година е 17 155 342 МВтч \"Дневник\" публикува анализа на  Института за пазарна икономика .", "date": "2018.07.20", "title": "\"КЗК е независим специализиран държавен орган\""}
{"url": "https://www.dnevnik.bg/sport/2018/07/20/3285300_sezonut_v_purva_liga_zapochna_s_pobeda_sled_obrat_za/", "text": "Сезонът в Първа лига започна с победа за \"Витоша\". Отборът от Бистрица направи обрат за 2:1 срещу \"Дунав\" на своя стадион. Домакините, които за целия минал сезон имаха само две победи от 37 мача, този път проявиха характер и съумяха да вземат три точки. \"Дунав\" откри още в четвъртата минута с гола на Ахмед Ахмед. След почивката в рамките на две минути Наско Милев и Стефан Христов донесоха важните голове за \"Витоша\". В края на мача заради сбиване бяха изгонени Цанков и Рения от домакините, както и Станоев от гостите. Мачът беше дебютен за Росен Кирилов като треньор на \"Витоша\". Той пое поста от Костадин Ангелов, който остана в клуба, но се зае с ръководно-организационна дейност. Още в четвъртата минута \"Дунав\" поведе. Светослав Ковачев открадна топката в средата на терена и се насочи в атака, като проби през защитата и пред вратата стреля. Вратарят Николай Георгиев не се намеси добре и Ахмед се възползва, като отблизо вкара. В 15-ата русенци отново бяха близо до гол след атака, в чиято основа беше Ковачев, но защитата на домакините се справи. Две минути след това \"Витоша\" отговори с отлична атака. Христов пусна към Милев, който от десет метра прати топката покрай гредата. До почивката двата отбора си размениха по още едно положение. Най-напред Цанков защити вратата на \"Витоша\" с отличен шпагат. След това Георги Купенов беше в добра позиция и стреля, но ударът му беше блокиран. След почивката \"Витоша\" подобри играта си и имаше превъзходство. В 61-ата минута Милев беше фаулиран от вратаря в наказателното поле и сам вкара дузпата. Секунди по-късно домакините направиха пълен обрат. Те спечелиха топката в центъра и направиха продължителна атака с няколко подавания, а накрая Христов завърши с точен удар. \"Дунав\" опита да изравни, но в последните десет минути два пъти удари греди.", "date": "2018.07.20", "title": "Сезонът в Първа лига започна с победа след обрат за \"Витоша\""}
{"url": "https://www.dnevnik.bg/biznes/2018/07/20/3285302_vuvejdat_se_novi_iziskvaniia_kum_kasovite_aparati/", "text": "Промени в изискванията за касовите апарати предлага Националната агенция за приходите. Те ще задължат всички търговци да актуализират софтуера или да сменят фискалните си устройства през следващата година, съобщи БНТ. Предвиждат се и нови правила за отчитане на касовите бележки. Приходната агенция запечатва средно по 2 хиляди обекта на година, за неиздаване на касови бележки. Най-голям риск от укриване на оботори, според НАП, има в питейните заведения. Според данъчните има риск от укриване на обороти при разплащанията в брой в търговията с хранителни стоки, дрехи, обувки, ресторанти и дискотеки. Потенциалната годишна щета в размер на 330 милиона е пряко и директно свързана с кешовите разплащания и с нарушенията при регистрирането и отчитането на продажбите с фискални устройства., обяснява Росен Бъчваров, говорител на приходната агенция.  Затова финансовото министерство предлага промени, които се очаква да влязат в сила през април догодина.Всяка касова бележка, издадена от всеки един касов апарат или фискална система в България трябва на 5 минути, най-късно, да бъде изпратена в сървърите на НАП. Клиентите ще могат да проверят дали бележката е изпратена в НАП. За целта касовият бон ще има баркод, който ще може да се сканира с мобилно приложение. За да отговорят на новите изисквания поетапно до края на следващата година всички търговци ще трябва да актуализират софтуера на фискалните си устройства или да си купят нови. Според данните на НАП фискалните устройства в страната са около 450 хиляди. Софтуерът на половината от тях трябва да се актуализира, а останалите да се сменят. С новите правила ще се забрани издаването на служебни бонове в заведенията.", "date": "2018.07.20", "title": "Въвеждат се нови изисквания към касовите апарати"}
{"url": "https://www.dnevnik.bg/photos/2018/07/20/3285091_fotogaleriia_svetovnite_snimki_na_denia_za_20_juli/", "text": "Участник в традиционния фест за поп култура Comic Con в Сан Диего, Калифорния.", "date": "2018.07.20", "title": "Фотогалерия: Световните снимки на деня за 20 юли 2018 г."}
{"url": "https://www.dnevnik.bg/sviat/2018/07/20/3285304_ot_nova_godina_rusiia_i_opek_suzdavat_nov_petrolen/", "text": "От 1 януари 2019 г. може да се появи нов петролен картел, обединяващ страните от ОПЕК и Русия, обяви руският енергиен министър. Тази структура ще се основава на появилата се през 2016 г. платформа ОПЕК+, а агенция \"Блумбърг\" я кръсти преди време \"Супер ОПЕК\". ТАСС цитира Александър Новак да казва, че в момента в ОПЕК+ съгласуват името на новата организация и къде ще бъде разположена централата ѝ. \"Планираме така, че този механизъм да заработи от 1 януари 2019 г. Ще обсъждаме това на срещи на ниво министри.\" Новак потвърждава, че бъдещият картел може да реши да се намали добивът на петрол с цел поддържане на по-високи цени. \"Да, при необходимост. Такива възможности (за управляване нивото на добив на страните членки) ще бъдат заложени в съвместното координиране на действията.\" Той коментира още, че въпреки решението на ОПЕК+ от миналия месец да се повишат с 1 млн. барела дневно добивите, не се очаква свръхпроизводство, а напротив - може да се стигне до дефицит. Това решение бе свързано с очакваното намаляване износа на Иран след възстановяването на американските санкции срещу ислямската република. Колко произвежда Виенската група Платформата е известна още като Виенска група и обединява 14 страни от ОПЕК плюс 10 държави извън сдружението. Първата група, предвождана от Саудитска Арабия, контролира 35% от глобалните петролни доставки и 82% от доказаните резерви. С добавянето на втората, включваща страни като Русия, Мексико и Казахстан, тези дялове стават 55% и 90%. Това би трябвало да означава потенциал за контрол над световната икономика, какъвто не е познат от десетилетия. Проблемът на Супер ОПЕК е, че в действителност само четири от тези 24 държави имат капацитет да увеличават добива - Русия, Саудитска Арабия, Кувейт и Обединените арабски емирства. Останалите като Иран, Ирак и Венецуела или са под влизащи в сила на 1 ноември 2018 г. санкции, или работят на предела на възможностите си, или петролният им сектор е в задълбочаваща се криза. Така ползите от повишаване на износа в момент, когато цените най-високите от три години и половина насам, отиват в малка група от картела. Новак предложи през юни във Виена повишаване на добивите с 1.5 млн. барела дневно и макар да прие компромисните 1 млн. барела Русия продължи да лобира за повече износ. При откриването на световното първенство по футбол в Москва бе саудитският престолонаследник принц Мохамед бин Салман, който най-вероятно е обсъждал темата с руския президент Владимир Путин. Руснаците имат нужда от валутни приходи и не искат на пазара да се създаде дефицит, който да вдигне цените с последващо намаляване на потреблението. Саудитците също са доволни, когато могат да изтласкат Иран от пазара и да увеличат дела си, а освен това са подложени на открит натиск да намалят цените и от президента Доналд Тръмп. Тази седмица цените на петрола леко се понижиха (\"Брент\" слезе до около 72 долара за барел), след като се разбра, че през юни страните от ОПЕК+ са нарушили спазването на договорените през 2016 г. квоти. В момента цената е около и малко над 73 долара за барел, докато в началото на годината бе 67 долара. За да избегнат прекалено поскъпване, руснаците започнаха да увеличават добивите до 11.09 милиона барела дневно в първата седмица на юни, т.е. преди последната среща на Виенската група. В САЩ обсъждат закон срещу петролния картел Приходите от петрол и газ съставляват 40% от приходите във федералния бюджет на Русия през 2017 г., или са донесли на Кремъл 96 млрд. долара. Благодарение на договорките в ОПЕК+ през 2018 г. по изчисления на финансовото министерство в Москва в бюджета ще влязат още 45 млрд. долара - осем пъти над първочаналните прогнози за около допълнителни 8.5 млрд. долара. Според \"Блумбърг\" една бъдеща организация Супер ОПЕК може \"да предизвика сеизмични размествания в петролния световен ред\". Източници на агенцията заявиха, че структурата не само ще има нов устав и секретариат, но и вероятно ще е с разпределение на гласовете, различно от \"една държава - един глас\" на ОПЕК. За да се не превърне Супер ОПЕК в \"говорилня\" на 24 държави, вероятно е Русия и Саудитска Арабия да получат повече гласове и тежест при гласуването на решения. Заедно двете страни добиват около 21 млн. барела дневно, или една пета от световното производство. Без саудитците останалите в ОПЕК добиват около 20 млн. барела, сочат данни на Международната агенция по енергетиката. Енергийните министри на двете страни изградиха през последните две години близко сътрудничество, работят паралелно на традиционния процес и процедури на ОПЕК и дори дават съвместни пресконференции във Виена. В САЩ, където се добиват над 10 млн. барела дневно, са изнервени от перспективата Русия да получи през Супер ОПЕК инструмент по-силно да влияе на световните цени на петрола. Поради това в Конгреса се обсъжда проектозакон ( H.R. 5904 ), който да обяви извън законите на САЩ структури като ОПЕК. Той е известен още като NOPEC ( ) и в него се казва, че: \"(...) ще е незаконно и в нарушение на този закон всяка чужда държава или всеки механизъм или агент на която и да е държава да действа колективно или в комбинация с друга чуждестранна държава или механизъм или агент на чужда държава или която и да е личност, било чрез картел или каквото и да е друго сдружение или форма на сътрудничество или съвместни действия за ограничаване производството и разпространението на петрол, природен газ или други петролни продукти; - да определя или поддържа цените на петрол, природен газ или други природни продукти или да предприема действия за ограничаване на търговията с петрол, природен газ или какъвто и да е петролен продукт, когато подобно действие, комбинация или колективно действие имат пряк, значителен и основателно прогнозируем ефект върху пазара, доставките, цените или разпространението на петрол, природен газ или друг петролен продукт в Съединените щати\".", "date": "2018.07.20", "title": "От Нова година Русия и ОПЕК създават нов петролен супер картел"}
{"url": "https://www.dnevnik.bg/politika/2018/07/20/3285305_spored_tomislav_donchev_opoziciiata_izpolzva_chumata/", "text": "Реакцията на властите по кризата с чумата по животните показа проблеми с комуникацията - както спрямо животновъдите, така и спрямо цялото общество. Това анализира в предаването \"Панорама\" вицепремиерът Томислав Дончев. Според него опозицията освен това използва заразата, за да я превърне в политическата криза от 2013 г., когато заради протести за високи сметки за ток кабинетът \"Борисов\" подаде оставка. Още в началото не можахме да обясним, че мерките спрямо чумата минават през евтаназиране, коментира той. Упрекна опозицията, че използва случая да го превърне в политически въпрос, което е довело и до съпротивата срещу мерките на властите. \"Утре може някой да се намеси при арест на джебджия, защото някому е симпатичен\", илюстрира той. Това се превърна в политическа криза. Всички вкупом станахме ветеринари, добави Дончев. Според него е очевидна идеята всяка криза да се използва политически и да се злоупотребява с такава криза като се търси историческа аналогия с 2013 г. Тогава кабинетът на ГЕРБ подаде оставка след протести за високите сметки за ток. Дончев посочи, че политиците не могат да бъдат твърде пластични, защото така губят образа си, но смята, че е нужна известна доза гъвкавост. В коментар на междуособиците в \"Обединени патриоти\" вицепремиерът обяви, че би било лош знак, ако в голяма управляваща коалиция като сегашната цари мир и спокойствие, защото това би означавало, че решенията се взимат задкулисно. В същото време хората не искали от къщата на властта да се чуват кавги, а там да се работи.", "date": "2018.07.20", "title": "Според Томислав Дончев опозицията използва чумата, за да я превърне в политическата криза от 2013 г."}
{"url": "https://www.dnevnik.bg/bulgaria/2018/07/20/3285318_produljavat_deistviiata_po_ogranichavaneto_na_chumata/", "text": "Ветеринарният лекар за стадото в Болярово ще бъде сменен, за да може безпрепятствено да бъдат взети втори проби от животните. Това съобщи министърът на земеделието и храните Румен Порожанов след днешното заседание на оперативния щаб за борба с чумата, предаде БНР. Причината за това е съпротивата на животновъдите срещу взимането на кръвни проби, с които се потвърждава наличието на заболяване. В Шарково ще трябва да има евтаназия за животните. \"Няма промяна в начина на действие. Не сме взели решение кога. Трябва да ограничим достъпа и ще се вземе допълнително решение\", обясни Порожанов. Вътрешният министър Валентин Радев каза, че в интернет ще бъдат качени и координатите на зоните за сигурност.  Браншовите организации и местните кметове ще разясняват опасностите от разпространяване на чумата, \"за да няма обществено нагнетяване\", каза Радев. Той добави, че МВР е готово да проверява съмнения за укриване на животни, ако Агенцията по безопасност на храните поиска.", "date": "2018.07.20", "title": "Продължават действията по ограничаването на чумата по животните"}
