{"url": "https://www.dnevnik.bg/sport/2017/12/28/3104644_arsenal_se_dobliji_na_tochka_ot_top_4_sled_dramatichen/", "text": "Арсенал\" постигна драматична победа над \"Кристъл палас\" с 3:2 в интересно лондонско дерби. Успехът на \"артилеристите\" ги доближи на точка от топ 4, изравнявайки ги с \"Тотнъм\" с по 37 точки. Алексис Санчес реализира два гола за победителите, а веднъж се разписа централният защитник Шкодран Мустафи. \"Палас\" показа две лица, като изигра много слабо първо полувреме, а след почивката постави \"артилеристите\" под сериозно напрежение. Двубоят беше исторически за мениджъра на \"Арсенал\" Арсен Венгер, който изравни легендарния сър Алекс Фъргюсън по мачове във Висшата лига – по 810. Той постигна 468-а победа като има успеваемост от 58%. Освен това \"артилеристите\" постигнаха и своята 120-а победа в лондонско дерби в ерата на Висшата лига. Никой друг отбор от столицата няма толкова победи над градските си съперници. Арсен Венгер направи три промени в титулярния си състав, като се върна към постройката с трима централни защитници. Калъм Чембърс започна от първата минута за първи път от лятото на 2016 г., вместо Начо Монреал, а Сеад Колашинац и Шкодран Мустафи заеха местата на Алекс Иуоби и Мейдланд-Найлс. От самото начало на двубоя \"артилеристите\" диктуваха случващото се на терена и бяха много по-активни. Футболистите на \"Палас\" нямаха никакъв интерес нито да пресират съперника си, нито да атакуват. Рой Ходжсън беше подредил две линии от играчи, които бяха разположени много плътно една до друга по терена. Първата добра ситуация се откри пред Гранит Джака, но ударът му от дистанция мина над целта. В 20-ата минута отново швейцарецът беше в центъра на събитията, но негов изстрел отблизо беше блокиран от защитник. Пет минути по-късно \"Арсенал\" откри след статично положение. Вратарят на \"орлите\" Сперони не се намеси убедително след центриране от свободен удар, топката стигна до Мустафи, който на празна врата нямаше никакъв проблем да отбележи – 0:1. След тази минута гостите от Северен Лондон бяха абсолютен господар на терена и с лека ръка пропуснаха половин дузина изгодни положения да увеличат преднината си. Месут Йозил впечатли с движението си и организираше умело действията на \"Арсенал\". Два пъти германският плеймейкър се озова на отлични позиции, но не съумя да вкара. \"Арсенал\" играеше добре, но постоянно убягваше последния пас или не се стигаше до завършващ удар, което остави домакините от \"Палас\" в срещата. Те завършиха първата част без да отправят нито един точен удар. За сметка на това \"Арсенал\" държеше топката в близо 70% от времето, играеше атрактивно и имаше пълен контрол над двубоя. \"Артилеристите\" отправиха общо 12 удара, от които шест точни. Втората част започна по абсолютно същия начин, както завърши първата – с положение пред Сперони. Алексис Санчес намери отлично Ектор Бейерин в наказателното поле, но испанецът реши да поема топката вместо да стреля от въздуха и сгреши. Това доведе до липса на концентрация в редиците на гостите и в 49-ата минута те допуснаха изравнителен гол, при първия път, в който \"орлите\" стигнаха до вратата на Петър Чех. Най-опасният играч в червено и синьо Вилфрид Заха напредна по левия фланг и с много остро подаване намери Андрос Таунзенд около точката за дузпата. Оттам халфът нямаше проблем да отбележи с левия крак. В следващите пет минути футболистите на Рой Ходжсън бяха много по-опасни и показаха съвсем различно лице от състава, който беше на терена през първата част. \"Арсенал\" се поддаде на нервите, започна да греши лесно и дори не успяваше да изнесе топката. Стихийният натиск на домакините отмина бързо, а по-опитният отбор на \"Арсенал\" веднага наказа това с два бързи гола, в рамките на едва четири минути. Алексис Санчес се разписа и в двата случая, с което успокои гостите. В 62-ата минута чилиецът получи пас от Лаказет в наказателното поле и без да се бави изстреля топката с всичка сила към мрежата на Сперони. Изстрелът мина между краката на Джеймс Томкинс и вратарят на \"Кристъл палас\" нямаше шанс, виждайки топката в последния момент. Четири минути след второто попадение Санчес се разписа отново след много красиво изпълнение. Джак Уилшър го намери с пас през центъра на терена, чилиецът овладя от въздуха и без да се бави прати топката край плонжа на Сперони – 1:3. За Санчес това беше участие в 29-и гол в последните му 29 мача във Висшата лига. За този период чилийският нападател е вкарал 22 попадения, а за други седем е асистирал. Санчес показа отлична успеваемост в лондонските дербита. В последните 15 столични сблъсъка футболистът на \"Арсенал\" има участие в 13 гола (вкара е десет и е подал за три). Двата гола на Санчес сякаш успокоиха прекалено рано играчите на Арсен Венгер, а французинът ги прибра, с надежда да пазят комфортния аванс. Ключово се оказа изваждането от терена и на Александър Лаказет, след което \"Арсенал\" вече не пресираше толкова активно. Публиката на \"Селхърст парк\" искаше заключителен натиск и го получи във финалния четвърт час. \"Орлите\" бяха много по-опасни, хвърляйки всичко в предни позиции, а драмата стана пълна само няколко минути преди края. В 89-ата минута Джеймс Томкинс намали след прекрасен удар с глава. Централният защитник надскочи Лоран Косчелни и Калъм Чембърс, засичайки центриране от корнер на Таунзенд. До края именно играчите домакините бяха по-активни и търсеха изравняването, но нов гол не падна. Поражението сложи край на серията на \"Палас\" от осем мача без загуба (три победи пет равенства). Това беше най-дългият период за \"орлите\", откакто са във Висшата лига от клубния рекорд от 12 мача без загуба през 1990 г.", "date": "2017.12.28", "title": "\"Арсенал\" се доближи на точка от топ 4 след драматичен успех над \"Кристъл палас\""}
{"url": "https://www.dnevnik.bg/zelen/2017/12/28/3104566_grajdani_izlizat_na_protest_niama_da_dadem_pirin_na/", "text": "Часове след  решението на Министерския съвет за Пирин  граждани излизат на спонтанен протест в центъра на София под надслов \"Няма да дадем Пирин на мафията.\"  Събитието  се организира и споделя в социалните мрежи като засега има заявено присъствие над 300 души. Сборният пункт е паметникът на Патриарх Евтимий, а началният час е 18.30 ч., като най-вероятно протестът ще премине в шествие към сградата на Министерския съвет. Като мотив за гражданското неподчинение организаторите на събитието заявяват, че с решението си за Пирин днес правителството подарява половината от парк \"Пирин\" на една офшорна фирма и разрешава строителство и сечи в три от шестте зони на парка Междувременно от коалиция \"За да остане природа в България\" излязоха със своя позиция, в която заявяват, че дни преди началото на европейското председателството на България Министерският съвет прескочи Закона за защитените територии и европейската директива за природните местообитания и допусна мащабни строителство и сечи в Пирин. Промяната в действащия план за управление на националния парк се приема, без да се оцени какво въздействие ще има това върху природата и пейзажа на планината, перспективите за диверсификация и растеж на местната икономика и състоянието на обекта от световното наследство на ЮНЕСКО. Това се случва след формалното провеждане на обществено обсъждане и липсващо отразяване на резултатите от него, смятат природозащитниците. В три от зоните на парка строителството става допустима дейност, на обща площ 48% от парка. За зоната за туризъм \"изграждане и разширение на ски писти и строителство на въжени линии и съпътстващата ги техническа инфраструктура\" е изрично записано. Досега това можеше да се извършва едва на площ от 0,6% от парка. Това засяга най-ценното богатство на парка - столетните мурови и борови гори. Решението позволява дейности, които са забранени от Закона за защитените територии, каквито са строителството на нови ски писти и съоръжения и водохващания. Законът позволява ремонта на съществуващи спортни съоръжения, но не и строителството на нови, подчертават еколозите. В същото време от Министерството на екологията разчитат закона по друг начин и изтъкват, че строителство на ски писти и инфраструктура е разрешено. Изрично позволените водохващания са само такива за питейни нужди, докато в случая става дума за водохващания, вероятно планирани за изкуствен сняг, без какъвто зоната не може да функционира, обясняват природозащитниците. Кабинетът гласува и второ решение – ако има реално инвестиционно намерение за втори кабинков лифт, то трябва да се подложи на процедура по изменение на плана за управление на парка и съгласуване с екологичното законодателство. Това решение, възложено на министъра на околната среда и водите, повтаря вече съществуващи негови задължения, които той не изпълнява, смятат от коалицията и добавят, че дебатът за втори лифт на Банско има за цел да отклони и манипулира общественото мнение, докато решението за промяна в плана за управление дава зелена светлина за изсичане на вековни гори и мащабно строителство в Пирин. Коалиция \"За да остане природа в България\" планира обжалване на решението за промяна на плана за управление на Национален парк \"Пирин\", иницииране на наказателни процедури в Европейската комисия и протестни действия. - Не подкрепят проекта за изменение на плана за управление на парк \"Пирин\", направено от община Банско - Всяко изменение на план за управление подлежи на процедура за преценка необходимостта от екологична оценка и оценка за съвместимост с \"Натура 2000\" - Не подкрепят ново строителство на писти и спортни съоръжения в националните паркове. Това за нас е нарушение на Закона за защитените територии - В националните паркове могат да се изграждат само инфраструктура за посетителите след екологична оценка и оценка за съвместимост и съответна конкретна промяна на плана за управление - Решението на Министерския съвет от днес, 28 декември, ще бъде обжалвано в съда и ще настояваме пред ЕК за две наказателни процедури - Строителството само на втори кабинков лифт, без увеличение на ски зоната с нови лифтове и писти, не е финансово изгодно.", "date": "2017.12.28", "title": "Граждани излизат на протест \"Няма да дадем Пирин на мафията\" тази вечер"}
{"url": "https://www.dnevnik.bg/zdrave/2017/12/28/3104570_obshtina_pomorie_shte_dade_bezlihven_zaem_na_mestnata/", "text": "Болницата в Поморие ще получи заем от общината, съобщи БНР. Лечебното заведение изпадна в тежко финансово състояние през тази година и  затвори врати за около седмица . \"Държавата в прав текст каза: \"Вие сте общински болници. Оправяйте се, спасявайте се.\" Болницата има определени задължения. Тъй като са търговско дружество, няма как да им отпуснем субсидия. Ще им отпуснем безлихвен заем, естествено с решение на общинския съвет\", каза кметът на Поморие Иван Алексиев, цитиран от БНР. Той добави, че заемът е безлихвен и се предоставя на болницата, за да погаси старите задължения и да купи нова апаратура. Около 1 милион лева ще са достатъчни на болницата, каза кметът.", "date": "2017.12.28", "title": "Община Поморие ще даде безлихвен заем на местната болница"}
{"url": "https://www.dnevnik.bg/sport/2017/12/28/3104573_da_prodavash_nai-dobroto_i_pak_da_uspiavash_ili_biznes/", "text": "Саутхемптън\" не се представя много успешно през този сезон във Висшата лига, но отново намери начин да влезе в заглавията. \"Светците\" продадоха един от основните си футболисти,  Върджил ван Дайк, на \"Ливърпул\" за рекордните 75 милиона паунда . Сделката за холандския защитник беше приета с недоверие от доста специалисти на Острова, които смятат, че сумата за футболист от неговия калибър е прекалено голяма. Представянето на Ван Дайк на \"Анфийлд\" тепърва ще бъде гледано под лупа, но трансферът повдигна и други теми като поредния добър ход на \"светците\" на трансферния пазар. \"Саутхмемптън\" успя да продаде играч, който още от лятото не искаше да остава на \"Сейнт Мери\" и имаше малък принос през настоящата кампания, при това за много добра сума. Ван Дайк беше привлечен на Южния бряг преди две години и половина за по-малко от 15 милиона паунда, а сега преминава в \"Ливърпул\" с рекорден трансфер, чиято чиста печалба е 60 милиона паунда. Всичко на този свят си има цена Любопитното е, че 26-годишният защитник е шестият футболист на \"Саутхемптън\", който преминава на \"Анфийлд\" за последните четири години. За този период червените платиха над 170 милиона паунда, за да привлекат в редиците си Адам Лалана, Деян Ловрен, Натаниел Клайн, Садио Мане и вече напусналият Рики Ламбърт. \"Светците\" не се притесняват да продават и бързо осъзнаха ситуацията в съвременния футбол, според която по-богатите клубове диктуват правилата на играта. От сезон 2012-2013, когато \"Саутхемптън\" се завърна във Висшата лига, тимът е на печалба от реализираните си трансфери. Сметката сочи, че за този период \"светците\" са продали играчи на обща стойност 327.46 милиона паунда, а пристигналите на \"Сейнт Мери\" са за почти 311 милиона. През настоящия и миналия сезон клубът продаде играчи за по-големи суми, отколкото привлече, а през сезон 2015-2016 загубата беше под осем милиона паунда. От завръщането във Висшата лига редовните клиенти на \"светците\" са все тимове от Топ 6 на класирането: \"Манчестър юнайтед\" (Люк Шоу и Морган Шнайдерлин), \"Арсенал\" (Калъм Чембърс), \"Тотнъм\" (Виктор Уанаяма), както и \"Ливърпул\". Единствено \"Уест Бромич\" от тимовете, които са по-ниско в подреждането, успя да вземе играч на \"светците\", но плати сериозните 13 милиона паунда за Джей Родригез. Освен добри играчи \"Саутхмептън\" успя да \"промотира\" и двама мениджъри в по-големи клубове. Маурисио Почетино получи шанс на Острова именно на \"Сент Мери\", а вече три години и половина води \"Тотнъм\", докато Роналд Куман пое \"Евертън\" след престоя си на Южния бряг. Светло бъдеще Сериозните средства, които \"Саутхемптън\" получава от трансфери, не са единствената добра новина за клуба. При \"светците\" всичко сякаш върви ръка за ръка, след като от година на година представянето на терена е по-стабилно. В първия сезон след връщането си в елита \"Саутхемптън\" завърши 14-и, но в следващите четири сезона не е финиширал по-надолу от осмото място. Това означава по-големи приходи от класиране в края на годината. През миналия сезон тимът игра и в Лига Европа, което също донесе сериозен приход. През това лято пък \"светците\" получиха над 120 милиона паунда от наградния фонд, като единствено тимовете от топ 6 имаха по-големи приходи. Но може ли изведнъж \"златното кранче\" да секне? На \"Сейнт Мери\" не се притесняват от това, защото всичко се прави с дългосрочна стратегия. До момента не е имало катаклизъм след напускането на нито един футболист, независимо от неговото значение, или на мениджърите. В \"Саутхемптън\" имат готова листа със заместници за всеки. Така например при продажбата на Адам Лалана в \"Ливърпул\" се оказва, че настоящият плеймейкър Душан Тадич е бил следен 14 месеца по-рано. Същото се отнася за Ориол Ромеу, привлечен за заместник на продадения преди година Уанаяма. \"Знаехме Ориол още когато \"Челси\" го взе от \"Барселона\", продължихме да го следим, да се интересуваме от него и не се отказахме. Същата беше ситуацията с Уанаяма преди това\", обясняват от клуба. Подобна е ситуацията и с треньорите, след като на \"Сейнт Мери\" са имали доклад от 50 страници за Клод Пюел и са провели три интервюта, преди да го назначат за мениджър след напускането на Роналд Куман. Ситуацията се повтаря с настоящия мениджър на клуба Маурисио Пелегрино. В момента \"светците\" \"държат\" още няколко големи таланта, за които са сигурни, че след години ще играят в големите клубове. В тима играят младежите национали на Англия Мат Таргет и Джак Стивънс, както и Пиер Емил Хойберг, привлечен от \"Байерн\" (Мюнхен), както и друг английски национал, Нейтън Редмънд. Философията \"Обърни внимание на своята академия и след това ще береш плодовете\", така описва философията си настоящият вицепрезидент на \"светците\" Лес Рийд. Това е човекът, който има най-голям принос за големите трансфери, които реализираха \"светците\" в последните години. 65-годишният бивш футболист няма никакви успехи като треньор, но за сметка на това е човек с набито око и нюх за точните неща. Първоначално започва в клуба като ръководител на отдела за развитие, а в момента има власт на всеки оперативни дела. Рийд, който започна работа в клуба през 2010 г., обяснява, че е заварил пълна бъркотия. По онова време \"светците\" се намираха в Лига 1 (третото ниво на футбола – бел. ред.), отбелязвайки най-слабото си представяне от 50 години. Той знае, че отива на работа в клуб, който има отлична репутация за развитие на таланти, и използва именно това. \"Вече имахме добро име, защото Тио Уолкът беше звезда на \"Арсенал\" и Англия, а Гарет Бейл играеше много силно за \"Тотнъм\". Моята цел беше да внуша на всички - от шефовете до треньорите и най-малките футболисти, че ние ще ги изградим като футболисти за Висшата лига. Е, няколко години по-късно имахме в първия тим \"наши\" момчета в лицето на Джеймс Уорд-Праус, Люк Шоу и Калъм Чембърс\", обяснява Рийд. Той често описва своята работа и академията на \"Саутхемптън\" като \"градина, която изисква ежедневна работа\". През годините от школата на \"Саутхемптън\" излезе и Алекс Окслейд-Чембърлейн. Всички тези големи трансфери помогнаха на клуба да ремонтира основно тренировъчната си база \"Степълууд кампус\" през 2014 г. за 40 милиона паунда. \"Това е инвестиция за бъдещето, която мислим, че ще се изплати многократно. Ние ще продължим да развиваме наши футболисти\", обяснява Рийд.", "date": "2017.12.28", "title": "Да продаваш най-доброто и пак да успяваш, или бизнес моделът на \"Саутхемптън\""}
{"url": "https://www.dnevnik.bg/zelen/2017/12/28/3104578_evrokomisar_na_pochivka_v_bansko_privetstva_reshenieto/", "text": "Еврокомисарят по регионалното развитие Корина Крецу, която е на почивка в Банско в момента, е приветствала  решението на кабинета  за Пирин на извънреден брифинг в града в четвъртък часове след като кабинетът одобри промените в плана за управление на националния парк, залагащ сечи и ново строителство в голяма площ от него. В същото време  в официално писмо на друг представител на Европейската комисия,  от Брюксел заявяват, че подобни промени в план за управление на защитени зони от Натура 2000, каквато е и Пирин,  изискват задаължително подлагане на екологична оценка.  Именно за екологична оценка на промените в плана настояват природозащитните организации, които тази вечер излязоха на спонтанен протест срещу гласувното решение на кабинета - вторият за деня и блокираха Орлов мост (подробности от протеста четете  тук ). На брифинга в Банско днес са участвали и министърът на туризма Николина Ангелкова, както и кметът на града Георги Икономов, които са се изказали единодушно \"за\" гласуваните поправки в плана на националния парк с идентични мотиви. Еврокомисар: Решението е коледен подарък \"Смятам, че днешното решение на правителството може да се счита като един коледен подарък и за Банско, и за региона и за България като цяло и за Източна Европа, едно добро регионално развитие\", заявява Крецу, цитирана от БиТиВи. По думите й, цитирани от пресцентъра на Министерство на туризма, днешното решение ще позволи на Банско да се развие. \"А за мен като ресорен еврокомисар е важно регионите да се развиват\", допълва тя. Според нея е от изключително значение да има баланс между развитие и спазване на екологичните правила, както и да се запази природата на Банско, с която градът е известен. Ангелкова: Така Банско ще стане целогодишна дестинация  Днешното решение на Министерски съвет ще подпомогне Банско да се превърне в целогодишна туристическа дестинация, е заявил и министърът на туризма Николина Ангелкова. \"Тази възможност е свързана и с една от основните цели в работата на Министерството на туризма - България да е туристическа дестинация за четири сезона\". Ангелкова е повторила и тезата, че изграждането на втори кабинков лифт ще даде възможност за по-екологичен транспорт до планината през цялата година. В момента обаче няма внесено инвестиционно намерение за изграждане на втори лифт над града. Според минстъра именно новоприетите норми и режими в плана ще разрешат подаване на инвестиционно намерениею. \"Всяко бъдещо искане за изграждане на втори кабинков лифт или съпътстваща инфраструктура, следва да премине всички процедури, като ОВОС,\" повтори тя тезата на всички ресорни министри, на вице-премиера и на министър-председателя. Кметът на Банско: Няма да се отреже нито едно дърво повече от нужното \"Решението касае Банско, но има отношение и към ски туризма, а зад него стоят и всички кметове от област Благоевград,\" е коментирал кметът Георги Икономов, който също е повторил, че всяко инвестиционно намерение ще минава през всички необходими екологични оценки и ще бъде гарантирано спазването на законодателството. Той е категоричен, че няма да се отреже нито едно дърво повече от необходимото. Еврокомисар Корина Крецу  е завършила кибернетика през 1989 г., но за кратко работи като журналист, преди да се присъедини през 1992 г. към службата на говорителя на президента социалист Йон Илиеску. След края на мандата му през 1996 г. тя става член на румънския парламент от Социалдемократическата партия на Румъния (бившите комунисти). Между 2000 и 2004 година тя отново е в екипа на Илиеску за втория му мандат, но вече като съветник на президента, говорителка на президента и ръководил на департамента за публични комуникации. През 2004 г. Крецу става сенатор и член на комисията за външна политика, а три години по-късно - представител (след приемането на Румъния в ЕС на 1 януари 2007 г. - евродепутат) на страната си в Европейския парламент. Там тя е непрекъснато в групата \"Прогресивен алианс на социалистите и демократите\" до избирането ѝ за еврокомисар по регионалното развитие през 2014 г. Тогава се твърди, че тя е фаворитка на Жан-Клод Юнкер, макар в страната ѝ медиите да поставят под въпрос икономическите ѝ познания, измерващи се в 3 години работа във фабрика, след като е завършила гимназия. През 2013 г. става зам.-председател на управляващите днес румънски социалдемократи (PSD). След коледните празници те продължиха с прокарването през двете камари на парламента в Букурещ на скандални поправки в Наказателния и Наказателно-процесуалния кодекс, които може да намалят наказанията за корупция и напълно да премахнат санкциите за някои от подобни нарушения и престъпления. Едно от тях, например, е да не се смята за злоупотреба със служебно положение случай, в който става дума за по-малко от 200 000 евро, а наказателни мерки да се предприемат, само ако са причинени \"значителни\" щети. Друго предвижда осъдените на до 3 години затвор, тези над 60-годишна възраст и сериозно болните да излежават наказанието си у дома. Предложенията предизвикаха най-масовите протести от 20 години насам и критики от няколко европейски държави, Европейската комисия, САЩ, президента, прокурори и съдии в страната.", "date": "2017.12.28", "title": "Еврокомисар на почивка в Банско приветства решението за Пирин"}
{"url": "https://www.dnevnik.bg/sviat/2017/12/28/3104564_bulgariia_zabravi_turciia_za_evropredsedatelstvoto/", "text": "България изключи Турция от програмата си за шестмесечното председателство на Съвета на ЕС - в нейните приоритети на Анкара не е отредено нито едно изречение. Когато става дума за Западните Балкани, се казва, че те \"имат нужда от ясна европейска перспектива\", че \"амбицията на Българското председателство е да постигне ясен план за действие с конкретни стъпки за всяка от държавите\", защото \"това е пътят към траен мир, сигурност и просперитет в региона\". За отношенията с Турция през следващата половин година се говори като за продължаване на работата чрез диалог и сътрудничество. Това пише Гювен Йозалп от първа страница на турския вестник \"Хюриет\" под заглавие  \"Дали това се вписва във вашето добросъседство?\" . Авторът посочва още, че за 18 май 2018 г. е предвидена неофициална среща на върха на Западните Балкани, но Турция не е поканена в София за този форум. Призивите на Анкара за подобна среща досега оставаха без отговор, допълва той. Преди това - през февруари 2018 г. - се очаква председателят на Европейската комисия Жан-Клод Юнкер да представи стратегически документ за пътя на Сърбия и Черна гора към членство в съюза. В процеса на разширяване, обаче, Западните Балкани и Турция все повече се разглеждат като нещо отделно и се заговори, че на Анкара трябва да се предложи по-скоро нещо като варианта, който ще бъде договорен с британците след Брекзит, допълва Йзолп. Авторът посочва, че в отношенията с Турция се отделя много повече внимание на споразумението от 18 март 2016 г. за спиране на мигрантите и на борбата с тероризма, отколкото на преговорния процес за членство. Изданието цитира премиера Бойко Борисов да казва, че би било лицемерие да се говори за пълноправно турско членство в Евросъюза, но е най-добре да се седне и да се преговаря за специално споразумение между ЕС и Турция. В края на ноември при посещението на председателя на Европейския парламент Антонио Таяни в София премиерът същ оказа, че в момента и дума не става за присъединяване на Турция към ЕС, \"но апелираме за нормални отношения, за да се спазва споразумението за мигрантите и колкото и да ни струва, тези хора да стоят извън границата на ЕС\". В сайта на българското председателство  единственото място, където се споменава Турция , е в съобщение за пресконференцията от срещата Борисов-Таяни на 21 ноември: \"Говорихме за външната политика, стабилността на Близкия изток и Африка, взаимоотношенията с Турция и ситуацията на Балканите.\"", "date": "2017.12.28", "title": "България забрави Турция за европредседателството, пише \"Хюриет\""}
{"url": "https://www.dnevnik.bg/ot_vas/galeriiotvas/2017/12/28/3104429_chitatelska_fotogaleriia_izostavenite_rudnici_v/", "text": "В недалечното (соц) минало добивът на цветни метали беше силно разпространен в района между Пазарджик и Панагюрище,", "date": "2017.12.28", "title": "Читателска фотогалерия: Изоставените рудници в България"}
{"url": "https://www.dnevnik.bg/sviat/2017/12/28/3104479_holandski_sud_onevini_pravitelstvoto_za_mrusniia_vuzduh/", "text": "Замърсяването на въздуха в някои части Холандия е над допустимите за Европейския съюз норми, но правителството е сторило достаточно, за да ограничи вредните емисии, постанови в сряда холандски съд. Решението е неприятна изненада за природозащитниците, още повече, че идва от същия съд, който едва преди 3 месеца постанови точно обратното, разказва \"Ройтерс\". Еколозите разчитаха, че кабинетът ще е принуден от предишната присъда да предприеме незабавви действия. Сега Районният съд в Хага реши, че \"прекаленото замърсяване е причинено преди всичко от трафика в определени точки от централните части на Амстердам и Ротердам - проблеми, които е много трудно да се решат, тъй като е много важно да не се наруши достъпът до градовете\". Освен това, според съдиите, емисиите през последните няколко години са намалели и са предприети мерки за още по-голямо ограничаване на замърсяването. \"Ройтерс\" припомня, че холандското здравно министерство е предупредило, че сегашните равнища на азотен диоксид и микро частици, дължащи се основно на пътния трафик и предприятията, могат да причинят заболявания на дихателните пътища, а при продължително въздействие животът на хората в такава среда ще се съкрати с повече от една година. \"Много сме разочаровани. Мръсният въздух разболява хората и всяка година причинява смъртта на хиляди. Това трябва да се прекрати\", коментира Ане Кнол от природозащитната организация Milieudefensie. Емисиите на вредни частици трябваше да бъдат ограничени преди 6 години, а спазването на равнищата за азотен диоксид трябваше да е факт от началото на 2015 г. Сега зам.-министърът на околната среда Стийнте ван Велдховен казва, че в следващите месеци ще бъдат представени нови мерки за намаляване на вредните емисии. Това означава, че спазването на европейските изисквания се отлага с няколко години, коментира \"Ройтерс\".", "date": "2017.12.28", "title": "Холандски съд оневини правителството за мръсния въздух"}
{"url": "https://www.dnevnik.bg/photos/2017/12/28/3104535_fotogaleriia_pod_i_nad_tejkiia_smog_v_makedoniia/", "text": "Властите в Македония одобриха извънредни мерки в борбата с тежкия и опасен за здравето смог, покрил градовете в страната. Днес правителството обяви, че жителите на Скопие и Тетово могат да пътуват безплатно с влакове и автобуси, за да се намали употребата на лични автомобили. Освен това се забраняват всички спортни събития на открито. В Македания проблемът с наднормено мръсният въздух е по-сериозн дори от този в България, която от години е в челните места по най-замърсен въздух в Европа. Съседката ни досега не е отчитала замерванията на смога, защото е извън ЕС.", "date": "2017.12.28", "title": "Фотогалерия: Под и над тежкия смог в Македония"}
{"url": "https://www.dnevnik.bg/bulgaria/2017/12/28/3104613_diado_nikolai_osveti_kurban_za_po-malko_katastrofi_na/", "text": "Курбан за по-малко катастрофи по пътищата беше раздаден днес на главния път Пловдив - Смолян при разклона за село Забърдо, а пловдивският митрополит Николай отслужи молебен за здраве. Инициативата е на кмета на чепеларското село Забърдо Валентин Черпоков и се прави за 13-ти път, съобщи БНТ. Пътят Пловдив - Смолян е един от най-натоварените в областта. Трафикът е изключително засилен заради почивните дни, когато много хора почиват в Пампорово, Чепеларе или околните села. От пловдивската полиция отчетоха, че за четирите почивни дни около Коледа са станали 10 тежки катастрофи с  трима загинали  и 14 пострадали. От началото на годината досега в България при пътнотранспортни произшествия живота си са загубили около 700 души. Животът е велик дар за всеки и не трябва да се отнема с лекота, каза пловдивският митрополит Николай, след като отслужи молебен за здраве. \"Не може да бъде безразсъдно прекъсван от никого. Ето защо в този ден отправяме молитва към Бога да благослови Господ да се спре тази необявена, но всекидневно водена война по нашите пътища\", благослови дядо Николай. Кметът на Забърдо Валентин Черпоков призова шофьорите да бъдат разумни на пътя. \"Не може една малка България толкова жертви да даваме по пътищата. До момента имаме 681 жертви и някъде около 8500 човека ранени. Това е направо война. Граничи с лудост\", обяви той. На пътуващите бяха раздавани и икони - подарък от управата на Бачковския манастир. От полицията заявиха, че са взели всички възможни мерки, за да осигурят безопасността по пътищата.", "date": "2017.12.28", "title": "Дядо Николай освети курбан за по-малко катастрофи на пътя Пловдив - Смолян"}
{"url": "https://www.dnevnik.bg/zelen/2017/12/28/3104610_protestirashti_v_zashtita_na_pirin_blokiraha_orlov_most/", "text": "Часове след  решението на Министерския съвет за Пирин  около 200 граждани излязоха на спонтанен протест в центъра на София под надслов \"Няма да дадем Пирин на мафията\". Недоволните от гласуваните промени в плана за националния парк се събраха на паметника на Патриарх Евтимий в 18.30 ч. и блокираха кръстовището с бул. \"Васил Левски\" за 40 минути. Протестиращите бяха основно млади хора и скандираха \"Оставка\", \"Мафия\", \"Искаме природа, не искаме бетон!\" Около 19.30 ч. те се отправиха към емблематичната за природозащитните протести точка \"Орлов мост\" и блокираха ключовото кръстовище за половин час. Протестиращите приключиха протеста със заявка, че ще излязат на улицата отново на 4 януари, в началото на българското европредседателство. \"С решението си за Пирин днес правителството подарява половината от парк \"Пирин\" на една офшорна фирма и разрешава строителство и сечи в три от шестте зони на парка\", обясняват на страницата на събитието природозащитниците. Промяната в действащия план за управление на националния парк се приема, без да се оцени какво въздействие ще има това върху природата и анализ за развитието на местната икономика и състоянието на обекта от световното наследство на ЮНЕСКО. В три от зоните на парка строителството става допустима дейност, на обща площ 48% от парка. За зоната за туризъм \"изграждане и разширение на ски писти и строителство на въжени линии и съпътстващата ги техническа инфраструктура\" е изрично записано. Досега това можеше да се извършва на площ от 0,6% от парка. \"Това засяга най-ценното богатство на парка - столетните мурови и борови гори\" предупреждават от коалицията \"За да остане природа в България\". Коалиция \"За да остане природа в България\" планира утре да обжалва на решението за промяна на плана за управление на Национален парк \"Пирин\", иницииране на наказателни процедури в Европейската комисия и протестни действия.", "date": "2017.12.28", "title": "Протестиращи в защита на Пирин блокираха Орлов мост"}
{"url": "https://www.dnevnik.bg/sport/2017/12/28/3104614_djordj_uea_e_noviiat_prezident_na_liberiia/", "text": "Носителят на \"Златната топка\" за 1995 г. Джордж Уеа е новият президент на Либерия. Изборната комисия в страната обяви, че бившият футболист събира 61.5% от гласовете при обработени 98.1% от бюлетините. Уеа, който имаше  най-много гласове и на първия тур , се изправи на балотаж срещу досегашния вицепрезидент Джоузеф Боакай. Бившият футболист наследява на поста Елън Джонсън Сърлийф, първата жена президент на Либерия. Тя победи Уеа на изборите през 2005 г. Те се проведоха след края на гражданската война, която продължи повече от четири години. На първия тур, по-рано през годината, Уеа събра 38.4% от гласовете, срещу почти 29 за 73-годишният Боакай. В кариерата си 51-годишният футболист игра за \"Милан\" и ПСЖ, като е единственият африканец, печели \"Златната топка\". Уеа влезе в политиката през 2002 г., след като се отказа от активната си състезателна кариера. Преди да се кандидатира за президент той беше сенатор в Парламента.", "date": "2017.12.28", "title": "Джордж Уеа е новият президент на Либерия"}
{"url": "https://www.dnevnik.bg/sport/2017/12/28/3104617_kristiano_ronaldo_zavurshi_2017_g_s_poredna_nagrada/", "text": "Кристиано Роналдо сложи край на 2017 г. с поредна индивидуална награда, след като беше избран за Най-добър футболист в света в класацията Globe Soccer. Призът се връчва за седма поредна година, като португалецът печели за четвърти път (2011, 2014 и 2016 г.). В класацията той изпревари Лионел Меси, Неймар, Джанлуиджи Буфон, Килиан Мбапе, Серхио Рамос и Пауло Дибала. Наградите се връчват от Европейската асоциация на футболните агенти и Европейската клубна асоциация, но са спонсорирани от ОАЕ, и се провеждат в Дубай. Роналдо беше отличен за забележителния сезон, който направи неговия отбор \"Реал\" (Мадрид). Кралският клуб спечели Шампионската лига за втора поредна година, а освен това триумфира в Ла Лига, спечели Суперкупите на Испания и Европа, както и световното клубно първенство. В началото на декември той  спечели Златната топка за пети път , с което се изравни с Лионел Меси. През годината Роналдо беше избран за  №1 и в анкетата на ФИФА , която вече се казва награда Best. Очаквано \"Реал\" обра още приза за отбор на годината, а Зинедин Зидан е най-добрият треньор.", "date": "2017.12.28", "title": "Кристиано Роналдо завърши 2017 г. с поредна награда"}
{"url": "https://www.dnevnik.bg/photos/2017/12/28/3104593_fotogaleriia_bitka_s_brashno_i_iaica/", "text": "В традиция, която се пази от повече от 200 години, ежегодно на 28 декември в град Иби, Испания, се провежда необикновена битка наречена Els Enfarinats. Участниците се сражават помежду си с яйца, брашно, пожарогасители и други предмети и продукти.", "date": "2017.12.28", "title": "Фотогалерия: Битка с брашно и яйца"}
{"url": "https://www.dnevnik.bg/biznes/2017/12/28/3104501_cenite_na_imotite_prez_2018_g_shte_rastat_prognozirat/", "text": "От 2007-2008 г. в България не е имало такъв голям ръст на пазара на имоти, а основен двигател на пазара в цялата страна са били българските купувачи. Според прогнозите на брокери следващата ще бъде много подобна на изтичащата вече 2017 година. Това обобщава Полина Стойкова, изпълнителен директор на Bulgarian Properties в обзор на имотния пазар през 2017 г. и прогноза за 2018 г., съобщиха от агенцията. Най-силен за изминаващата година е пазарът в София, където цените нараснаха между 10 и 15% и средната достигна 1 000 евро за квадратен метър. Най-голяма активност и най-бърз ръст на цените бяха регистрирани от април до средата на юли, след което се забеляза успокояване на темпа на нарастване на цените.  И през тази година има много ново строителство, като най-добрите проекти се разпродават още в началния етап. Продажбите при т. нар. ваканционни пазари по морето и особено в ски курортите нарастваха с най-бърз темп от средата на годината и в Банско обемите се увеличиха с внушителните 30%. Много голямо търсене от страна на български купувачи има в Боровец и Пампорово, докато Банско остава най-интернационален сред трите курорта с купувачи от различни националности.  Прогноза за 2018 година Следващата ще бъде много подобна на изтичащата вече 2017 година. Основните тенденции на икономически растеж, ръст на доходите и заетостта, ниски лихвени проценти по депозитите и кредитите се очаква да се запазят, което ще даде предпоставки за продължаващ ръст на активността на имотния пазар, както и на цените на имотите, прогнозират брокерите.  Темпът на нарастване на цените вероятно ще се успокои, но като цяло активността ще се запази и догодина имотният пазар отново ще бъде сред най-атрактивните за инвестиции пазари, като местното търсене ще продължава да бъде основна движеща сила.  В София и другите големи градове, където имаме увеличаващ се обем ново строителство, ще станем свидетели на по-добро предлагане и по-голям избор от имоти – сгради в начален етап на строителството, завършени нови сгради, както и имоти на вторичен пазар.  Освен положителните очаквания за големите градове и ски курортите, през 2018 г. ще видим и засилена активност по морето от страна на български купувачи – местни и такива, които живеят в чужбина и търсят свой ваканционен имот. Те проучваха пазара през тази година и смятаме, че интересът им ще се материализира в повече имотни сделки от пролетта на 2018 г.  Благодарим ви, че ни се доверявате и ползвате нашите услуги. Готови сме да ви съдействаме за покупка, продажба или наем на имоти в София и цялата страна. ", "date": "2017.12.28", "title": "Цените на имотите през 2018 г. ще растат, прогнозират брокери"}
{"url": "https://www.dnevnik.bg/zelen/2017/12/28/3104618_pokrai_pirin_borisov_razporedi_remont_na_vlek_zaeka_na/", "text": "Покрай решенията около ски зона \"Банско\" на последното си заседание за годината министрите задвижиха друг \"замразен\" туристически обект - държавния влек \"Заека\" в природен парк Витоша. Това стана известно от стенограмата на заседанието, публикувана на сайта на Министерския съвет. Влекът \"Заека\" се намира в непосредствена близост до хижа \"Алеко\", но от почти десетилетие не работи въпреки заделените средства за ремонта му. Подобна е съдбата и на много други спортни съоръжения на Витоша, включително и частни. Собственик на повечето лифтове в планината над София е \"Ски Витоша\", свързани, както и ски пистите над Банско, отново с Цеко Минев. Фирмата отказва да ремонтира лифответе от години, след като не успя да прокара с поправки в закона възможности за ново строителство в планината. По време на заседанието днес докато се обсъжда решението за приемане на поправки в плана за управление на национален парк Пирин, премиерът Бойко Борисов отправя и питане към министъра на спорта Красен Кралев какво се случва с държавния влек \"Заека\": \"И в този ред на мисли да ни запознаеш със състоянието на държавния лифт‭ \"‬Заека‭\" ‬на Витоша\". В отговор Кралев обяснява, че той не работи вече осма година заради буря, при която са били изтръгнати финалните четири стълба и сега няма как да бъдат възстановени на същото място, а ведомството му няма нужното оборудване за поддържане на пистите. Бойко Борисов предлага лифтът да отиде към Столичната община или \"при Красимир Вълчев (министър на образованието – б.р.) децата да се обучават по програми, да ходят да карат ски и да ползват тази природа на Витоша\". Финансовият министър Владислав Горанов отбелязва, че лифтовете са транспортни съоръжения и може да \"включим и Московски (министър на транспорта – б.р.) в цялата работа\". \"Понеже се включваш в дискусията, Министерството на финансите да обезпечи изцяло финансово проекта\", разпорежда се премиерът. \"За да се възстанови влекът,‭ ‬трябва да се направят редица процедури.‭ ‬Освен това, ‬ние не разполагаме със съоръжения като ратраци,‭ ‬които да поддържат пистите и за да се извърши реконструкция.‭ ‬Разбира се,‭ ‬такава би могла да бъде извършена,‭ ‬но‭ ‬първо‭ ‬трябва да направим цялостен технически анализ на състоянието на съоръжението,‭ ‬прединвестиционно проучване да бъде направено,‭ ‬на база на което да се актуализира Планът за управление на Природен парк‭ \"‬Витоша‭\"‬,‭ ‬защото трябва тези стъпки да се изместят,‭ ‬примерно,‭ ‬с‭ ‬20‭ ‬метра встрани,‭ ‬което налага изменение на трасето\", обяснява още Кралев. ‭Борисов коментира, че ‬еколозите едва ли ще са против това. Кралев изразява очакване, че ще го подкрепят.‭ ‬\"Когато се направи инвестиционният проект,‭ ‬на база на това решение може да дадем точната оценка колко ще струва и лифтът.‭ ‬Актуализацията на Плана за управление на Витоша може да мине\", обяснява още той. Кралев предлага да започне процедура и в момента,‭ ‬когато е ясна цялата стойност и на проекта,‭ да предложи проект за ‬решение в Министерския съвет.", "date": "2017.12.28", "title": "Покрай Пирин Борисов разпореди ремонт на влек \"Заека\" на Витоша"}
{"url": "https://www.dnevnik.bg/sport/2017/12/28/3104295_s_vduhnovena_igra_milan_izhvurli_inter_ot_kupata_na/", "text": "Милан\" се класира за полуфиналите в турнира за Купата на Италия след победа с 1:0 над градския съперник \"Интер\". \"Росонерите\" надделяха след продължения, а в герой за състава се превърна тийнейджърът Патрик Кутроне, който отбеляза единствения гол в 104-ата минута. 19-годишният нападател имаше основен принос за победата и в предишния кръг срещу \"Верона\". \"Милан\" си върна частично за  загубата с 2:3  по-рано през сезона в шампионатен мач. Съставът на Дженаро Гатузо заслужаваше повече да спечели, като показа по-вдъхновена игра и мъжко поведение на \"Сан Сиро\". Двата тима се срещнаха за 24-и път в турнира за Купата на Италия, а \"Милан\" спази традицията да се представя по-добре. \"Росонерите\" постигнаха своята десета победа срещу седем за градския си съперник. Миланските грандове не се бяха изправяли един срещу друг за купата от януари 2000 г., когато отново играха на ниво четвъртфинал. За \"росонерите\" това беше първи успех в \"Дербито на малката Мадона\" от 31 януари 2016 г., когато спечелиха с 3:0. В последвалите три двубоя \"Интер\" имаше една победа, а два мача свършиха наравно. На полуфиналите шесткратният победител ще срещне  \"Лацио\", който преди ден отстрани \"Фиорентина\". \"Милан\", който се намира в ужасна форма имаше много проблеми преди двубоя, след като титулярният страж  Джанлуиджи Донарума  беше изваден от групата. Изненадващо от първата минута започна неговият брат Антонио Донарума, който направи дебют за тима, чийто юноше е, на 27 години. Именно около стражът беше и най-интересната ситуация през първата част, след като Донарума си вкара автогол, но той беше отменен. Вратарят вкара топката в собствената си мрежа при опит да я изчисти с крак след удар на Иван Перишич. Съдията Марко Гуйда обаче изгледа ситуацията с помощта на системата за видеоповторения и отмени попадение заради засада на Андреа Ранокия при удара. През първата част хората на Дженаро Гатузо бяха по-настоятелни, но не сполучиха и при двата си добри шанса да отбележат гол. При единият удар на Бонавентура с глава беше избит от Ханданович. При втората ситуация словенският страж показа още по-добра реакция, избивайки с крак удар на Сусо от около 10 метра. След почивката \"Интер\" изравни играта и показа съвсем различно лице. След като не отправиха нито един точен удар за първите 45 минути, футболистите на Лучано Спалети бяха по-агресивни и заиграха много по-директно. Тогава на преден план излезе Донарума, който направи забележителни спасявания, за да запази тима си в срещата. В края на редовното време добър шанс се откри \"росонерите\", но удар на Сусо срещна гредата. Така след липсата на голове за 90-те минути, срещата влезе в допълнтелни 30. В тях \"Милан\" беше по-настоятелен и показа вдъхновена игра. В първото продължение \"росонерите\" подходиха много агресивно и това изненада символичните гости. В 104-ата минута Патрик Кутрона отбеляза скъпоценният гол след много хубаво подаване на Сусо, което хвана защитата в черно и синьо неподготвена. До края на мача \"Интер\" натисна и второто продължение се игра пред вратата на Донарума. Въпреки това \"нерадзурите\" не успяха да стигнат до гол. \"Това е сбъдната мечта за мен. Винаги съм искал да вкарам на \"Интер\", а да го направя в толкова важен мач е направо невероятно. Беше много тежко, беше трудно, но показахме, че сме мъже, всички на терена и извън него. Треньорът ни каза да сме спокойни и да не спираме да се борим, това направихме\", каза Кутроне след мача. Четвъртфиналите в другата част на схемата противопоставят \"Наполи\" срещу \"Аталанта\" и торинския сблъсък \"Ювентус\" срещу \"Торино\". Те са съответно на 2 и 3 януари. Полуфиналите се играят на разменено гостуване като ще се проведат на 31 януари и 28 февруари.", "date": "2017.12.28", "title": "С вдъхновена игра \"Милан\" изхвърли \"Интер\" от Купата на Италия"}
{"url": "https://www.dnevnik.bg/zelen/2017/12/28/3102925_protest_i_kontraprotest_ochakvat_reshenie_na_kabineta/", "text": "Протест в защитна на национален парк Пирин организират отново природозащитните организации от коалиция \"За да остане природа в България\".  Събитието  е планирано за рано сутринта в първия работен ден между коледните и новогодишните празници (28 декември), в който се очаква да бъдат гласувани двете ключови, но спорни проекто решения, засягащи бъдещето на националния парк в Министерски съвет. В 10 ч. пък на главен път Е-79 край Симитли \"за\" мерките и като ответна мярка на екопротеста, по думите на организаторите от сдружение \"Бъдеще за Община Банско\", ще се съберат жители на Банско и околните населени места. Въпреки двете акции и настояването на вицепремиера Валери Симеонов от \"Патриотите\" въпросните решения не са включени като точка за обсъждане в дневния ред на кабинета. Протестиращите в Банско ще настояват мерките, позволяващи разширение на концесията на \"Юлен\" АД, да бъдат разгледани именно днес. На 13 декември жители на околните общини, предвождани от кметовете си, блокираха главния път Е-79 с искания за втора кабинка и лозунги, обвиняващи природозащитните организации в \"зелен рекет\". Не така виждат нещата плануващите да протестират в столицата. \"На 28-и декември, когато всички са потопени в уюта на светлите семейни празници Коледа и Нова година, се планира приемането на унищожителни промени в плана за управление на национален парк \"Пирин\", пишат организаторите на страницата на протеста в София под надслов \"Сплотеното семейство на природозащитата за Пирин\". Конкретната причина за гражданско недоволство са двете проекторешения, свързани с плана и концесията в Пирин, които според тях узаконяват нарушенията на концесионера \"Юлен\" през годините, увеличават площта на концесията, засяга обекта на ЮНЕСКО като излиза от буферната зона (в която е ски зона Банско) и залагат големи сечи и строителство в парка. Еколозите смятат да посрещнат отговорните за този акт в 8,30 ч. пред Министерски съвет, за да им кажат, че \"Пирин е част от нашето семейство и въпреки опита празникът да бъде помрачен, няма да отстъпим пред заплахата Пирин да бъде разрушаван от строителство и сечи.\" Протестиращите обясняват, че ще излязат пред сградата, защото новият план за управление на Пирин се изготва с пари от ЕС, но за по-бързо се приема промяна в сегашния, който да позволи строителство върху 46% от територията на парка. Управляващата коалиция бърза да приеме промяна в концесията на ЮЛЕН, която да разшири сегашната концесия от 99,5 ха на 1077 ха. Според тях министри открито обслужват офшорната компания притежаваща ЮЛЕН. Еколозите не са против развитието на ски туризма, но настояват министърът на екологията да подложи на екологична оценка предлагания план за управление на Пирин, както изисква закона, и да даде за обществено обсъждане проекта за подновяване на концесията с \"Юлен\". На кръгла маса в МОСВ   в началото на декември трима министри от кабинета дадоха категорична заявка, че ще действат решително по казуса, за да има нови ски писти, кабинков лифт и промяна в договора отново със същия концесионер. Всички на срещата в един глас обявиха, че няма никакви нередности и защитиха развитието на планинския туризъм във всички планини на страната, в които било редно да има развита ски инфраструктура и много лифтове. Природозащитниците бойкотираха  събитието с мотива, че не са получили още отговори на въпросите си от предишната кръгла маса на 20 ноември по темата, организирана от вицепремиера Валери Симеонов, който твърдо стои зад искането на община Банско за втора кабинка и нови ски писти. Вместо присъствие на втората среща еколозите публикуваха над 100 въпроса, свързани с проблемите, които те виждат по казуса, на страницата на коалицията с искане министърът да отговори на тях публично. \"Вместо наказания за нарушението, правителството предлага опрощение и награда – 10 пъти увеличаване на площта на концесията, като концесионната такса ще се завиши минимално\" твърдят от екокоалицията. Те предупреждават, че проектът за изменение на концесионния договор включва площи и извън т.нар. \"буферна зона\", която ЮНЕСКО определи като краен компромис, при който Пирин може да остане в обектите на световното наследство. Прекрачването е изрично забранено от ЮНЕСКО още през 2001 г. и неминуемо ще доведе до санкции от световната организация.", "date": "2017.12.28", "title": "Протест и контрапротест очакват решение на кабинета за Пирин днес"}
{"url": "https://www.dnevnik.bg/analizi/2017/12/28/3099385_delian_malki_e_purvata_krachka_kum_delian_veliki/", "text": "- С три тенденции, които ми се струват важни. , управлението се носи по течението, без голям план, без стратегическа посока, целите се формулират на момента и според изгодните за нас обстоятелства. В краткосрочен план този опортюнизъм е печеливш, защото създава усещане за динамика и благополучие, но в дългосрочен е изключително вреден, защото води до ефекта на социалната купчина – едно объркано, дезориентирано общество, което не цени истински нищо и в което, заради липсата на устойчив модел и голяма цел, всяко нещо се е оказало само по себе си, без никаква връзка с друго. Това е лошото на опортюнизма – понеже всичко е ценно, накрая нищо не е ценно. , внушава се, че тя се води, само за да се угоди на институциите в Брюксел, докато т.нар. български народ има други приоритети. Симптоматичен в това отношение беше скандалът с депутата от ГЕРБ Делян Добрев. Уличен, че е уреждал близките си на ключови позиции в местната власт на Хасково, той беше уговорен от своите колеги и избиратели да не напуска партията. Забележете – уговорен да НЕ напуска! Това, което в една идеална ситуация би трябвало да се третира като престъпление и срам, у нас продължава да се третира като норма. Което се случва и затова, защото корупцията се ползва с подкрепа отгоре, но се случва и защото е налице подкрепа отдолу, от голяма група редови българи, смятащи, че уреждането е напълно нормално. И понеже щетата от корупцията обикновено е индиректна – тя ги ощетява след време и някак абстрактно, – те не намират за нужно да упражняват натиск върху своите управници. Е, чувстват се ограбени, но от някаква голяма олигархия, докато малката олигархия стои в техните очи мила и невинна. Това е голямата глупост на днешния ни живот. Делян Малки – да използвам още веднъж името на злополучния депутат – изобщо не е някакъв невинен симпатяга, който е направил добро на своите близки. Не! Делян Малки е първата крачка към Делян Велики. Така се очертава и  , всички тези \"дебили\" и \"чепове за зеле\", цялото това отровно самодоволство, което излъчват някои представители на настоящата власт. Ясно е откъде идва то – от усещането, че избирателят просто няма алтернатива. Но идва и от другото, за което говоря в горния параграф – от усещането, че същият този избирател е на едно морално ниво, с един и същ манталитет като своя управляващ. Това е тъжната истина – изобщо не би ти хрумнало да наречеш някакви хора \"чепове за зеле\", ако не си сигурен, че на тях им е все тая как ще ги наречеш, защото ги е грижа най-вече да ползват системата, която си създал и поддържаш. Ако перифразирам известната шега на Уди Алън за брака, българският управник мисли, че няма защо да си спестява презрението към някой, който е избрал такъв като него за свой управник. Тези три тенденции –   – сигнализират за особената ситуация, в която се намира настоящият ни модел за свят – този на либералното, демократично общество. Преживяван като изтощен и вече неспасяемо увреден, той няма с какво да бъде заместен, поради което и съвсем естествено се замества с минало. Докато не се появи нов проект за свят, който е желан от мнозинството, ще се носим по течението и все повече хора ще се връщат към старите си механизми на мислене и действие, от които са се отказали с цената на някакъв компромис.  - Презрение. Цинизъм. Цинизмът обаче не е непременно лош – цинизмът може да е остър инструмент за отсичане на нещо, което изглежда неправомерно важно. Цинизмът може да е оздравителен, докато презрението е страшно, то мачка, травмира, без да лекува. Това е най-новата политическа коректност на българския публичен човек – презрението. Ако искаш да те слушат и да те четат, трябва да си презрителен, да мачкаш с думи. Преди ни се спестяваше нещо вярно, за да не прозвучи обидно; сега нищо не се спестява, за да не прозвучи невярно. - Едната причина е тактическа – за да се съсипят определени хора. Другата е да се създава усещане, че управляващите милеят за справедливостта – разбирана като разплата. Има обаче и трета причина, която е най-дълбока, и тя е, че освен икономически, приватизацията беше и психологически акт. Замислена като оздравяване на икономиката, тя беше проведена по такъв объркан начин, че в крайна сметка лечението се превърна в травма – икономическа, но още повече психологическа. Много българи се почувстваха ощетени и колкото и икономистите да им обясняват, че онези предприятия са били на загуба, тяхната стойност в икономически показатели е една, а в психологически – съвсем друга. Желанието за компенсация е на психиката, не на джоба.  - \"Дипломат и геополитик\" е малко угоднически етикет за нещо, което може да се каже и по-скромно. Тази роля, разбира се, се дължи до голяма степен и на личните качества на г-н Борисов – неговия опортюнизъм и грубовата му непосредственост, но се дължи и на друго, което е наследство още от времената на Живков – репутацията ни, че сме малки и своенравни, но лоялни, за разлика от други малки, които са хем своенравни, хем нелоялни. Във външната политика репутацията, изглежда, е доста трайна величина. Но вижте, склонни сме да надценяваме моралния и интелектуален капацитет на западните политици – не мисля, че г-н Борисов е чак толкова по-лош и неприемлив в сравнение с голямата част от настоящия политически елит на Европа и Северна Америка. Склонни сме обаче и да подценяваме липсата на трезва преценка у същите тези хора. За тях едва ли е тайна, че г-н Борисов е толкова геополитик, колкото бай Ганю е предприемач. Не е тайна, просто в момента тази роля е допустима и може би нужна. Когато спре да е такава, г-н Борисов ще бъде побутнат назад – безцеремонно и усмихнато, както Тръмп побутна премиера на Черна Гора на срещата на НАТО.  - На опортюниста и на този, който без морален проблем заобикаля институциите, крие данъци и плаща подкуп, но и на този, който го е грижа държавата да работи по-ефективно и в негова полза. На народняка, на носталгика по Живков и държавния ред на социализма, но и на онзи, който доволно пътува в чужбина, без да вади виза. На човека, който работи в държавната администрация, но и на работещия в голяма международна компания. На родителя, който съветва децата си да бягат навън, но и на някои от тия деца, които са се върнали от чужбина. ГЕРБ е партията, събираща в момента най-много от образите на противоположните Българии, в които живеем.  - До голяма степен на същите хора, на които е и ГЕРБ – опортюнистите, носталгиците по живота в социализма, умилените от бащинската ръка на властта, склонните да прибягват до уреждане и корупция. Ако ГЕРБ в лицето на Борисов е мъжкият символ на това общество, то БСП в лицето на Корнелия Нинова и Мая Манолова е неговият женски символ. ГЕРБ – това е редът, дисциплината, животът извън дома, БСП – това е битът с неговите грижи и животът в дома. Мъжкото и женското на редовия български живот! Оттам и усещането за една семейно-махленска идилия в парламента – всички тия оперетни спорове, под които на практика има една и съща социална действителност. - На някаква много странна симбиоза между маргинализираните ни малцинства и най-високата, свързана с държавата олигархия. Партия със структура, олицетворяваща древната система на отношенията между патрони и клиенти. Партия на хора с огромно влияние, което дори няма нужда от парламентарна подкрепа, и заедно с това партия на граждани с реалното битие на роби. Партия, в която доброто и злото, моралното и неморалното, красивото и грозното са невероятно преплетени едно с друго. Партия, нанесла огромни вреди на страната, и заедно с това обгърнала себе си със святост. Партията на уродливото нещо КТБ и партията на Ахмед Догановия патриотизъм и Йордан Цоневата теология. - Било поради самите правомощия на институцията, било поради опита на хората, които я представляват, българските президенти се занимават през повечето време не с реална политика, а с въпроса как изглеждат като президенти. Първата година на г-н Радев беше точно такава – протоколна. Учеше се да говори, да стои пред публика, да се снима до жена си. От тази гледна точка и оценката за него – нито най-добре стоящият, нито най-зле стоящият пред публика президент до момента. По чехли и къс панталон по-убедителен, отколкото по костюм. Усещане за военен в пенсия – като в американски филм.  - Може би най-трудният въпрос в момента. Труден и защото трябва да обхване много аспекти от живота в България, труден и защото реалността винаги се разминава с идеала, но труден и защото Европейският съюз вече не е онзи Европейски съюз, към който се стремяхме преди десет години, а съвсем друг. Друг и поради непреодолимите различия на страните в него; друг и поради особената ерозия на европейските институции – впрочем, още in utero, още преди тези институции да са напълно развити; друг, най-сетне, и поради общата, световна криза на либерално-демократичния модел и вакуума, който се отваря след него. И все пак в поне два пункта категорично сме повече европейска страна, отколкото бяхме преди десет години – като консуматори на стоки и услуги и като хора, които могат да пътуват в западния свят по свое собствено желание. Това не е малко, но не и толкова голямо постижение. Ние най-вече ползваме Европейския съюз като източник на блага и понякога – на дисциплина, но най-важните елементи от идеала на Стара Европа общо-взето не ценим. Личната ни свобода е на европейско ниво – българинът няма проблем с нейното устояване и дефиниране. Не е на европейско ниво обаче обществената ни свобода – нея малцина я ценят.", "date": "2017.12.28", "title": "Делян Малки е първата крачка към Делян Велики"}
{"url": "https://www.dnevnik.bg/politika/2017/12/28/3102544_za_shest_meseca_za_zaplati_i_komandirovki_na/", "text": "За шест месеца за заплати и командировки на депутатите са платени 9 036 957 лева. Това показва справка на 44-ия парламент за периода от 19 април до 31 октомври 2017 г., предоставена на \"Дневник\" по Закона за достъп до обществена информация. Общата сума на начислените възнаграждения на депутатите за шест месеца е 8 112 310 лева. В нея влизат и удръжките за осигуровки и данък върху доходите. Спестените пари от заплати заради неизвинени отсъствия на депутати са едва 20 932 лева. За командировки в страната от 19 април до 31 октомври са платени 673 128 лева, в т.ч. 396 607 лева за пътни разходи при пътуване със собствен автомобил. Сумарният пробег на километрите на служебните коли на Народното събрание за същия период е 702 413 километра. Разходите за командировки в чужбина за шест месеца са 251 519 лева. За периода 19 април до 31 октомври зад граница по работа са пътували 81 народни представители. Освен Димитър Главчев, който като доскорошен председател на парламента е ходил в Македония, Република Корея, Румъния, Словакия, Сърбия и Украйна, най-много са пътували Кристиан Вигенин от БСП и Джевдет Чакъров от ДПС. Винегин, който председателства парламентарната комисия по европейски въпроси, е пътувал до Австрия, Беларус, Дания, Естония, Малта и Мароко, а Чакъров - до Андора, Великобритания, Испания, Кот д'Ивоар, Република Корея и ЮАР.", "date": "2017.12.28", "title": "За шест месеца за заплати и командировки на депутатите са платени 9 млн. лева"}
{"url": "https://www.dnevnik.bg/bulgaria/2017/12/28/3104263_zapochvat_valeji_no_temperaturite_ostavat_visoki/", "text": "Над Черноморието ще има разкъсана облачност, която след обяд ще се увеличи и през нощта срещу петък ще се превърне в дъжд. Максималните температури на въздуха ще са 12°-16°, температурата на морската вода 9°-10°, а вълнението - 3-4 бала. В планините ще духа силен и бурен вятър от юг-югозапад, който през деня ще продължи да се усилва. Максималната температура на височина 1200 метра ще е около 6°, на 2000 метра – 0, 1°. В петък ще се задържи предимно облачно с превалявания от дъжд, а с преорентирането на вятъра от север ще започне и застудяване до неделя.", "date": "2017.12.28", "title": "Започват валежи, но температурите остават високи"}
{"url": "https://www.dnevnik.bg/na_put/2017/12/28/3099626_fotogaleriia_neobiknovenite_hoteli/", "text": "В продължение на години в рубриката \"На път\" \"Дневник\" разказва за интересни, странни, оригинални, невъзможни, объркващи и завладяващи места за настаняване. Вижте във фотогалерията някои от тях. На снимката: Хотел \"Захер\" във Виена, чийто възход се дължи на \"шоколадовата\" връзка. Автор на рецептата за едноименната торта е сладкарят Франц Захер, който я измисля през 1832 г., когато е едва 16-годишен. Хотелът е основан от сина му, а двата бизнеса вървят паралелно и до днес.", "date": "2017.12.28", "title": "Фотогалерия: Необикновените хотели"}
{"url": "https://www.dnevnik.bg/sport/2017/12/28/3104357_rafael_nadal_se_otkaza_ot_turnira_v_brizbein/", "text": "Световният №1 в мъжкия тенис Рафаел Надал няма да играе на турнира в Бризбейн. Това разкри испанецът със съобщение на профила си в \"Туитър\". Испанецът, който не се е появявал на корта от ноември, когато се контузи във финалите на АТП, за пореден път променя програмата си. Преди няколко дни  Надал се отказа от участие и в демонстративната надпревара в Абу Даби  между 28 и 30 декември, с която по традиция се отбелязва началото на новия сезон. Световният №1 лекува проблеми с коляното и цитира късно начало на подготовката си. \"Със съжаление обявявам, че няма да пътувам за Бризбейн тази година. Моето намерение беше да играя, но все още не съм готов след последния дълъг сезон, както и късното начало на подготовката ми. Винаги съм имал страхотно време и съм се наслаждавал на първия месец от годината в Австралия\", съобщи Надал. Левичарят от Майорка уточни, че ще бъде в Австралия на 4 януари, когато ще започнат тренировките му в Мелбърн за Australian Open. Засега не е ясно дали проблемите на Надал ще му попречат да играе на първия турнир от Големия шлем за 2018 г. През миналия сезон испанецът игра финал срещу Роджър Федерер, който загуби след петсетова драма. В последните седмици програмата на световния №1 постоянно търпи промени, заради проблемите с колената. Той няма да участва и на шоу турнир в Сидни, който беше потвърдил. Първите по-сериозни притеснения около състоянието на испанеца се появиха преди седмица, когато той отмени предвиденият блок от тренировки с португалеца Жоао Соуса в академията си в Манакор. С отказа на Надал, единствено  Григор Димитров  ще бъде представител на Топ 10 от мъжкия тенис на турнира в Бризбейн. Българинът, който е шампион от 2017 г., е водач на основната схема. Освен Димитров поставени са Анди Мъри, Ник Кириос, Милош Раонич, Жил Мюлер, Диего Шварцман, Дамир Джумхур и Миша Зверев. Турнирът започва на 1 януари.", "date": "2017.12.28", "title": "Рафаел Надал се отказа от турнира в Бризбейн"}
{"url": "https://www.dnevnik.bg/sviat/2017/12/28/3104358_grad_v_sasht_e_zatisnat_pod_rekordno_kolichestvo_sniag/", "text": "Студена вълна в САЩ е придружена от рекордни количества сняг на места, където е известно явлението езерен снеговалеж. То се появява, когато студен въздух от Канада се спусне на юг нед Големите езера, когато водата там е относително топла. В резултат над крайбрежните райони вали обилно, но тази година количествата на някои места са без прецедент, откакто се води статистика. В град Ери, недалеч от едноименното езеро и Ниагарския водопад, паднаха 1.5 метра сняг за 48 часа. Властите обявиха извънредно положение, за да мобилизират тежка техника, с която да се справят със разчистването на снега. Жителите на града бяха призовани да не излизат от домовете си, тъй като в Ери вилнее и леден вятър. В деня на Рождество Христово в Ери снежната покривка е била 86 сантиметра и така е подобрен рекорд от 22 ноември 1956 г., когато за един ден натрупаната снежна покривка е била 51 сантиметра. 1.5-метровата снежна покривка в града пък подобри рекорда от 1958 г. за най-много сняг, навалял за два дни. През целия месец в Ери, къдет оживеят близо 100 000 души, е натрупала снежна покривка от 245 сантиметра и така декември се превърна в най-снежния месец в историята на града. И това не е краят, защото в четвъртък вечерта се очаква да започнат нови валежи и да натрупа още около 30 см сняг. В Синсинати в щата Охайо от студ почина бездомник на автобусна спирка. Температурата в този северен американски щат е минус 10 градуса по Целзий през деня, а нощем пада до минус 15 градуса. В Майнът в Северна Дакота температурата спада до минус 21 градуса по Целзий. Хората се оплакват, че от студ ги боли дори когато дишат. Градът е буквално парализиран и никой не смее да излиза. В щата Ню Йорк губернаторът Андрю Куомо предупреди, че студената вълна може да продължи до 2 януари. Очаква се от днес в щата температурите да паднат до минус 40 градуса по Целзий. За района на град Ню Йорк прогнозите са до настъпването на новата година температурата през деня да не се качва над минус 5 градуса.", "date": "2017.12.28", "title": "Град в САЩ е затиснат под рекордно количество сняг"}
{"url": "https://www.dnevnik.bg/evropa/2017/12/28/3100637_tvurde_kusno_tereza_sdelkata_za_brekzit_razocharova/", "text": "След като се завърна от Брюксел с трудно постигната сделка за Брекзит в ръце, британският премиер Тереза Мей написа отворено писмо до трите милиона граждани на други страни от Европейския съюз, които живеят във Великобритания. \"Знам, че нашата страна ще стане по-бедна, ако напуснете и искам да останете\", написа Мей, след като постигна първоначално споразумение, обещаващо да гарантира техните права на пребиваване след Брекзит. Но за някои граждани на ЕС, които изтърпяха несигурността около правата им след гласуването за Брекзит през юни 2016 г., както и неприятното усещане, че много британци не искат те да се навъртат наоколо, сделката, която Мей постигна през декември предлага твърде малко и е твърде закъсняла, пише \"Ройтерс\". Твърде късно е за германската медицинска сестра Даниела Джоунс, която 35 години работи в отчаяно нуждаещата се от персонал Национална здравна служба (NHS). Твърде късно е за френския физиотерапевт Бая Салмон-Хоук, която след 40 години във Великобритания се е преместила в Ирландия, за да остане в ЕС след Брекзит. Твърде късно е зи а френския счетоводител Натали Дюран, която обмисля да се пенсионира рано във Франция, защото след 31 години като данъкоплатец във Великобритания, не иска да й казват, че трябва да плаща такса и да попълва формуляри, които да й гарантират новия \"статут на уседналост\". \"За съжаление ще трябва да отклоня щедрото ви предложение за статут на уседналост, да изпълня желанието на прекрасните ви сънародници и да си отида у дома\", написа тя с ирония в профила си във \"Фейсбук\". Дюран разказва пред \"Ройтерс\", че \"закъснелият изблик на любов\" на Мей към гражданите на ЕС след повтаряните през годините закани, че трябва да се намали имиграцията, не може да прикрие негативното отношение към имигрантите, което се отприщи след вота за Брекзит. \"Мисля, че става грозно. Сега е добре да се каже \"отивайте си у дома, чужденци\", допълва 56-годишната Дюран. Граждани на ЕС, особено идващите от по-бедни източни държави членки като Румъния и България, се оплакват от засилващата се враждебност спрямо тях от страна на някои британци. Те често са обвинявани, че крадат работните им места и че заради тях заплатите стават по-ниски, въпреки че безработицата е на рекордно ниско ниво за последното десетилетие, както и че претоварват здравните услуги като пациенти, макар много от тях да помагат за осигуряването им като работят в NHS. Ефектът от Брекзит за гражданите на ЕС във Великобритания буди сериозна тревога в сектори на икономиката, които силно зависят от европейските работници, като хотелиерството, строителството, селското стопанство, грижата за възрастни хора и Националната здравна служба. Великобритания няма да напусне блока до март 2019 г., но много граждани на ЕС вече гласуваха с краката си. За дванайсетте месеца след референдума 123 000 от тях са напуснали Великобритания, което е ръст от 29% за година. Те все пак са по-малко от общо 230 000 граждани на ЕС, които са пристигнали в Обединеното кралство за същия период, но тази цифра всъщност е с 19% по-малко от предишната година. Британско работно място за британски работник Не всички планират да си заминат – през 12-те месеца след референдума 28 500 граждани на ЕС са кандидатствали за британско гражданство. Това е ръст с 80% спрямо миналата година. Много повече са кандидатствали за документи за постоянно пребиваване заради дълбоките си лични и професионални корени в страната. Британското гражданство ще е опция за 61-годишната Джоунс, която се е преместила в Англия от Мюнхен още преди да стане на 18 години. Това се е случило през 1974 г., една година след присъединяването на Великобритания към ЕС. Днес тя има отраснал във Великобритания син и мъж британец. Но не разбира защо сега трябва да кандидатства за нещо, от което не е имала нужда в миналото. \"Въпреки огромната ми любов към Великобритания, аз не чувствам, че съм британка\", казва тя в писмо до Рут Дийч, член на Камарата на лордовете, което изпраща през февруари, за да лобира по въпроса за правата на гражданите. В онлайн отговор на дългото емоционално писмо, от което става ясно, че Джоунс е работила 35 години в държавната Национална здравна служба, Дийч посочва, че тя е трябвало да кандидатства за британско гражданство. Джоунс й отговаря, че това никога не е било необходимо и обяснява, че тя вече има двойно германско и американско гражданство, защото майка й е от Германия, а баща й – от САЩ. Дийч, която е сред поддръжниците на Брекзит, обаче изпраща ново писмо: \"Вие сте искала американско гражданство – вероятно сте могла да покажете същата ангажираност и към тази страна\". Джоунс е поразена от отговора, в който според нея липсват разбиране и уважение. Няколко месеца по-късно тя напуска здравната служба, сега се преквалифицира и планира да започне частна работа. \"Продължавам да обичам да се грижа за хората, но искам да го правя по моите условия. Време е да изляза. Да работя за себе си, да започна малък бизнес\", казва тя. Джоунс пише до Дийч отново: \"Освободих британско работно място за британски работник\". Този път не получава отговор. Ново приключение Първата реакция на французойката Бая Симон-Хоук, на 61 години, след вота за Брекзит била да се увери, че правата й на пребиваване не са застрашени. Тъй като е работила в Англия в продължение на 40 години, има син там, има собствен дом, заемала е различни работни места и е плащала данъци, тя е мислела, че ще бъде ясно. Но когато започнала да проучва нещата около разрешението за постоянно пребиваване, което има от 1977 г., й казали, че то вече не е валидно и че трябва отново да кандидатства като попълни формуляр от 85 страници и предостави куп документи, включително подробности за всеки път, когато е напускала страната и се е връщала. След като досега е вярвала, че е интегрирана в британското общество, тя за пръв път почувствала, че не е добре дошла. \"Просто не разбирам какво се случи във Великобритания\", казва тя. \"Всичко това ме разстрои доста и не исках да живея повече така\". Тя и 74-годишната й съпруга, която е британка, решили да напуснат страната. Продали къщата си в село на север от Лондон и през юли тази година се преместили в Ирландия, където съпругата й имала роднини. Понякога тя се чуди дали е взела правилното решение. Но започнала нова работа като професионален разказвач на приказки от ирландската история пред туристи и приема всичко това като ново приключение.", "date": "2017.12.28", "title": "\"Твърде късно, Тереза\": Сделката за Брекзит разочарова много граждани на ЕС на Острова"}
{"url": "https://www.dnevnik.bg/sviat/2017/12/28/3104360_pone_40_dushi_sa_ubiti_v_atentat_sreshtu_novinarska/", "text": "Поне 40 души са загинали и 30 са ранени от бомбен атентат срещу новинарската агенция \"Гласът на Афганистан\", съобщи говорител на вътрешното министерство на страната. Засега никой не е поел отговорност за серията нападения срещу медии в страната, а талибаните неотдавна разпространиха изявление, че не стоят зад тези атентати. Тази седмица \"Ислямска държава\" пое отговорност за нападение от понеделник срещу сграда на афганистанското разузнаване, при което бяха убит ипоне петима души. Миналата седмица имаше опит за атака срещу обучителен център на агенцията, но нападателите бяха убити преди да се взривят и да причинят жертви и сериозни щети. \"Ройтерс\" описва снимки от мястото на взрива, от които се виждат сериозни разрушения е много тела на загинали и ранени в редакцията на агенцията в Кабул. В момента на експлозията там е имало група студенти, поканени за участие в дискусия. Атентатът идва след нападението срещу частна телевизионна станция през ноември. Според организацията \"Репортери без граници\" Афганистан е сред най-опасните за работа в медии места в света, като през отиващата си година тук е потвърдена гибелта на двама журналисти и петима техни помощници, загинали, докато са били на работа.", "date": "2017.12.28", "title": "Поне 40 души са убити в атентат срещу новинарска агенция в Кабул"}
{"url": "https://www.dnevnik.bg/sviat/2017/12/28/3104368_putin_nareche_teroristichen_akt_vzriva_v_sankt/", "text": "Знаете, че вчера в Санкт Петербург беше извършен терористичен акт, както и че неотдавна Федералната служба за сигурност предотврати друг такъв опит.\" Това заяви руският президент Владимир Путин пред военни в Кремъл по повод взрив в хранилището за багаж на супермаркет в сряда. Руските медии обръщат внимание, че президентът говори за терористичен атентат преди следствието да е обявило тази версия за водеща. Коментарът му бе направен пред руски военни, участвали в операцията в Сирия. Знаете, че положението щеше да е много по-лошо, ако бяхме оставили руските граждани, сражавали се за ислямистите, да се върнат тук, добави той. Взривът в супермаркет \"Перекресток\" в северната част на втория по големина руски град избухна в 18:45 в сряда. Засега се твърди, че самоделното устройство с 200 грама тротилов еквивалент е съдържало метални предмети за повече поразяваща сила. То е било оставено в една от клетките за съхраняване на багаж и само по щастлива случайност в този момент в магазина и сградата е имало едва около 50 души. Ранените от експлозията са 13, от които 8 са в болница и един от тях е в тежко състояние с шрапнелна рана в корема. Следствието определи случилото се като опит за убийство, макар че по повод взрива веднага бе създаден оперативен щаб, обединяващ контраразузнаването, МВР, Росгвардия и Министерството на извънредните ситуации. В четвъртък сутринта петербургското издание \"Фонтанка\" публикува запис от охранителна камера, на който твърди, че се вижда предполагаемият атентатор в зелено яке с качулка. Няма официално потвърждение той да е заподозрян.", "date": "2017.12.28", "title": "Путин нарече терористичен акт взрива в Санкт Петербург"}
{"url": "https://www.dnevnik.bg/sport/2017/12/28/3104366_tripul-dabul_na_lebron_djeims_ne_spasi_klivland_ot/", "text": "Кливланд кавалиърс\" записа втора поредна загуба в НБА, след като отстъпи с 95:109 при гостуването си на \"Сакраменто кингс\". 40-годишният ветеран Винс Картър вдъхнови \"кралете\" за успеха, след като вкара 24 точки и се представи много силно в защита. \"Кливланд\" предложи силна игра само в първата четвърт, когато водеше, но след това допусна срив в играта си, а най-големият аванс на \"кралете\" достигна до 17 точки. Звездата на \"кавалерите\" Леброн Джеймс се отчете с трипъл-дабъл - 16 точки, 14 асистенции и десет борби, но това не се оказа достатъчно за тима му да избегне поражението. Крилото завърши едва 6-17 от стрелба, като пропусна и двата си опита от зоната за три точки. Джеймс направи четири грешки, най-много от всички баскетболисти на паркета. Картър беше като сянка на крилото на \"Кавалиърс\" и имаше голям принос за лошия ден на Джеймс. Ветеранът пропусна последните три мача на своя тим, два заради треньорско решение и един заради болки в ребрата, но беше на висота. Той вкара десет от 12-те си опита за стрелба, а от тройката беше 4-5. Картър добави три асистенции и пет борби на своята сметка. Той беше изпратен на крака от публиката в \"Голдън 1 сентър\" в Сакраменто, всеки път, когато излизаше от терена, за да почива. Близо до \"дабъл-дабъл\" беше Уили Коули-Стейн, завършил със 17 точки и девет борби. Богдан Боданович добави 16 точки. За \"кавалерите\" Кевин Лав беше най-резултатен с 23 точки, а Джей Ар Смит вкара 15. В друг много вълнуващ мач \"Ню Орлийнс пеликанс\" спечели със 128:113 срещу \"Бруклин нетс\". Раджон Рондо записа рекордните в кариерата си 25 асистенции, при това само за 30 минути. Гардът е първият баскетболист, който записва подобна бройка от Джейсън Кид през 1996 г., досегашното му най-добро постижение беше от 24. Рекордът за най-много асистенции в НБА е на Скот Скайлс – 30 от 1990 г. За успеха на \"пеликаните\" отново много силен мач направиха центровете Антъни Дейвис и Демаркъс Къзънс. И двамата завършиха с \"дабъл-дабъл\", доминирайки в подкошието. Дейвис вкара рекордните за сезона 33 точки и добави 11 борби, а Къзънс направи се отчете с 27 точки и 14 борби. Джру Холидей добави 23 точки, а Итуон Мур – 20. \"Пеликаните\" спечелиха трети пореден мач и вече са седми в Западната конференция. Тимът има 18 победи и 16 загуби. \"Мрежите\" от Бруклин са 12-и на Изток с 12 победи и 22 загуби. Шампионът \"Голдън стейт уориърс\" записа нова победа при отсъствието на звездата си Стеф Къри. \"Воините\" са с девет успеха и само една загуба, откакто гардът контузи глезена си по-рано през декември. В своята \"Оракъл арена\" \"Голдън стейт\" победи със 126:101 \"Юта джаз\". Кевин Дюрант вкара 21 точки само за три четвърти, но това беше достатъчно на шампионите. Крилото не се появи на паркета в последната част, получавайки почивка. \"Минесота тимбъруулвс\" победи \"Денвър нъгетс\" със 128:125 след продължения в много драматичен двубой. Джими Бътлър беше звездата на вечерта, като вкара 12 от своите 39 точки в продължението, за да осигури успеха на \"горските вълци\". Бътлър трябваше да се справя с положението сам, след като Карл-Антъни Таунс и Тадж Гибсън напуснаха заради нарушения, а плеймейкърът Джеф Тийг получи контузия. Преди да направи шест нарушения Таунс записа \"дабъл-дабъл\" - 14 точки и 13 борби за едва 30 минути на паркета. За \"Минесота\" това беше пета поредна победа, а тимът е четвърти на Запад с 22 успеха и 13 поражения. \"Златните буци\" от Денвър са шести, а загубата сложи край на тяхната серия от три поредни успеха. Победа записа и \"Оклахома сити тъндър\", който се наложи със 124:107 над \"Торонто раптърс\". Двубоят беше един от най-чаканите заради силната форма на двата тима в последно време. Пол Джордж вкара 33 точки, а Ръсел Уестбрук беше на висота с 30 и 13 асистенции. Кармело Антъни и СтивънАдамс добавиха по 18 за 20-ата победа на \"гръмотевиците\". За \"раптърс\" Си Джей Майлс вкара 20 точки, а Йонас Валанчунас добави 16. Демар Дероузън вкара 15, но реализира едва четири от 16-те си стрелби в двубоя. Втората поредна загуба на \"Торонто\" остави \"Бостън селтикс\" на върха в Източната конференция. \"Келтите\" победиха \"Шарлът хорнетс\" със 102:91 като гост. Звездите на тима Кайри Ървинг и Ал Хорфърд вкараха общо 41 точки, за да помогнат на тима си да вземе 28-и успех през сезона. Гардът реализира 21 и добави осем асистенции, докато Хорфърд завърши с \"дабъл-дабъл\" - 20 точки и десет борби. Най-резултатен в мача беше Кемба Уокър от \"стършелите\", който вкара 24 точки.", "date": "2017.12.28", "title": "Трипъл-дабъл на Леброн Джеймс не спаси \"Кливланд\" от загуба"}
{"url": "https://www.dnevnik.bg/bulgaria/2017/12/28/3104377_krasimir_karakachanov_niamalo_da_dopusne_posrednici/", "text": "Няма да бъдат допуснати посредници при ремонта на МиГ-овете, заяви в сутрешния блок на БНТ министърът на отбраната Красимир Каракачанов. Процедурата по възлагане на ремонта и поддръжката на бойните самолети МиГ-29  беше прекратена заради обжалване  от страна на украинска държавна фирма. \"Посредници по сделката за изтребителите няма да вкарам. Ще има пряко договаряне с фирмата \"РСК - МиГ\". Оттук нататък каквито и номера да правят, няма да минат\", заяви Каракачанов. По думите му има закони, които могат да спрат всяка обществена поръчка и даде пример тази за храната в армията. Той смята, че трябва да бъде променен Законът за обществените поръчки, особено когато става въпрос за национална сигурност. Според Каракачанов България, защото е позволила всеки да обжалва. \"Жалбата до Комисията за защита на конкуренцията (КЗК) за ремонта на МиГ-овете е подписана от някакъв човек, но без документ, че той има право да го прави. Също така няма превод на фирмата, каквото е изискването по закон. Но дори с подобни несъвършенства, умишлено допуснати, КЗК е длъжна да даде 3 работни дни на молителя да си изправи документите. Тези три дни приключват на 2 януари, така Министерството на отбраната не може да използва отпуснатите от Министерския съвет 19 млн. лв.\", коментира Каракачанов и прогнозира, че сагата ще приключи до средата на февруари. \"Не могат да ми извиват ръцете. При подобни случаи се нахъсвам още повече\", подчерта той. Каракачанов коментира и казуса с ремонта на самолетите \"Спартан\" с обяснението, че процедурата е изцяло в зависимост от италианската фирма изпълнител, по силата на договори от 2004-2005 година. След Нова година и военнотранспортните самолети \"Спартан\", които се ползват и за медицински полети,  ще бъдат приземени  заради изтекъл договор за поддръжка. \"Служебното правителство е направило опит да се договори. Получили са оферта, която им се е сторила висока. Изтича им мандатът - ние продължихме. И успяхме да намалим тази сума, която се предлага. Много лесно е да се съгласиш с първата оферта, която ти направят, само че вие утре ще ме попитате, пък може и прокурор, защо съм се съгласил при такива високи цени\", разясни министърът на отбраната. Единственият кандидат за построяването на нов боен кораб за военноморските сили  се отказа . Според министъра на отбраната причината е, че когато през юни 2016 година е гласуван проектът в Народното събрание и сумата от 820 млн. лв. без ДДС. По думите му реалната сума е със 164 млн. лв. по-ниска. При тези условия се отказаха чуждите фирми, а единствената българска фирма - в процеса на подписване на договора\", коментира Каракачанов. Той каза още, че точката за втори лифт на Банско трябва да бъде внесена от министъра на околната среда Нено Димов в  дневния ред на правителственото заседание . \"Проблемът с Банско трябва да бъде решен в полза на хората и в ползата на икономиката. Заради ината на една група хора, които пречат на икономическото развитие, с този рекет трябва да се приключи\", декларира той.", "date": "2017.12.28", "title": "Красимир Каракачанов нямало да допусне посредници при ремонта на МиГ-овете"}
{"url": "https://www.dnevnik.bg/v_pamet/2017/12/28/3104371_pochina_osnovateliat_na_goliamata_turgovska_veriga/", "text": "Милиардерът Ерих Келерхалс, един от основателите на гиганта за търговия с битова електроника Media Markt, почина на 25 декември на 78 години, съобщи говорител на неговата холдингова компания Convergenta. Германецът от Инголщат имал малък семеен магазин за електроника и през 1979 г. основава с Валтер Гунц и Леполод Щифел първия Media Markt в Мюнхен с идея да се предлага по-голямо разнообразие на по-ниски цени. Десет години по-късно започва международна експанзия с първи супермаркет във Франция. Днес под името Media-Saturn тя има над 1000 магазина в 15 европейски държави. Мажоритарен собдственик на веригата е групата за потребителска електроника Ceconomy, която през 2017г. бе отделена от Metro. Келехралс, който притежава малко над 21% от Media-Saturn, от години спори с Ceconomy за начина, по който се управлява веригата и най-вече отделянето от Metro и навлизането в онлайн продажбите. Списание \"Шпигел\" съобщи по-рано през декември, че представители на Convergenta са отказали да заверят годишните отчети на Media-Saturn. Според списание \"Форбс\" личното богатство на Келерхалс е около 2 млрд. долара. Негови наследници са Хелга - съпругата му, която бе и негов бизнес партньор в продължение на 50 години, както и синът му.", "date": "2017.12.28", "title": "Почина основателят на голямата търговска верига Media Markt"}
{"url": "https://www.dnevnik.bg/sport/2017/12/28/3104374_rodjur_federer_ne_ochakva_da_povtori_uspehite_si_i/", "text": "Носителят на 19 титли от Големия шлем Роджър Федерер вече е в Австралия, където се готви за началото на новия сезон. Швейцарският тенисист, който триумфира на  Australian Open  за пети път през 2017 г., обясни, че няма толкова високи изисквания за следващата година. През 2017 г. Маестрото се изкачи до второто място в световната ранглиста, спечели и  титлата на \"Уимбълдън\" за рекорден осми път , завършвайки общо със седем трофея за сезона. Той ще започне новата кампания с участие на турнира \"Хопман къп\" за смесени двойки в Пърт. Преди година Федерер отново избра подобна програма, след като години наред участваше на демонстративен турнир в Мелбърн. \"След невероятната 2017 г. е нормално очакванията към мен да са още по-високи, но гледам да си припомням, че не е реалистично да постигам такива неща всеки сезон. Вече съм на 36 години\", каза Федерер при пристигането си в Австралия. Швейцарецът предпочита да се подготви максимално добре и да не си поставя дългосрочни цели през сезона. През миналата година той подбираше турнирите, на които участва, което му позволи да печели и повече точки. \"Ще видим как ще се развият нещата в началото на сезона. Опитвам се да приемам всичко спокойно и ще дам най-доброто от себе си. Засега мога да кажа, че подготовката ми беше на добро ниво\", добави вторият в световната ранглиста. На \"Хопман къп\" Федерер ще си партнира с Белинда Бенчич. Заедно с 20-годишната тенисистка Маестрото ще се изправи срещу тимовете на Япония, Русия и САЩ в груповата фаза. \"Това е много добър турнир за подготовка и се надявам да мине добре. През миналата година всичко мина перфектно, така че не виждам защо трябва да променям нещо сега.\"", "date": "2017.12.28", "title": "Роджър Федерер не очаква да повтори успехите си и през 2018 г."}
{"url": "https://www.dnevnik.bg/sviat/2017/12/28/3104376_avariralata_ruska_raketa_e_izstreliana_ot_pogreshniia/", "text": "Причината за загубата на 19 спътника след старта на руска ракета през ноември е, че тя е била настроена за изстрелване от друг космодрум. Това заяви вицепремиерът Дмитрий Рогозин, отговарящ и за космическата промишленост на страната. По думите му ръководството на държавната корпорация \"Роскосмос\" е виновно за \"системни грешки\", включително за това, че ракетата е била програмирана за старт от Байконур в централноазиатската република Казахстан, а в действителност бе използвана за второто изстрелване от \"Восточний\" в руския Далечен изток. Според частично финансираното от Държавния департамент на САЩ \"Радио Свобода\" в сряда \"Роскосмос\" е изгубил връзка с първия в историята анголски спътник, изстрелян от Байконур. За него бе е използван същият двигател \"Фрегат\" за извеждане в орбита, но, изглежда, този път причината е отказ на предавател или оборудване на борда на сателита. Стартът на 28 ноември от \"Восточний\" трябваше да изведе метеорологичния \"Метеор-М\" на стойност близо 45 млн. долара, както и 18 малки сателита на научни и комерсиални възложители от Русия, Норвегия, Швеция, САЩ, Япония, Канада и Германия. По неизвестна причина те не достигнаха нужната орбита и паднаха в Атлантическия океан. Сега Рогозин разкри пред държавната телевизия \"Россия-24\", че причината е човешка грешка. \"Ракетата е била програмирана с погрешни координати - все едно, че излита от Байконур\", допълни той. \"Восточний\" е първият руски космодрум за граждански цели и погълна стотици милиарди рубли. След като откриването му бе отлагано няколко пъти, той заработи през април 2016 г. в присъствието на президента Владимир Путин. Събитието бе предавано на живо по обществената телевизия, но се наложи отлагане на старта с един ден заради технически проблем. В четвъртък от \"Роскосмос\" отхвърлиха версията на Рогозин и настояха, че ракетата е била потготвена без грешки и за старт именно от \"Восточний\". Комисията за аварията и специално назначената от вицепремиера комисия нямат никакви забележки в това направление, се казва в официалната позиция. Като причина за аварията от \"Роскосмос\" сочат параметри на старта, които било \"невъзможно да се открият от съществуващите математически модели\". Става дума за \"азимут на стартовата площадка, азимут на полета на ракетата носител и на последната степен на ракетата (а именно слънчево-синхронната орбита именно за това време от годината)\". Рогозин отвърна с характерния си сарказъм: \"Доколкото разбирам, \"безаварийният\" \"Роскосмос\" е решил да доказва на всички, че авариите стават не заради грешки в управлението на процесите и предприятието, а \"по вина на обстоятелствата\".", "date": "2017.12.28", "title": "Авариралата руска ракета е изстреляна от погрешния космодрум (обновена)"}
{"url": "https://www.dnevnik.bg/bulgaria/2017/12/28/3104399_atanas_temelkov_e_noviiat_predsedatel_na_agenciiata_za/", "text": "На заседанието си днес правителството определи Атанас Темелков за председател на Държавна агенция \"Електронно управление\". От 15 януари 2018 година той заема мястото на досегашния ръководител Росен Желязков, който поема Комисията за регулиране на съобщенията, съобщиха от пресцентъра на Министерския съвет. До момента Атанас Темелков е главен секретар на агенцията. Преди това е бил заместник изпълнителен директор на Изпълнителна агенция \"Електронни съобщителни мрежи и информационни системи\".", "date": "2017.12.28", "title": "Атанас Темелков е новият председател на Агенцията за електронно управление"}
{"url": "https://www.dnevnik.bg/sport/2017/12/28/3104393_supernicite_ni_ne_igraiat_futbol_kaza_guardiola_sled/", "text": "Манчестър сити\" спечели 18-ата си поредна победа във Висшата лига и се откъсна с 15 точки пред \"Манчестър юнайтед\".  Успехът с 1:0 над \"Нюкасъл\"  беше приет спокойно от мениджъра Пеп Гуардиола, който уточни, че тимът му е трябвало да спечели по-убедително. Според испанеца тимовете, срещу които се изправя \"Сити\", нямат никакво желание да се надиграват. \"Би било добре, ако нашите противници играят футбол. Заради самата игра, заради феновете и всички останали. Но не мога да съдя никого, защото всеки мениджър решава как да подходи и как да играе неговият отбор\", каза Гуардиола след мача. В голяма част от срещата \"Нюкасъл\" се защитаваше с всичките си футболисти зад линията на топката, а през първата част \"свраките\" си подадоха топката едва 86 пъти. Накрая на срещата домакините завършиха с едва шест удара и притежание на топката от 22% от времето. \"Никога не е лесно да играеш срещу отбор, който се защитава толкова дълбоко, буквално с 10 човека в наказателното си поле. Те чакаха единствено да стигнат до някой тъч или свободен удар и корнер до нашата врата. В такива двубои е важно да намериш начина как да ги атакуваш\", каза още Гуардиола и добави, че дори нападателят на \"Нюкасъл\" Хоселу е бил натоварен с дефанзивни функции и е покривал Фернандиньо. Мениджърът на \"свраките\" Рафаел Бенитес защити своя подход в двубоя, обяснявайки, че при всеки друг сценарий \"Сити\" е щял да разгроми неговия отбор. \"Винаги съм смятал, че най-добрият начин да се защитаваш е възможно най-далеч от собствената си врата, това прави нашият отбор. Повечето хора са на различно мнение с мен, но затова футболът е толкова прекрасен\", обясни Гуардиола. Според него, когато топката е близо до вратата на неговия отбор, \"Сити\" е в опасност и заради това иска тимът му да пресира съперника си още преди да е минал центъра. Испанецът добави, че \"Нюкасъл\" е имал положения, когато е излязъл в атака. \"Много съм доволен от серията от победи, но повече от факта, че имаме доста сухи мрежи (общо 11 през сезона – бел. ред.). Остават 18 мача във Висшата лига, така че ще видим колко са ни нужни, за да станем шампиони. Когато си спечелил 18 поредни мача, можеш да се насладиш на това 10 или 15 минути, но не да залиташ прекалено много. Засега всичко при нас е наред\", добави мениджърът на \"гражданите\". Неговият отбор записа рекордна 11-а поредна победа като гост. В следващия двубой \"Сити\" гостува на \"Кристъл палас\" и може да излезе еднолично начело, след като сега изравни \"Челси\". Успех над \"орлите\" ще означава и 19-а поредна победа в шампионата, с което \"Сити\" ще се изправни с  \"Байерн\" (Мюнхен)  от сезон 2013-2014, когато беше воден именно от Гуардиола. Точно баварците държат рекорда за най-много поредни победи от тимовете от топ 5 първенствата на Европа.", "date": "2017.12.28", "title": "Съперниците ни не играят футбол, каза Гуардиола след успеха над \"Нюкасъл\""}
{"url": "https://www.dnevnik.bg/na_put/2017/12/28/3089042_fotogaleriia_turgovci_obsebvat_putia_kum_hrama_v/", "text": "Мит е, че прочутият Път на страданието - Via Dolorosa, в Йерусалим се оживявал преди Великден. Целогодишно, непрекъснато, на талази, групово, семейно и индивидуално по него пъплят туристи и богомолци, мюсюлмани и християни, джебчии, зяпачи, здрави и болни. Младо и старо. Камъните и плочите на земята са изтъркани до гладко от стъпките им, разказва Милена Димитрова специално за фоторепортажа на Надежда Чипева.", "date": "2017.12.28", "title": "Фотогалерия: Търговци обсебват пътя към храма в Йерусалим"}
{"url": "https://www.dnevnik.bg/skorost/2017/12/28/3102535_fotorazkaz_folksvagen_t-rok_zakusnia_no_se_otsrami/", "text": "Кросоувърите, създадени на базата на малки градски коли, се появиха в началото на десетилетието, като за техен първенец може да се смята \"Нисан Джук\", построен на базата на \"Микра\". Едва през тази година \"Фолксваген\" представи конкурентния си модел в този клас, но новият \"Т-Рок\" има достатъчно качества, за да навакса закъснението.", "date": "2017.12.28", "title": "Фоторазказ: \"Фолксваген T-Рок\" закъсня, но се отсрами"}
{"url": "https://www.dnevnik.bg/biznes/online_trade/2017/12/28/3104400_kakvo_turseha_potrebitelite_v_olx_prez_noemvri/", "text": "С наближаването на празничния декември месец желанията на потребителите на платформата  olx.bg  се променят и през ноември най-търсените стоки там са тези от категория \"електроника\". Това показват данните на платформата за покупки и продажби, предоставени на \"Дневник\" като част от съвместния проект за онлайн търговията  OLX география . През месеца се отчита ръст на интереса към почти всички предлагани стоки. Макар да \"изпада\" на второ място, интересът към автомобили и авточасти също е по-висок в сравнение с октомври, като търсенията в категорията са над 238 хиляди. Сред най-популярните категории остават и \"Мода\", \"За бебето и детето\" и \"Спорт, книги и хоби\". Най-активни през ноември са потребителите от София-град и София-област. Висока е активността и във Враца, Плевен, Стара Загора, Пловдив, Габрово, Шумен, Разград и Варна (вижте картата). В Разград, Варна, Шумен и Велико Търново търсенето на електроника е сред най-високите (данните за всяка област се изчисляват на глава на населението). В Северозападна България най-желани са автомобилите и авточастите. И през ноември Ямбол остава единствената област, където стоките от категория \"Мода\" изпреварват останалите по търсене.", "date": "2017.12.28", "title": "Какво търсеха потребителите в OLX през ноември"}
{"url": "https://www.dnevnik.bg/bulgaria/2017/12/28/3104403_stolichnata_zdravna_kasa_ne_raboti_s_grajdani_zaradi/", "text": "Столичната здравна каса спря работа с граждани заради повреда на комуникационен кабел, съобщи БНТ. Заради нея е прекъсната връзката с базата данни на Националната здравноосигурителна каса. Аварията е възникнала още миналия петък, оттогава в Столичната здравна каса няма и интернет. Оттам са съобщили за БНТ, че се работи за отстраняването на повредата. Дотогава пациентите, които отиват за заверка на книжки и протоколи за лекарства, няма да бъдат обслужвани, уточниха от Столичната здравна каса.", "date": "2017.12.28", "title": "Столичната здравна каса не работи с граждани заради повреда на кабел"}
{"url": "https://www.dnevnik.bg/kultura/2017/12/28/3098090_otkus_ot_zuleiha_otvaria_ochi_na_guzel_iahina/", "text": "Определят дебютния роман на Гузел Яхина като литературната сензация на Русия за 2015 година! \"Зулейха отваря очи\" ни пренася в 1930 г. в глухо татарско селце, в потресаващо мрачен патриархален свят, в който властват жестоките извечни норми на подчинение и унижение на жената. В съдбата на Зулейха настъпва неочакван поврат, след като съпругът й е убит от комунистите. Драматичните исторически събития (разкулачването и колективизацията в Русия) я изправят пред тежко изпитание: останала безприютна и сама, тя се оказва сред стотиците врагове на съветската власт, насила прогонени от родните им домове и отпратени в товарни вагони в Сибир. Общата съдба събира на брега на Ангара необразовани селяни и ерудирани интелигенти, деградирали престъпници и честни хора, мюсюлмани, православни и атеисти, татари, руснаци и немци... И всички те безмилостно воюващи за правото си да оцелеят. Зулейха отваря очи за любовта, за святото майчинство, за свободата сам да вземаш решения и да се бориш за живота си, съхранявайки човешката си същност. Гузел Яхина е родена в гр. Казан през 1977 г. Завършва Факултета по чужди езици към Казанския държавен педагогически институт и Факултета за сценаристи към Московското училище за кино. От 1999 г. живее в Москва, където работи в областта на маркетинга и рекламата. \"Зулейха отваря очи\" отприщва бурни реакции, защото засяга редица културни, етнически, религиозни и социално-политически теми. За него Яхина получава най-престижните литературни отличия в Русия за 2015 г.: националните награди \"Большая книга\", \"Ясная поляна\" и \"Книга года\" – небивало до този момент постижение. Романът е сред финалистите за френската награда \"Медиси\", отнася наградата \"Сирано\" на френското издание Le Courrier de Russie. Правата за издаването му са откупени в над 25 страни. превод на Ася Григорова Зулейха отваря очи. Тъмно е като в рог. Гъските въздишат в просъница зад тънката завеска. Едномесечното жребче примлясва с бърнички, докато търси вимето на майка си. От прозорчето над възглавницата се носи глухият стон на януарската виелица. Но поне не духа през пролуките – жив и здрав да е Муртаза, уплътни прозорците, преди да свие студът. Муртаза е добър стопанин. И добър съпруг. Хърка сочно и гръмко в мъжката част на къщата. Спи като заклан, сънят е най-дълбок, преди да съмне. Време е. Всемогъщи Аллах, позволи ми да изпълня замисленото – само да не се събуди някой. Зулейха безшумно спуска на пода босия си крак, после и другия, подпира се на печката и става. През нощта печката е изстинала, топлото е избягало, студеният под опарва стъпалата й. Но не бива да се обува – няма как да мине безшумно с плъстените си топлинки, все някоя дъска ще скръцне. Нищо, Зулейха ще потърпи. Като се опира с ръка на грапавата стена на зиданата печка, се прокрадва на пръсти от женската част към вратата. Тук е сбутано и тясно, но тя помни всеки ъгъл, всяка издатина – половината си живот е сновала насам-натам като махало, по цял ден: от котела – към мъжката част с пълните и горещи пиали, от мъжката част – обратно с празните и изстинали. Колко години е омъжена? Горе-долу петнайсет от своите трийсет. Това май е повече от половината й живот, така излиза. Трябва да попита Муртаза, когато е в настроение – той да пресметне. Да не се препъне в черджето. Да не блъсне с босия си крак обкования сандък вдясно до стената. Да прескочи скърцащата дъска до извивката на печката. Да се промъкне през басмената завеска, отделяща женската част на къщата от мъжката... Ето, почти стигна вратата. Хъркането на Муртаза е съвсем близо. Спи, спи, Аллах да ми е на помощ. Жената не трябва да крие от мъжа си, но какво да се прави – понякога се налага. Сега най-важното е да не събуди животните. Обикновено те спят в зимния обор, но в големите студове Муртаза й нарежда да прибере малките и пернатите вкъщи. Гъските не помръдват, но жребчето тропва с копитце, тръсва глава – събуди се, дяволчето. Ще стане добър кон, чувствително е. Тя протяга ръка през завеската, докосва кадифената муцунка: успокой се, свой е. Малкото благодарно тика ноздри в дланта й – познало я е. Зулейха обърсва мокрите си пръсти в долната си риза и меко побутва вратата с рамо. Тежка, уплътнена с кече за през зимата, тя поддава едва-едва, през отвора нахлува бодливо ледено облаче. Зулейха пристъпва, прескача високия праг – само това остава: да стъпи на него точно сега и да разтревожи злите духове, пу-пу – и се озовава в пруста. Притваря вратата и я притиска с гръб. Слава на Аллаха, преодоля тази част от пътя. В пруста е мразовито като навън – студът щипе кожата, ризата не топли. Леденият въздух бие през пролуките на пода в босите й нозе. Но това не е страшно. Страшното е зад вратата отсреща. Убърлъ карчък – Вампирица. Така я нарича Зулейха в мислите си. Слава на Всевишния, свекърва й не живее в една къща с тях. Домът на Муртаза е просторен, има две отделни къщи, съединени от общ пруст. В деня, в който четиресет и пет годишният Муртаза доведе петнайсетгодишната Зулейха, Вампирица със скръбен израз на мъченица сама изтътрузи многобройните си сандъци, денкове и съдини в къщата за гости и я зае изцяло. \"Не пипай!\" – кресна страховито на сина си, понечил да й помогне с пренасянето. И цели два месеца не му продума. Същата година започна бързо и безнадеждно да ослепява, а след някое време – и да оглушава. След две години беше сляпа и глуха като камък. Затова пък почна много да говори, не можеш я спря. Никой не знаеше на колко години е всъщност. Тя твърдеше, че е на сто. Наскоро Муртаза почна да смята, седя дълго и обяви: майка му е права, наистина е около стоте. Мъжът й беше късно дете, а сега и самият той е почти старец. Обикновено Вампирица се буди преди всички и изнася в пруста грижливо пазеното си съкровище – изящно цукало от млечнобял порцелан с нежносини цветчета метличина отстрани и причудлив капак (навремето й го донесъл Муртаза – подарък от Казан). Щом свекърва й я викне, Зулейха е длъжна моментално да скочи, да изпразни и внимателно да измие скъпоценната съдина – това е първата й работа, още преди да запали печката, да омеси тестото и да изпрати кравата до стадото. Тежко й, ако проспи това ранно повикване. За петнайсет години го е проспивала два пъти – и си е забранила да си спомня какво е ставало после. Засега зад вратата е тихо. Хайде, Зулейха, мокра кокошко, разбързай се. Мокра кокошка – жебегян тавък, я нарече за първи път Вампирица. Зулейха не забеляза как след известно време и сама започна да се нарича така. Прокрадва се навътре в пруста, към стълбата за тавана. Напипва гладко рендосаните перила. Стъпалата са стръмни, замръзналите дъски простенват едва чуто. Отгоре лъха на изстинало дърво, на замръзнала прах, на сухи треви и едва различимо – на осолено гъше месо. Зулейха се катери – шумът на виелицата приближава, вятърът бие в покрива и вие в ъглите. На тавана решава да пълзи на четири крака – ако върви, дъските ще скърцат точно над главата на спящия Муртаза. Ще се добере пълзешком, тя не тежи никак, Муртаза я вдига с една ръка като агне. Зулейха придърпва нощната си риза към гърдите да не я изцапа в прахта, усуква я, хваща края й със зъби и пипнешком се провира между сандъци, кутии, дървени инструменти, като внимателно припълзява и през напречните греди. Опира чело в стената. Най-сетне. Понадига се, поглежда през малкото таванско прозорче. В тъмносивата предутринна мъгла се мержелеят потъналите в сняг къщи на родния Юлбаш. Веднъж Муртаза ги брои – излязоха повече от сто домакинства. Голямо село, дума да няма. Селският път с плавните си завои тече като река отвъд хоризонта. Прозорците в някои къщи вече светят. Побързай, Зулейха. Тя става и се протяга нагоре. В дланта й ляга нещо тежко, едропъпчиво – осолена гъска. Стомахът й реагира моментално, ръмжи настойчиво. Не, не бива да пипа гъската. Пуска месото и продължава да търси. Ето! Вляво от таванското прозорче висят големи и тежки, вкоравени от студа платнища с едва доловим мирис на плодове. Пестил от ябълки. Добре сварен в печката, прилежно разстлан върху широки дъски, грижливо изсушен на покрива, попил горещото августовско слънце и прохладните септемврийски ветрове. Можеш да си хапваш по мъничко и дълго да смучеш, да търкаляш по небцето набъбналото кисело парченце, а можеш и да си напълниш устата и да дъвчеш, да дъвчеш еластичната топка, като от време на време плюеш попадналите ти семчици... Устата й тутакси се пълни със слюнка. Зулейха дръпва два листа от въженцето, навива ги плътно и ги пъха под мишница. Прекарва ръка по останалото – има още много, наистина много. Муртаза няма да забележи. А сега – обратно. Тя коленичи и запълзява към стълбата. Рулото от пестила й пречи да се движи бързо. Ама вярно си е мокра кокошка, как не й хрумна да вземе торба. Бавно се спуска по стълбите: не си усеща краката – вкочанени са, налага се да стъпва с онемелите си нозе странично, на ръба. Когато стига до последното стъпало, вратата на Вампирица шумно се отваря и светлият й, едва различим силует се очертава в черния отвор. Тежкият й бастун чука по пода. – Има ли някой? – пита тя с нисък мъжки глас в мрака. Зулейха замира. Сърцето й ще изскочи, стомахът й се свива на ледена топка. Не успява... Пестилът под мишницата се затопля и омеква. Вампирица пристъпва напред. За петнайсетте години слепота е изучила къщата наизуст и се движи уверено и свободно. Зулейха отскача две-три стъпала по-нагоре, като стиска с лакът омекналия пестил. Старицата върти брадичка ту на една, ту на друга страна. Не чува нищо, не вижда, но усеща, дъртата му вещица. С една дума – Вампирица. Бастунът потропва отчетливо – все по-близо. Ох, ще събуди Муртаза... Зулейха бързо изкачва още няколко стъпала, притиска се към перилата, облизва пресъхналите си устни. Белият силует спира в подножието на стълбата. Чува се как бабата души наоколо, като шумно поема въздух с ноздрите си. Зулейха вдига длани към лицето си – така си и знаеше, миришат на гъше месо и ябълки. Внезапно Вампирица ловко се стрелва напред и удря напосоки с бастуна си по стъпалата, сякаш ги сече с меч. Краят му изсвистява съвсем наблизо и гръмко се стоварва върху дъската на половин пръст разстояние от босото стъпало на Зулейха. Тялото й омеква и се разлива по стълбите като тесто. Ако дъртата вещица удари още веднъж... Вампирица си мърмори нещо, придърпва бастуна към себе си. Цукалото глухо издрънчава в мрака. – Зулейха! – крясва с все сила Вампирица към стаята на сина си. Сутрините в тази къща обикновено започват така. Зулейха преглъща с пресъхнало гърло събраната топка гъста слюнка. Нима й се размина? Слиза по стъпалата, като внимателно ги опипва с крак. Изчаква няколко мига. – Зулейхааа! Сега е моментът. Свекърва й не обича да вика трети път. Зулейха се спуска към Вампирица – \"Идвам, мамо, идвам!\" – и поема от ръцете й тежкото, покрито с топла лепкава влага цукало, както го прави всеки ден. – Домъкна се най-сетне, мокра кокошко – изръмжава бабата. – Дай ти само да спиш, мързелано... Муртаза със сигурност се е събудил от шума, може да излезе в пруста. Зулейха стиска под мишница пестила (да не го загуби), напипва с крака нечии валенки и изскача навън. Виелицата бие в гърдите, сграбчва я в плътен юмрук, като напира да я изскубне от мястото й. Ризата й се издува като камбана. През нощта входът на къщата се е превърнал в пряспа, Зулейха слиза по стълбището, като с мъка уцелва стъпалата. Пропада в снега почти до коляно и се потътря към нужника. Бори се с вратата, докато я отвори срещу вятъра. Излива цукалото в заледената дупка. Като се връща в къщата, Вампирица вече я няма – прибрала се е. На прага среща сънения Муртаза с газена лампа в ръка. Гъстите му вежди са събрани над носа му, бръчките по омачканите от съня бузи са дълбоки, като издялани с нож. – Да не си се побъркала, жено? Да излезеш гола в тая виелица! – Само изхвърлих цукалото на мама и се прибирам... – Да не искаш пак да се търкаляш болна половината зима? И да стовариш цялата къща на мене? – Недей така, Муртаза! Изобщо не съм замръзнала. Виж! Зулейха протяга яркочервените си длани, като здраво притиска лакти към кръста си – пестилът е щръкнал под мишницата й. Дали не се вижда под ризата? Платът е мокър от снега, лепне по тялото. Но Муртаза е сърдит и дори не я поглежда. Изплюва се встрани, поглажда с разперена длан обръснатия си череп, разресва разчорлената си брада. – Дай да ям. А като разчистиш двора, се стягай. Ще ходим за дърва. Зулейха кимва ниско и се шмугва зад завеската. Получи се! Тя успя! Виж я ти Зулейха, виж я ти мократа кокошка! Ето я плячката й: две смачкани, усукани, слепени корички от най-вкусния пестил. Ще успее ли да ги занесе днес? И къде ли да скрие това богатство? Не може да го остави в къщата: когато ги няма, Упириха рови в нещата им. Ще трябва да го носи със себе си. Опасно е, то се знае. Но днес Аллах май е на нейна страна – дано й провърви. Зулейха обвива стегнато пестила в дълго парцалче и го завързва на кръста си. Отгоре пуска ризата, над нея навлича сукмана и шалварите. Сплита си плитките, забражда се. Плътният сумрак зад прозореца над постелята й изтънява, разрежда се с унилата светлина на мрачното зимно утро. Зулейха дръпва перденцето – все пак е по-добре, отколкото да шета на тъмно. Газеничето в ъгъла на печката хвърля по малко полегата светлина към женската част, но пестеливият Муртаза толкова е скъсил фитила, че пламъчето почти не се вижда. Няма страшно, тя може да върши всичко и със завързани очи. Новият ден започва. До обяд сутрешната виелица стихва и слънцето надниква от ярко посинялото небе. Тръгват за дърва. Зулейха седи отзад на шейната с гръб към Муртаза и гледа отдалечаващите се къщи на Юлбаш. Зелени, жълти, тъмносини, те надничат от преспите като ярки гъбки. Високите бели свещи на пушека се разтапят в небесната синева. Снегът хруска апетитно под плазовете на шейната. От време на време бодрата от студа Сандугач пръхти и разтърсва грива. Старата овча кожа под Зулейха я сгрява. А на корема й топли заветният пестил в парцалчето – и той я сгрява. Днес, само да успее да го занесе днес... Ръцете и гърбът тъпо я наболяват – през нощта е навяло много сняг и Зулейха трябваше дълго да разравя преспите с лопатата, докато разчисти широки пъртини в двора: към големия хамбар, към малкия, към нужника, към зимния обор, към задния двор. След работа е толкова приятно да помързелуваш в ритмично поклащащата се шейна – да се настаниш по-удобничко, да се увиеш по-плътно в миризливия кожух, да пъхнеш вкочанените си длани в ръкавите, да отпуснеш брадичка на гърдите си и да затвориш очи... – Събуждай се, жено, стигнахме. Исполински дървета, стегнали в обръч шейната. Бели възглавнички от сняг върху еловите клони и разрошените глави на боровете. Скреж по брезовите клони, тънки и дълги като женски коси. Мощни вълни от преспи. Мълчание – на много версти околовръст. Муртаза връзва на валенките си плетени снегоходки, скача от шейната, мята на гръб пушката, затъква на кръста си тежка брадва. Хваща щеките и без да се оглежда, уверено проправя пътечка в гората. Зулейха пристъпва подире му. Гората край Юлбаш е хубава, богата. Лете храни селяните с горски ягоди и сладки дребни малини, наесен – с дъхави гъби. Пълно е с дивеч. От дълбините на гората тече Чишме – обикновено гальовна, малка, пълна с пъргава риба и тромави раци, а напролет забързана, клокочеща, набъбнала от стопения сняг и калта. По времето на Големия глад само те ги спасяваха – гората и реката. И милостта на Аллах, то се знае.", "date": "2017.12.28", "title": "Откъс от \"Зулейха отваря очи\" на Гузел Яхина"}
{"url": "https://www.dnevnik.bg/ot_vas/galeriiotvas/2017/12/28/3104405_chitatelska_fotogaleriia_izostavenite_bulgarski_sela/", "text": "По празниците имам време за пътуване, което посвещавам на Южна България. Тази сутрин съм решил, че стана около изгрев слънце и ще отскоча до с. Жребичко в община Брацигово, току в подстъпите на Родопите. Подхождам откъм Пловдив, където пътят минава през с. Козарско и рязко поема нагоре. Селото не е твърде високо - намира се на около 670 м надморска височина, но изкачването е стръмно и завойчесто, в сенките пътят е заледен и опасен. Понастоящем мястото се обитава от около 60 души. Обявено е за архитектурен паметник през 2000 г., но датира от много отдавна, виждам, че в някои справки фигурира в османските регистри още от XV век. Името на селото било свързано с кобила, която родила тук, където после бликнал извор. Етнографията никога не ми е била слабост, защото съм твърде скептичен към подобни свидетелства.", "date": "2017.12.28", "title": "Читателска фотогалерия: Изоставените български села по празниците"}
{"url": "https://www.dnevnik.bg/zelen/2017/12/28/3104426_kabinetut_odobri_popravkite_v_plana_za_pirin/", "text": "Правителственото одобри на последното си заседание за годината спорните промени в плана за управление на Националния парк \"Пирин\", които залагат нови сечи и строителство на ски писти и инфраструктура в почти половината парк. Не е гласувано проекторешението за промяна в концесионния договор с \"Юлен\", което трябваше да бъде гласувано заедно с поправките в плана за Пирин. Това стана известно от изявление на министъра на екологията Нено Димов на излизане от Министерския съвет пред журналисти, както и от гласуваното решение на Министерския съвет, изпратено по-късно от пресцентъра на кабинета. По време на заседанието отново Димов внесе извънредно за гласуване две решения за Пирин, които липсваха до днес сутринта в дневния ред на МС. В отговор на действията на кабинета еколозите още утре ще сезират Европейската комисия за нарушаване на две европейски директиви и за образуване на две наказателни процедури срещу България, научи \"Дневник\". Природозащитниците готвят и нов протест в защита на Пирин в първите дни на българското европредседателство. Прието второ решение за Пирин днес ускорява строителство на втори кабинков лифт, за който обаче няма все още внесено инвестиционно намерение. С него кабинетът възлага на екоминистъра при инвестиционен интерес за изграждане на нов кабинков лифт в Банско да се предприемат спешно мерки по екологичното законодателство, така че такъв да бъде изграден във възможно най-кратък срок. Според коалицията на природозащитните организации говоренето за втори лифт над Банско е просто параван, зад който се прокарват нови сечи на вековни гори и ново строителство на ски писти в големи площи на националния парк, както и узаконяване на нарушенията на концесионера на ски зона \"Банско\" \"Юлен\", правени през годините. Още миналата седмица, след  отлагане на казуса \"Пирин\" , вицепремиерът Валери Симеонов демонстрира публично, че  е много ядосан от \"разколебаването\" на кабинета, и заплаш и, че отлагането на решението може да бъде повратна точка в отношенията между управляващите от ГЕРБ и партньорите в кабинета \"Обединените патриоти\". И днес кабинетът е гласувал промените в плана в първоначалния си вариант, предложен от МОСВ, като липсва поправките да минат през  задължителна екологична оценка, както изискват европейските директиви . Това става, въпреки че миналата седмица  Европейската комисия ясно заяви в официална кореспонденция с природозащитници, че такава екооценка е задължителна  в случаи като промени в действащ план за управление на зони в \"Натура 2000\", какъвто е и Национален парк \"Пирин\". Вместо това Нено Димов за пореден път повтори как всяко инвестиционно намерение в парк \"Пирин\" ще подлежи на оценки за въздействието върху околната среда, както и за съвместимост със защитните режими в парка. Министърът налага тезата, че това е законовият начин за строителство в защитени територии. \"Днес кабинетът прие и двете точки, които внесох в заседанието. Едната точка е свързана с изменението на Плана за управление на Национален парк \"Пирин\", подготвено през 2013 г., минало и прието от Висшия експертен екологичен съвет. Подписано е от тогавашния министър на околната среда и водите и не е стигнало до Министерския съвет поради смяната на правителствата и служебното правителство\", разясни Димов. Впоследствие е било решено, че трябва да се изчака новият План за управление на \"Пирин\", който обаче през март влезе в съдебна фаза, която не е ясно кога ще свърши. През ноември кметът на Банско поиска от министъра на околната среда и водите да завърши процедурата, започнала през 2013 г., припомни още Димов. \"При инвестиционен интерес двете решения на кабинета отварят възможността за изграждането на втора кабинкова линия и решаването на един проблем, за който има голямо съгласие, че е крайно време да бъде решен. Това е отваряне и към развитието на ски спорта в Банско, а може би и добър сигнал за развитието на ски спорта в България като цяло. Това е един много удачен момент в навечерието на новия ски сезон, една добра новина за всички скиори\", посочи министърът. Докато правителството решаваше дали да одобри промените в сега действащия план, пред Министерския съвет от рано сутринта протестираха около стотина граждани и природозащитници. Край Симитли протестиращи от Банско, водени от кметовете на курортния град и на Симитли - Георги Икономов и Апостол Апостолов, излязоха на контрапротест и блокираха главен път Е-79 при разклона за Банско с искане за разширение на туристическите съоръжения. Еколози: Гласуваните поправки са скандални Готвените промени в плана за управление на Националния парк \"Пирин\" са скандални, предупредиха еколозите. Те се събраха още в 8.30 пред сградата на правителството с огромен транспарант \"Пирин е в беда, спасете го сега!\". \"Това, което се предлага като промени в плана, е абсолютно скандално. Трудно е да повярвам, че Министерството на околната среда и водите е предложило на Министерския съвет да одобри сеч на вековни гори\", посочи Катерина Раковска от WWF - България, за \"Дневник\". По думите й предлаганите поправки в стария план са още по-скандални от тези в проекта за нов план за Пирин, защото залагат   - в т.нар зона за опазване на горски екосистеми и отдих (45% от парка), в зона за туризъм (2.2%) и в в зона за инфраструктури и съоръжения (0.6). С така гласуваните промени в плана за Пирин природозащитниците смятат да сезират Европейската комисия за наказателна процедура заради липсата на задължителна екологична оценка в тези случаи, обясни Кaтерина Рaковска от WWF. Освен това еколозите ще обжалват решението на кабинета пред съда, каза за Дневник\" Тома Белев от Асоциация на парковете в България. Те подготвят и нов протест, който ще се проведе в началото на българското европредседателство. Вторият лифт, с който всички мотивират промените, всъщност липсва като предложение в плана. Вместо това в новите мерки се предвиждат ски писти, въжени влекове към тях, водохващания и осветление на трасетата, и то основно върху вековните гори на Пирин. Тези поправки нарушава Закона за защитените територии и две европейски директиви, посочи и екологът Андрей Ковачев.", "date": "2017.12.28", "title": "Кабинетът одобри поправките в плана за Пирин, позволяващи строителство в парка"}
{"url": "https://www.dnevnik.bg/citat_na_deniia/2017/12/28/3104404_citat_na_denia_ne_vzimaite_plennici_likvidiraite/", "text": "Това заяви в четвъртък президентът Владимир Путин на среща със стотици руски военни, участвали в операцията в Сирия. Малко преди това в словото си той говори за това как руската армия била унищожила хиляди терористи в Сирия и попита: \"А какво щеше да стане, ако стотици, хилядите, за които току-що казах, бяха се върнали при нас обучени, въоръжени и добре подготвени?\" По-късно говорителят му Дмитрий Песков бе запитан къде точно - в Русия или в чужбина - трябва да бъдат унищожавани терористи и той отговори, че държавният глава имал предвид \"ликвидирането на терористи, които подготвят атентати на руска територия\", и че Путин демонстрирал \"твърдо намерение да продължи последователните и целенасочени действия в борбата с тероризма\". Не е ясно защо президентът отправи тези думи пред военни, а не пред служители на антитерористичните служби. Да се призовава към това никой да не бъде пощаден по време на военни действия е изрично забранено от  Хагската конвенция от 1907 г.  В член 23 се казва, че \"специално е забранено да се обявява, че няма да бъдат взимани пленници\". Това е едно от изброените правила за водене на война, предшествано от член 22, в който се казва, че \"правото на воюващите да прилагат средства за нанасяне щети на противника не е неограничено\". В словото си Путин каза още: \"Сражавахте се за интересите на Русия, за Русия, за родния си дом, за справедливо дело и затова с вас бе целият ни народ. Уверен съм, че сте усещали тази гражданска, патриотична сплотеност. И това единство на армията и народ ви даваше сили.\" В началото той изтъкна, че срещата е в Георгиевската зала на Кремъл - \"зала на руската бойна слава, на бойната слава на руснаците, в която записахте ярката си победна страница. Вашият героизъм и професионални действия помогнаха да се съхрани сирийската държавност, да се спрат масовите убийства, екзекуции, терор спрямо мирното население, дадоха възможност да се пристъпи към политическо уреждане на конфликта в тази страна, към възстановяване на нормалния живот и завръщането на десетки хиляди бежанци\". В сряда турският президент Реджеп Тайип Ердоган заяви, че сирийският лидер Башар ал Асад е терорист и е невъзможно усилията за мир в страната да продължат с него. Асад бе преди няколко седмици на двудневно посещение в Русия, където се срещна с Путин, министъра на отбраната Сергей Шойгу и висшето командване на Генщаба. Анкара, Москва и Техеран се договориха за създаване на зони за намаляване на напрежението и конфликта и Турция за известно време бе смекчила тона си спрямо Асад. Сега Ердоган отново заговори, че \"Асад категорично е терорист и извършва държавен тероризъм. Невъзможно е да се продължи напред с Асад. Как да приемем бъдеще с този сирийски президент, който изби почти милион от гражданите си? Северна Сирия се е превърнала коридор за терористи. В Сирия няма мир и този мир няма да дойде с Асад\".", "date": "2017.12.28", "title": "Цитат на деня: Не взимайте пленници, ликвидирайте бандитите на място"}
{"url": "https://www.dnevnik.bg/sviat/2017/12/28/3104476_makedoniia_pusna_bezplaten_transport_za_da_spre_smoga/", "text": "Властите в Македония прибягнаха до извънредни мерки в борбата с гъстия смог, покрил градовете в страната, съобщи \"Ройтерс\". Правителството обяви, че жителите на Скопие и Тетово могат да пътуват безплатно с влакове и автобуси, за да се намали употребата на лични автомобили. Освен това се забраняват всички спортни събития на открито. Местните медии разказват, че магазини и аптеки са останали без хирургични маски, с които скопчани опитват да се спасят от дима в града. Скопие е в котловина и ниските температури, безветрието, използването на въглища за отопление, както и остарелите индустрия и автомобили създават отровна смес. Доклад на Световната здравна организация от тази година включи столицата сред десетте най-замърсени града на Европа. В списъка са още 4 балкански града, разчитащи на твърдо гориво за отоплението си - Сараево, Тузла и Зеница в Босна и Херцеговина, както и косовската столица Прищина. Проучване на Алианса за здраве и околна среда  (HEAL) показа, че в бивша Югославия има 16 топлоцентрали от времето на комунизма, които бълват толкова вредни газове и частици, колкото всичките 296 електростанции в ЕС. Страни от района искат да се присъединят към ЕС и правилата му за чист въздух и вредни емисии, което означава да вложат стотици милиони евро за намаляване до 2028 г. на серния диоксид с 90%, на азотните оксиди с 67% и на пренасяните по въздуха микрочастици с 94%. В същото време са планирани милиарди евро инвестиции в нови централи на въглища с общ капацитет 2600 мегавата с цел посрещане на нуждите от енергия в следващото десетилетие, посочва \"Ройтерс\".", "date": "2017.12.28", "title": "Македония пусна безплатен транспорт, за да спре смога в Скопие"}
{"url": "https://www.dnevnik.bg/sport/2017/12/28/3104473_franchesko_toti_v_minaloto_futbolut_beshe_po-interesen/", "text": "Емблемата на \"Рома\" Франческо Тоти е представител на старата генерация футболисти, които не се срещат в днешно време. Той прекара цялата си кариера на  \"Стадио Олимпико\" , оставайки верен на \"вълците\" въпреки офертите през годините. По време на Международната спортна конференция в Дубай, която предшества раздаването на наградите Globe Soccer, Тоти сравни футбола в миналото и сега. \"Има доста разлики, играта се промени драстично, но аз предпочитам това, което беше преди. Не говоря само на терена, където за мен беше по-интересно. В момента се мисли повече за бизнес страната, това не ми допада. Преди време идеята беше да изградиш едно дете и то да пробие, затова аз успях, дадоха ми шанс\", каза Тоти. Футболистът, който държи рекордите за най-много мачове (786) и най-много голове (307) за клуба си, изпитва носталгия към романтичните времена. \"Идеята на футбола е точно тази романтика. Живях и играх във времена, в които имаше лоялност и клубна принадлежност. Ние изпитвахме гордост да играем само за този отбор, особено в Италия. Подобни неща все още съществуват, но в модерния футболен свят са все по-голяма рядкост\", добави Принца на Рим. Засега той няма амбиции да се развива като треньор, но не изключи и тази възможност за бъдещото развитие на кариерата си. Легендарният футболист, който  прекрати активната си кариера през лятото,  в момента е директор при \"вълците\" и е доволен от работата си. Тоти трябваше да започне треньорски курс в прочутата школа в Коверчано през октомври, но се отказа преди началото на занятията. Той обаче си остави вратичка да завърши курсовете след време. \"Винаги съм предпочитал футбола пред парите и съм го поставял на първо място. Може би затова останах толкова години на високо ниво, на мястото, което чувствам свой дом. До последно целта ми беше само да играя\", каза Тоти. На сегашната си роля той пътува много по света и промотира марката \"Рома\". Освен директор Тоти е и посланик на родния си клуб. \"Треньорството винаги ми е било интересно, но на този етап не мисля за него. Ще видя какво ще се случи в бъдеще. Може някой ден да стана треньор\", каза още Тоти. По отношение на спора за най-добър играч в света Тоти взе категорична позиция: \"Това е Меси, със сигурност. Но моля ви, не казвайте това на Кристиано Роналдо и Неймар. Нареждам след тях Мохамед Салах, с когото играх в \"Рома\" последния сезон, той е страхотен футболист.\"", "date": "2017.12.28", "title": "Франческо Тоти: В миналото футболът беше по-интересен и красив"}
{"url": "https://www.dnevnik.bg/video/2017/12/28/3104483_video_chai_kafe_ili_bikini_-_vietnamska_aviokompaniia/", "text": "Нискоразходната виетнамска авиокомпания VietJet Aviation заяви в четвъртък, че не се отказва от рекламната си кампания, в която модели по бикини позират за календар в салона и кабината на един от нейните самолети. Кампанията е част от стратегията да се отнеме дял от държавната VietnamAirlines и за подготовката ѝ се знае от ноември насам. Но през изминалите седмици снимките на момичетата, напомнящи много повече на ревю на Victoria's Secret, отколкото на стюардеси, предизвика разгорещени спорове - както в консервативната комунистическа страна, така и зад граница. Критиците на този подход казват, че календарът за 2018 г. съдържа три груби грешки. Първата е, че прекалено се акцентира върху секси образа на екипажа, втората - че темата му съвпада с вълната от разкрития за сексуален тормоз и посегателство в различни индустрии, а третата - че зачестиха случаите на насилие както над пътници, така и срещу персонала на самолетите. Неведнъж е писано за това, че сексуализирането в авиацията преди всичко създава на борда опасна работна среда, особено за млади момичета. \"Трудно е да критикувате опитите за флиртуване и посегателство, когато авиокомпанията, за която работите, използва маркетинг, допускащ мисълта, че стюардесите са стриптизьорки на 10 000 метра височина\", написа неотдавна  едно от специализираните издания . Снимките се появиха в страница във \"Фейсбук\", бързо плъзнаха из интернет, след което съобщението бе изтрито. Не е ясно дали това изтичане на кадри и на  видео как са заснети те  не е умишлен ход компанията. Снимките изглеждаха като направени със смартфон, а не от професионален фотограф. Ву Фам Нгуен Тун, директор за маркетинга и развитието на VietJet, каза първо, че снимките били направени по време на тест и не е сигурно дали изобщо ще бъдат използвани. Преди месец VietJet бе глобена от виетнамския регулатор за организиране на конкурс за танци и красота в хавайски стил на борда по време първия полет от Хошимин сити до туристическия център Натанг. Основателка на VietJet е Нгуен Фуонг Тао - първата виетнамка милиардер и една от малцината жени по света, ръководещи авиокомпания. Сега тя казва, че посланието на календара е, че хората са свободни да обличат каквото си искат - бикини или традиционна виетнамска носия, дълга до земята. \"Не се притесняваме от това, че хората асоциират компанията със снимките с бикини. Ако те правят хората доволни и щастливи, то и ние сме щастливи\", обяснява и управляващият директор Лу Дук Хахн. Критици на кампанията като Хедър Пул, бивша стюардеса и автор на книги за това какво е да работиш тази професия, казват, че календарът \"ни връща 50 години назад с хиперсексуализираните образи на жените, направени само за да се изкара някой долар повече\". \"Жените работят толкова много, за да бъдат възприемани сериозно, а този случай ни връща във времената на \"Кафе, чай или аз?\" - книга от 60-те години за сексуалните желания на две стюардеси флиртаджийки. Подобен маркетингов подход не изчезва от индустрията и е използван в световноизвестните календари на Pirelli или от Ryanair. Ирландската авиокомпания обаче бе принудена да оттегли своя календар през 2014 г.", "date": "2017.12.28", "title": "Видео: Чай, кафе или бикини - виетнамска авиокомпания скандализира с нов календар"}
{"url": "https://www.dnevnik.bg/sport/2017/12/28/3104500_ilian_iliev_e_noviiat_trenyor_na_cherno_more/", "text": "Илиан Илиев постигна договорка с \"Черно море\" и поема отбора от новата година. Треньорът се завръща на \"Тича\", където беше футболист и треньор. \"Ръководството на \"Черно море\" постигна договорка с Илиан Илиев за треньорския пост в клуба. Досегашният наставник Емануел Луканов остава директор на детско-юношеската школа\", информираха от клуба. До момента Илиев беше треньор на \"Верея\", който се намира на шесто място след 20 кръга. Тимът от Стара Загора постигна впечатляващи победи над \"Левски\" и \"Лудогорец\" през есента, но е  обхванат от сериозна финансова криза. \"Нямаме никаква яснота какво ще се случва. Трябваше да знаем, преди да освободим футболистите за почивка\", каза Илиев в началото на декември след края на полусезона. След обявяването на новината от \"Черно море\", \"Верея\" пусна съобщение, с което благодари на Илиан Илиев и екипът му. \"Искаме да изкажем нашите най-искрени благодарности към Илиан Илиев, Петър Костадинов и Боян Пейков, че бяха част от проекта Верея и за прекрасната работа, която свършиха през есенния полусезон на Първа професионална лига\", съобщиха от тима от Стара Загора. Като футболист бившият халф има шест сезона за родния си клуб, на който помага да влезе в \"А\" група през 1988 година. Последният тим в кариерата на Илиев като футболист беше именно \"Черно море\" през сезон 2003-2004, а след това той стана треньор. Илиев беше начело на \"моряците\" до 2006 г., когато премина в \"Берое\". С тима от Стара Загора специалистът спечели Купата на България през 2010 г. Последва кратък престой в \"Левски\", една година в анголския \"Интерклуб\", с който стана шампион, а след това пое \"Локомотив\" (Пд).", "date": "2017.12.28", "title": "Илиан Илиев е новият треньор на \"Черно море\""}
{"url": "https://www.dnevnik.bg/morski/2017/12/28/3104503_policeiska_kola_premina_na_cherveno_i_blusna_dve/", "text": "Полицейски микробус мина на червено през оживено кръстовище във Варна и блъсна две коли. Това съобщиха от Районната прокуратура във Варна. Катастрофата е станала около 3 часа тази сутрин на кръстовището на булевардите \"Цар Освободител\" и \"Осми Приморски полк\" в центъра на града. След като навлязъл в кръстовището на червен сигнал, микробусът блъснал таксиметров автомобил. От удара таксито се ударило в друга таксиметрова кола, която след сблъсъка е преминала в платното за насрещно движение, като е прехвърлила разделителната мантинела. Жертви от катастрофата няма, но водачите на полицейския автомобил, на едното такси и двама пътници са получили контузии. По данни на прокуратурата направените проби за употреба на алкохол и наркотици на водачите на трите автомобила са дали отрицателен резултат. Районната прокуратура във Варна е започнала досъдебно производство за установяване на степента на травмите, получени от водачите и пътниците в катастрофиралите автомобили, както и за установяване на виновника за катастрофата.", "date": "2017.12.28", "title": "Полицейска кола премина на червено и блъсна две таксита във Варна"}
{"url": "https://www.dnevnik.bg/sport/2017/12/28/3104509_italianec_triumfira_na_spuskaneto_v_bormio/", "text": "Италианецът Доминик Парис спечели за втори път в кариерата си спускането в Бормио от Световната купа по ски алпийски дисциплини. Състезателят от Мерано, Южен Тирол, триумфира на прочутата писта \"Стелвио\" за втори път след 2012 г., като финишира с време 1:56.99 минути. Италианското състезание се завърна в календара след тригодишно отсъствие. Пистата \"Стелвио\" е втората най-дълга в Световната купа след \"Лауберхорн\" в швейцарския курорт Венген. Парис изпревари само с четири стотни лидера за Малкия глобус в дисциплината Аксел Лунд Свиндал, който спечели стартовете в Бийвър Крийк и  Вал Гардена . Норвежецът обаче затвърди много постоянното си представяне и се качи на подиума във всяко от четирите спускания, след като беше трети в Лейк Луис през ноември. Италианецът и Свиндал бяха единствените, които слязоха под 1:57 минути при спусканията си. За Доминик Парис това е девета победа в Световната купа и осма в спускането. Единственият му успех в дисциплина различна от спускането е през 2015 г. на супер Г в Кицбюел. Италианецът се качи за 21-и път в своята кариера на подиума. Трети на подиума се нареди още един представител на Норвегия – Шетил Янсруд. Той направи много силно спускане с пети стартов номер, но то се оказа не толкова добро в сравнение с това на първите двама. Янсруд изостана на 17 стотни след победителя. Топ 10 допълниха Беат Фойц, австрийците Ханес Райхелт и Матиас Майер, Адриен Тео, Макс Франц, Патрик Кюнг и Александър Аамод Килде.  Петер Фил, който спечели единствената тренировка  в Бормио, остана едва 13-и. В състезанието имаше и две тежки падания, които се получиха след скока \"Рока\". Първо Травис Ганонг от САЩ не се приземи добре и излетя, скъсвайки и трите реда предпазни огради. На същото място сгреши и представителят на Франция Гилермо Файед. И двамата обаче се отърваха без сериозни поражения. В класирането в дисциплината Свиндал увеличи аванса си на върха на 78 точки пред Беат Фойц. Норвежецът има 340 точки. Парис се изкачи с една позиция до четвъртото място, като вече има 200 точки. В генералното подреждане за Големия кристален глобус лидер продължава да бъде  Марсел Хиршер , който е с 534 точки. Австриецът има с 29 повече от Хенрик Кристоферсен и 80 пред Свиндал. В петък предстои алпийската комбинация, която ще се проведе в един манш спускане и един слалом.", "date": "2017.12.28", "title": "Италианец триумфира на спускането в Бормио"}
{"url": "https://www.dnevnik.bg/sviat/2017/12/28/3104510_istanbul_udvoiava_za_praznicite_policiiata_godina_sled/", "text": "Броят на полицаите в Истанбул ще бъде увеличен за новогодишната нощ повече от два пъти и ще достигне 37 000 души. От съображения за сигурност са забранени публичните тържества и събиранията на открито в няколко ключови района. През последните дни са задържани десетки заподозрени за връзки с \"Ислямска държава\", включително пътуващи с микробус с експлозиви, съобщават държавните медии. Мерките се предприемат година след нападението срещу популярен нощен клуб, в което в първите минути на 2017 г. загинаха 39 души, включително чужденци. Освен десетките хиляди полицаи дежурства ще дават и близо 4000 жандармеристи. \"Почти всичките ни налични сили ще бъдат на работа. Ще предприемем всички възможни мерки в Истанбул, за да отбележат хората празника мирно и щастливо\", заяви в четвъртък губернаторът Васип Сахън. Година след атаката с автоматично оръжие срещу дискотеката \"Реина\" са забранени публични тържества в Бейоглу, Шишли и Бешикташ, както и на площад \"Таксим\", където атентаторът е планирал да стреля по събралите се на 31 декември срещу 1 януари.", "date": "2017.12.28", "title": "Истанбул удвоява за празниците полицията година след атентата в дискотеката"}
{"url": "https://www.dnevnik.bg/bulgaria/2017/12/28/3104515_prokuraturata_atakuva_v_suda_poskupvaneto_na_vodata_v/", "text": "Върховната административна прокуратура (ВАП) атакува в съда увеличаването на цената на водата в три града – Бургас, Ямбол и Враца, стана известно от съобщение на прокуратурата от днес. Проверката на ВАП продължава и за останалите градове. Мотивът на държавното обвинение е, че ВиК дружествата в трите български града са представили пред енергийния регулатор (КЕВР) бизнес планове, които не са съгласувани от съответните ВиК асоциации. Последното е задължителна процедура според Закона за водите. Спазването на това нормативно изискване е безусловно задължително, включително в случаите, в които след първоначалното съгласуване от ВиК асоциациите и ВиК оператора се внасят корекции, се подчертава в съобщението. Затова на 22 и 28 декември 2017 г. ВАП протестира пред Административен съд - София-град, тези бизнес планове. С тях се повишават цените на ВиК услугите за периода до 2021 г. и се приемат анализи за социалната поносимост на цените. Прокуратурата твърди, че от КЕВР са пренебрегнали правни норми, за да се удовлетворят исканията на трите ВиК оператора. Проверката започна на 19 декември след среща между зам. главния прокурор Ася Петрова и омбудсмана Мая Манолова, на която бяха обсъдени решенията на регулатора за цената на ВиК услугите през 2018 г. Вдигането на цените на 15 водни оператора до 2021 г. беше одобрено преди месеци с бизнес плановете на компаниите. Утвърждаването на новите тарифи се одобри на закрито заседание на регулатора. Решението за поскъпване на цената на водата предизвика протести в София, в които се включиха и представители на БСП. През последните пет години цената на водата не е била променяна и това блокира инвестициите на ВиК операторите, обясни председателят на КЕВР Иван Иванов преди дни. През април прокуратурата разследваше и повишаването на цената на водата в столицата, а в момента прави това отново за столицата и още 13 области - Перник, Монтана, Враца, Пловдив, Смолян, Кърджали, Русе, Силистра, Шумен, Варна, Бургас, Сливен и Ямбол.", "date": "2017.12.28", "title": "Прокуратурата атакува в съда поскъпването на водата в три града"}
{"url": "https://www.dnevnik.bg/bulgaria/2017/12/28/3104516_kazahstan_otkriva_pochetno_konsulstvo_vuv_varna/", "text": "Казахстан открива почетно консулство със седалище във Варна, съобщи правителственият пресцентър решението на Министерския съвет на днешното му заседание. Консулството ще бъде ръководено от почетен консул Иван Иванов. Консулският му окръг обхваща територията на областите Габрово, Велико Търново, Русе, Търговище, Разград, Шумен, Силистра, Добрич и Варна. Иван Иванов е дипломиран инженер от Висшето военноморско училище \"Никола Вапцаров\" и магистър по \"Корабни двигатели и механизми\". Той е предприемач, собственик на дружества в сферата на разработването и ремонта на хидротехнически съоръжения. Казахстан има функциониращо почетно консулство в България със седалище в Благоевград.", "date": "2017.12.28", "title": "Казахстан открива почетно консулство във Варна"}
{"url": "https://www.dnevnik.bg/sviat/2017/12/28/3104518_gardiun_oblaci_ot_korupciia_visiat_nad_bulgariia/", "text": "Никой в България не преследва политическата корупция. В затвора няма нито един бивш служител на правителството. Достигнахме етап, в който описваме държавната корупция като превземане на държавата.\" Това разказва за Огнян Шентов от Центъра за изследване на демокрацията (ЦИД) в статия на лондонския \"Гардиън\", озаглавена  \"Облаци от корупция висят на България, докато поема председателството на ЕС\" . В нея авторката Дженифър Ранкин цитира от Брюксел доклад на ЦИД, \"който обрисува унищожителна картина на корумпираност от върховете до низините на обществото\". Повече от 20%, или 1.3 милиона пълнолетни българи, са участвали в някаква корупционна операция като плащащи или получаващи подкуп, но през 2015 г. са приключени едва 72 дела, разказва още Ранкин. В полунощ срещу 1 януари ще свири музика и ще блестят фойерверки, когато България - най-бедната и \"най-корумпираната\" страна в ЕС, ще поеме палката на ротационното председателство. Да си председател на заседанията на ЕС и на определянето на дневния ред вече не носи онова влияние, което имаше в миналото, но все пак е много важен момент за тази страна, станала член с последната вълна на присъединили се, се казва още в статията. Ранкин цитира  Transparency International, която определя България като страната от ЕС, в която възприятието на корумпираност е най-високо, както и че присъствието в правителството на крайно десни партии предизвиква тревога, а борци с корупцията се опасяват, че в следващите 6 месеца Брюксел ще се държи по-меко спрямо властите в София. В статията се казва още, че сред борещите се с корупцията в България се смята, че \"Лукойл\" има монополна власт, гарантирана благодарение на няколко правителства чрез закони, които пречат на конкуренцията. Рухването на Корпоративна търговска банка (КТБ) е посочено като пример за жертва на \"конфликт между нейния богат собственик и един политик\". Имат ли ефект докладите от Брюксел Механизмът за сътрудничество и верификация, създаден при приемането на България и Румъния през 2007 г., трябваше да действа няколко години, но и днес двете страни са обект на специално наблюдение дали следват европейските норми, разказва на читателите си \"Гардиън\". Ефектът от годишните доклади обаче е изчезнал, казват от средите, борещи се с корупцията. \"Очевидно е, че механизмът доведе до резултати. България успя да постави под контрол организираната си престъпност. Но корупцията и правосъдната реформа не донесоха резултатите, на които ЕС и Брюксел се надяваха\", обяснява Руслан Стефанов от ЦИД. Според него е грешка да се повтаря, че това е най-корупмираната страна в ЕС, защото изследвания, различни от тези на Transparency International, разкриват друга реалност. \"Допитванията на Transparency International са на практика въпрос дали харесваш страната си. Не мисля, че в България има повече корупция, отколкото в Словакия например, но потенциалните последици тук са много по-големи, защото българската икономика е много по-малка.\" Висш представител на Европейската комисия отхвърля твърдения, че по политически причини докладите може да отпаднат. Механизмът няма да приключи, докато не видим изпълнени всички показатели и препоръки\", казва източникът на \"Гардиън\". Председателството не е единствената причина ЕС да не е склонен да се държи твърдо с властите в София. Страната е финансово стабилна и не създава проблеми на Брюксел, срещу нея няма санкции за нарушаване върховенството на закона, какъвто е случаят с Полша, не воюва срещу бежанските квоти, както прави Унгария, и не е обект на спасителен план за много милиарди евро, както Гърция, изрежда изданието. Предвидимият Борисов \"София е предвидима под управлението на дясноцентристкия премиер Бойко Борисов и това обяснява защо Жан-Клод Юнкер призовава заедно с Румъния незабавно да бъдат приети в Шенгенското споразумение. Само че Франция, Германия и други западни държави от години блокират този ход заради загриженост за корупцията.\" Но времената се променят. Хедър Грабе от Института за европейска политика на \"Отворено общество\" посочва промяна в нагласите след Брекзит и конфликта с Полша. \"През 2007 г. имаше желание да се членува във всичко и проблемът беше дали си готов, сега самият факт, че България опитва и иска да бъде част от случващото се, изглежда, има по-голяма тежест.\" Източник на Рантинг, който познава Борисов и кръга около него, допълва: \"Имаше време, когато страхът от Брюксел в малките държави беше много силен, но сега,  .\" В статията се отбелязват и притесненията от участието в правителството на националисти, които или са осъждани за използване език на омразата (като Валери Симеонов), или призовават да се спират търсещи убежище дори със силата на оръжието (като Красимир Каракачанов). ВМРО е \"известна със систематичното пропагандиране на омраза срещу съседни народи на Балканите, както и срещу циганите\", се казва в доклад на Съвета на Европа, цитиран от авторката. Източникът ѝ уточнява, че тримата министри не са особено влиятелни в правителството, но че в Брюксел се усеща тревога от възгледите им.", "date": "2017.12.28", "title": "\"Гардиън\": Облаци от корупция висят над България, докато поема председателството на ЕС"}
{"url": "https://www.dnevnik.bg/bulgaria/2017/12/28/3104536_blusnato_ot_kamion_dete_na_velosiped_e_s_opasnost_za/", "text": "Дете на 10 години е с опасност за живота, след като е било блъснато от камион на пътя между селата Вресово и Зайчар в община Руен, съобщиха от полицията. Момчето е било ударено, докато карало велосипед, уточнява БНР. То е с фрактура на черепа и е настанено за лечение в бургаска болница. Причините за инцидента, станал снощи, се разследват.", "date": "2017.12.28", "title": "Блъснато от камион дете на велосипед е с опасност за живота"}
{"url": "https://www.dnevnik.bg/kultura/2017/12/28/3104534_sgradata_na_dondukov_ne_e_pametnik_na_kulturata_pokaza/", "text": "Сградата на бул. \"Княз Ал. Дондуков\" и ул. \"Георги Бенковски\", която е на път да бъде разрушена от общината, не е недвижима културна ценност. Това е установила проверката на Министерството на културата, съобщават от пресцентъра на ведомството в четвъртък. Работници с багери започнаха да разрушават сградата в почивния ден след Коледа (26 декември). Още в същия ден  граждани изпратиха сигнал до Министерството на културата , след който главната дирекция \"Инспекторат за опазване на културното наследство\" спря разрушаването до изясняване на случая и инициира проверка. Днес от дирекцията констатират, че сградата не притежава статут на \"единичен паметник на културата\". От ведомството уточняват, че тя никога не е била декларирана като паметник на културата. Затова събарянето й не подлежи на санкция от Министерството на културата съобразно Закона за културното наследство. В същото време сградата попада в обхвата на територия с културно-историческо наследство със статут на групова недвижима културна ценност - \"Ансамбъл \"Бул. Княз Александър Дондуков\" и в границите на II защитена зона на археологическия резерват \"Антична Сердика и Средновековен Средец\", с Министерството на културата задължително се съгласуват последващи инвестиционни намерения, се посочва в съобщението. Двуетажната къща на \"Донуков\" 20, която е в окаяно състояние в момента, някога е била собственост на Рачо Петров - генерал от българска армия, военен министър в правителството на Стефан Стамболов и два пъти министър-председател на страната. Строена е през 20-те години на миналия век. Сега е собственост на наследниците му, но е изоставена още през 90-те години, когато попада в полезрението на общината. Оттогава не е направено друго съществено освен обезопасяването й с мрежи. В момента е оградена с високи пана и с предупредителни табели за постоянно видеонаблюдение. От Столичната община са издали заповед за премахване на сградата заради опасност от срутване. Има документи и решение на общината къщата да бъде съборена и за целта има избрана фирма, допълниха оттам за \"Дневник\". Предписанието на контролния орган на общината за събаряне на постройката е още от 2013 г., но четвърта година собствениците й не я изпълняват. Затова тази пролет Столичната община взема решение да я бутне на свои разноски и след това по съдебен път да търси обезщетение от тях.", "date": "2017.12.28", "title": "Сградата на \"Дондуков\" не е паметник на културата, показа проверка на министерството"}
{"url": "https://www.dnevnik.bg/bulgaria/2017/12/28/3104541_deloto_sreshtu_obvineniia_za_ubiistvoto_v_borisovata/", "text": "Делото за  убийството на 16-годишния Георги Игнатов  в Борисовата градина ще продължи на 20 февруари. По искане на защитата Софийският градски съд не даде ход на разпоредителното заседание по делото срещу обвинения за убийството на момчето Йоан Матев, съобщи БНР. Адвокатите на Матев, които вече са трима, поискаха нова дата, за да уточнят стратегията си. Защитата пледира, че Матев не е извършил убийството. Георги Игнатов бе убит на 2 юни 2015 г. Дълго след това оръжието на престъплението не беше намерено. Йоан Матев бе задържан за убийството през февруари тази година, като ножът, с който се смята, че е убит Игнатов, е  открит близо до местопрестъплението в хода на разследването . В рамките на досъдебното производство се разбра, че  по намерения нож не са открити биологични следи  и затова не може да се установи категорично, че именно Матев го е използвал. \"При едно такова тежко време, при едно такова тежко дело е нормално принципно да се съблюдава правото на защита на подсъдимото лице и да се осигури възможност на всички адвокати. Затова винаги и честа практика е на съдилищата, когато се отлага делото за друга дата, тази следваща дата да бъде съобразена със служебните ангажименти\", заявиха адвокати Виктор Попов и Иван Томов, цитирани от БНР. \"Много адвокати - единият зает на тази дата, другият на следващата дата. Тяхна воля. Ще тръгне делото\", коментира прокурор Зоя Мананска. В съдебната зала стана известно, че родителите на Георги Игнатов са поискали да бъдат конституирани като граждански ищци и частни обвинители. Гражданските им искове по отношение на Матев са за 400 хиляди лева.", "date": "2017.12.28", "title": "Делото срещу обвинения за убийството в Борисовата градина Йоан Матев беше отложено"}
{"url": "https://www.dnevnik.bg/sport/2017/12/28/3104544_mikaela_shifrin_specheli_36-a_pobeda_v_svetovnata_kupa/", "text": "Носителката на Големия кристален глобус в алпийските ски Микаела Шифрин продължава с невероятното си представяне през сезона и взе пета победа. Американката записа своя 36-и успех в  Световната купа , след като триумфира на слалома в австрийския курорт Лиенц. За Шифрин това е 27-а победа в дисциплината слалом. В последните 23 старта от най-техничната дисциплина тя се е качвала 22 пъти на подиума, а в 18 от случаите печели състезанието. В своя 116-и старт в Световната купа американката записа 52-и подиум. Освен това скиорката от Колорадо увеличи серията си на три поредни успеха. С успеха си в Лиенц Шифрин вече дели седмото място във вечната ранглиста с Катя Зайцингер, като двете имат по 36 победи. На шестото място е Марлис Шийлд с 37 победи. \"Не беше толкова лесно, вторият манш беше много сложен. Усетих, че започвам добре, но после нямах нужния ритъм, просто опитах да се предпазя от грешки. В момента всичко ми се получава, тренировките ми помагат много и начинът, по който поддържам формата си\", каза победителката след финала. Блестящото представяне на американката продължава, като тя е на четири победи от рекорда на Ингемар Стенмарк, който има 40 победи, преди да навърши 23 години. С 41 пък е австрийската легенда Анмари Мозер-Прьол. Шифрин направи невероятен първи манш, в който имаше повече от секунда аванс пред Фрида Хансдотер. Във второто спускане 22-годишната американка даде едва 11-и резултат, но това се оказа достатъчно, за да спечели. Общото ѝ време беше 1:43.87 минути. Втора остана Венди Холденер, като швейцарката изостана с 89 стотни. Хансдотер се нареди на третото място с изоставане от 1.22 секунди. Много силно състезание направи дъщерята на легендата Лю Алфан, Естел, която завърши пета с равно време с Петра Влъхова. Французойката, която се състезава за Швеция (майка ѝ Ана-Карин е шведка), даде най-добро време във втория манш. Четвърта пък завърши Бернадет Шийлд. Със спечелените 100 точки Шифрин вече има 821 в генералното класиране за Големия кристален глобус. След 13 старта нейният аванс пред  Виктория Ребенсбург  е 391 точки. Американката води и в класирането за Малкия глобус в слалома с 380 точки, със 75 повече от Петра Влъхова. В петък дамите имат старт в дисциплината гигантски слалом.", "date": "2017.12.28", "title": "Микаела Шифрин спечели 36-а победа в Световната купа"}
{"url": "https://www.dnevnik.bg/bulgaria/2017/12/28/3104557_video_pri_katastrofa_v_tunel_-_suveti_na_putnata/", "text": "Информационен филм на Агенция \"Пътна инфраструктура\" (АПИ) разяснява на шофьорите какво трябва да предприемат за безопасността си в случай на пътен инцидент в тунел. Ремонтираните тунели \"Витиня\" и \"Ечемишка\" на автомагистрала \"Хемус\" са с модерни системи за пожароизвестяване, вентилация, видеонаблюдение, светофарна уредба, осветление и система за светлинно водене, с които се осигуряват безопасност на пътуването и възможност за бърза реакция при инцидент. В тунелите през 150 метра има аварийни SOS станции, които имат телефон и пожарогасители. При пожар първо шофьорът трябва да подаде сигнал, натискайки бутона до SOS станцията. До него има и телефон за връзка с дежурния диспечер, който чрез системата за видеонаблюдение веднага локализира точното място и подава сигнала към тел. 112. Автоматично се задействат светофарната уредба и пътните знаци за спиране на движението. Включва се и вентилационната система. Според експертите при възникването на пожар първите 10 минути са най-важни за потушаването му и затова шофьорът с пожарогасителя от автомобила или от SOS станцията е необходимо да се опита да го изгаси, отбелязват от АПИ. Без паника хората се евакуират, а автомобилите се оставят със спрени двигатели. Задължително аварийната лента трябва да е свободна, за да може пожарни и линейки да стигнат бързо и безпрепятствено до мястото на инцидента и да окажат нужната помощ.", "date": "2017.12.28", "title": "Видео: При катастрофа в тунел - съвети на пътната агенция"}
{"url": "https://www.dnevnik.bg/zelen/2017/12/28/3104555_boiko_borisov_ne_moje_da_se_napravi_edna_koliba_v/", "text": "В този план (планът за управление на Пирин - бел.ред.) няма нищо, което касае строителство, няма керемиди, няма тухли, няма хотели, няма сгради, няма каквото и да било.\" Така днес по време на заседанието на кабинета министър-председателят Бойко Борисов отговори индиректно на опасенията на природозащитните организации и гражданите, че  гласуваните на последното заседание за 2017 г. на кабинета поправки в стария план за Пирин  залагат ново строителство в огромна площ на националния парк и ще бъдат атакувани от Европейската комисия. \"Не може да се направи една колиба, не хотел – една колиба, без да мине съответната процедура по екологичното законодателство\", увери още Борисов по време на дискусията в Министерския съвет по приемането на промените в плана, показва  стенограмата , публикувана на сайта на Министерския съвет. Пред министрите Борисов уверява, че всяко инвестиционно намерение за Пирин ще минава през екологична оценка, оценка на съвместимост и всички необходими и указани в закона действия. \"Така че лично аз истински се надявам и тези, които ще се радват, или тези, които мислят, че нещо нередно се прави, да се обединим върху две неща – природата, дърветата, парка \"Пирин\" – ще ги пазим така, както трябва\", казва министър-председателят. По думите му с приетите днес решения правителството решава два проблема – за изграждане на нов лифт на Банско и за запазване на природата на Пирин. \"С днешното решение категорично казваме,‭ ‬че това правителство е за спешно и бързо изграждане на втори лифт в Банско.\" Борисов посочва още, че законът казва колко нови дървета трябва веднага да бъдат засадени, ако за лифта се отреже дърво.‭ Според еколозите планът залага мащабни сечи, в това число на вековни гори. Валери Симеонов: Ние сме достатъчно отговорни В изказването си пред кабинета вицепремиерът Валери Симеонов, който шумно настоява за бързото придвижване на казуса \"Пирин\" и  поставя под въпрос оставането на \"Обединени патриоти\" в управляващата коалиция,  ако това не се случи веднага, изтъква: \"Ние сме достатъчно отговорни и съвестно подхождащи към темата хора и в качеството си на постовете,‭ ‬които заемаме, мисля,‭ ‬че сме готови във всеки един момент,‭ ‬в случай‭ ‬че има забележки от страна на Европейската комисия,‭ ‬да коригираме евентуално част от решението,‭ ‬ако това е необходимо,‭ ‬въпреки че аз съм убеден,‭ ‬че дотам няма да се стигне.\" Утре еколозите ще сезират Брюксел за нарушаването на две европейски директиви с гласуваните поправки в плана и за започване на две наказателни процедури, тъй като липсва  задължителна екологична оценка при промяна на план за защитена зона от \"Натура 2000 \", каквато е и Пирин. В  официално писмо на представител на ЕК  комисията потвърждава, че поправките в план за управление подлежат на задължителна екологична оценка. И Борисов повтаря на финала на заседанието уверението на Валери Симеонов, че ако има препоръки от комисията,‭ кабинетът винаги ще се ‬съобрази.‭ Нено Димов: Целта е отпушването на инвестиционни предложения В началото министърът на екологията Нено Димов мотивира предложението на МОСВ за одобрение на промените в плана с това, че всъщност става дума за процедура, започната през‭ ‬2013‭ ‬г., която цели отпушването на възможността за инвестиционни предложения,‭ ‬която до този момент ‬всъщност ‬не съществува.‭ От думите на Димов става ясно, че по време на общественото обсъждане на проекта за промени в плана на Пирин са били получени‭ ‬4801‭ ‬становища,‭ ‬от които‭ ‬3304‭ ‬подкрепят промяната,‭ а ‬1497‭ ‬не я подкрепят. \"Това са двете неща,‭ ‬които всички трябва да отстояваме.‭ ‬Просто различен беше пътят,‭ ‬по който искахме да стигнем до това решение,‭ ‬което всички подкрепяме‭ – ‬за втория лифт в Банско\", завършва разговора с министрите премиерът.", "date": "2017.12.28", "title": "Бойко Борисов: Не може да се направи една колиба в Пирин без съответната процедура"}
{"url": "https://www.dnevnik.bg/sport/2017/12/28/3104552_bulgarskata_federaciia_po_pluvane_otchete_uspeshna/", "text": "Българската федерация по плувни спортове отчете 2017-а като една от най-успешните години. Това каза генералният секретар Таня Богомилова. Според нея успехите се дължат до голяма степен на постиженията на  Антъни Иванов . Младият плувец се класира във финала на 200 метра бътерфлай на световното първенство в Будапеща още в първия си сезон при мъжете. На световното първенство за юноши в Индианаполис 18-годишният Иванов спечели бронзов медал. \"Трябва да уважаваме българският спорт. Малко са българските успехи и затова трябва по-положително и с респект да се отнасяме към тях. Завършва една много хубава година за българското плуване\", заяви Таня Богомилова. Главният мениджър на националните отбори Кристиян Минковски изброи част от успехите през годината. Той заяви, че през 2017-а са подобрени 185 национални рекорда (96 за мъже и 89 за жени). Председателят на федерацията по плувни спортове Георги Аврамчев също заяви, че годината е една от най-успешните за спорта. Относно проблемите с базите той разкри, че има \"чудесен проект за басейн \"Червено знаме\". \"Досега се оправяме с \"Дианабад\". Тази година не работеше няколко месеца поради ремонт, но с него нещата за българското плуване са ОК. Ако успеем с \"Червено знаме\", ще бъде прекрасно и ще може да бъдем домакини на по-големи международни състезания\", добави Аврамчев. Президентът на централата не е доволен от бюджета за следващата година, който е същият като през 2017 г. въпреки по-големите изисквания. Най-добрият български плувец Антъни Иванов също говори, като начерта целите си за следващия сезон. \"Изпращам една много успешна година, която трудно ще надградя, но искам да е още по-добра. Целя се към медал от европейското първенство и след това предно класиране на световното първенство през 2019 година\", коментира Иванов. През август той заминава за  университета \"Оубърн\" в американския щат Алабама .", "date": "2017.12.28", "title": "Българската федерация по плуване отчете успешна 2017 година"}
{"url": "https://www.dnevnik.bg/sviat/2017/12/28/3104553_za_boikot_na_avstriiskoto_predsedatelstvo_i_ministrite/", "text": "Да не се заблуждаваме - те са наследници на нацизма, заели силни властови позиции в новото австрийско правителство. Това ни тревожи, защото всички сме заплашени от тяхната зловеща идеология на омразата. Демокрацията и Европа са изправени пред нов удар, който може да се окаже фатален. Това е опасна крачка. Но тя бе приета с виновно мълчание и апатия от правителствата и улиците.\" Това се казва в призив на десетки известни европейци, публикуван в няколко издания в ЕС,  включително във френския \"Монд\" . Текстът е под заглавие \"Австрия: крайнодесните министри и председателството на ЕС трябва да бъдат бойкотирани\" и идва дни след като бе съставено новото правителство във Виена, в което националистите от Партията на свободата (FPO) получиха контрол над силовия апарат на държавата. Лидерът им Хайнц-Кристиан Щрахе е заместник на канцлера Себастиан Курц - най-младият премиер в Европа, само на 31 години. Текстът е подписан от , президент на Европейското движение на борба с расизма (EGAM), и  , бивш министър на външните работи на Франция. Абтан бе съветник на Кушнер, а след това и на Кристиан Тубира, министър на правосъдието на Франция до януари 2016 г. Следват имена като  , почетни посланици на ЮНЕСКО за образование за холокоста и предотвратяване на геноцид, нобеловият лауреат за мир ,   - бивш външен министър на Испания,  - бивш премиер на Канада и президент на Световното движение за демокрация,   - главен редактор на Charlie Hebdo,  - професор в центъра \"Голдщайн Горен\" в университета на Букурещ и зам.-председател на националната делегация в Международния алианс за памет за холокоста. В писмото им се казва още: \"Ние отхвърляме идеята, че настъплението на национализма и краят на демокрацията са неизбежни и че действия срещу наследници на нацизма биха били безполезни или дори незаконни - напротив, ние вярваме, че решителното противопоставяне е морална, гражданска и политическа отговорност на всички.\" За трети път от 15 години в правителството във Виена попадат представители на Партията на свободата, основана преди десетилетия от бивши нацисти. Но за пръв път те получават министерствата на отбраната,на вътрешните и на външните работи, както и коалиционно споразумение за по-лесно провеждане на референдуми. \"Призоваваме австрийското правителство да бъде изолирано от Европа\", пишат още авторите. \"На практика това означава министрите от крайната десница да не бъдат приемани от който и да е от техните европейски партньори, да не се участва в каквато и да е среща или контакти с тях.\" Сред подписалите се са още лидери на сдружения на оцелелите от холокоста, на организации за борба с антисемитизма и творци от Франция, Швеция, Чехия, Босна и Херцеговина и Белгия. Те призовават още държавните и правителствени лидери от ЕС да бойкотират австрийското председателство на Съвета на ЕС през втората половина на 2019 г., т.е. веднага след българското. \"Да се допуска разпространяването на идеологии, довели до съсипването на Европа, няма да помогне за изграждането на бъдещето ѝ. Това ще стане с яростна борба за защита на основните ѝ хуманни ценности. Заложено е естеството на общата ни съдба\", казват авторите в заключение.", "date": "2017.12.28", "title": "За бойкот на австрийското председателство и министрите националисти призоваха лидери"}
{"url": "https://www.dnevnik.bg/photos/2017/12/28/3104609_fotogaleriia_svetovnite_snimki_na_denia_-_28_dekemvri/", "text": "Куче с пластмасова яка се вози в количка в Лондон.", "date": "2017.12.28", "title": "Фотогалерия: Световните снимки на деня - 28 декември 2017 г."}
{"url": "https://www.dnevnik.bg/analizi/2017/12/28/3104621_bimbilistanska_politika/", "text": "Един от парадоксите на държавата Бимбилистан е, че реалността е обърната все наопаки. Ала това не е началото на някаква приказка. Става дума за принцип, описан от писателя Георги Марков преди четири десетилетия в цикъла му от \"бимбилистански есета\" по нашите \"български работи\". И тъй, онова, което се привижда на повърхността в Бимбилистан, никога не отговаря на политическите процеси в дълбочина. И още: \" пише Марков \". А пък доколкото изискванията на управлението в Бимбилистан в различните моменти са различни, то и отразяването на обикновените факти води до пълно противоречие в медийната интерпретация, без това обаче да хвърля в смут целокупното население, което заживява като \"народ от диалектици\", за който отрицанието или утвърждаването на дадено твърдение е едно и също. Или както гласи крилатата максима из новобимбилистанския фолклор: \"Кон пи, кон пя\" (която се произнася разделно, ала се пише слято). Затуй в днешен Бимбилистан един султан от Сарая (макар и сам в опозиция на управлението) може спокойно да заяви: \"Моята преценка е, че няма такава политическа сила от опозицията, която може да поеме отговорността за управление на страната към днешна дата\". Щото същото било равносилно на \"изпитание на родния дом\" по принципа \"стани да седна\". Разбира ги човекът от Сарая, как да не ги разбира тия анджаклами, я що политически шутове раздаде навремето, преди сам да се циментира във властта. И изведнъж, хоп, оказва се, че не било тъй. Везирът му със сричане изрича пред камерите, че султанът не бил разбран, те всъщност били за вот на недоверие, но пък и казаното от Сарая било истина. Явно тук фактите или словата не чинят пукната пара. Нищо в Бимбилистан не е нито конкретно, нито точно, нито информативно. А пък новините вместо да са връзка между гражданите и света, се превръщат в непробиваема стена от нищо незначещи думи: подкрепата е неподкрепа, гласуването е негласуване, а резултатите са временно явление, което с лекота може да бъде подменено. Явно поради тази причина в Бимбилистан с такава охота обичат да налагат мораториуми, които имат смисъла не на временни забрани, а по-скоро на падащи листа от календара. По същия начин най-висшият патриотизъм в Бимбилистан често е равносилен на вярност до гроб към една чужда държава и близка империя. Забележете: не към една съседна империя, от която мнозинството бимбилистанци направо ги втриса, а към една друга империя, спрямо която, въпреки някои исторически инфекции, една устойчива част от населението продължава да питае повече от раболепни чувства. Носталгици сред бимбилистанците не липсват и на определени дати те развяват червени знамена и чистят паметниците на \"освободителите\", които други бимбилистанци пък боядисват или зацапват с графити. И тъй в опити да зачертае (преначертае) миналото си населението на Бимбилистан посреща всяка нова година в радости и скърби. Освен това върховният водач на Бимбилистан по традиция е обсипван с дежурни венцехваления и клишета. Самият глас на управника и неговата фигура карат да се разтупти не едно бимбилистанско сърце, което наместо спокойно и критично да отчита словата му, не крие възхитата си от неговата мъдрост и простота. Последното качество очевидно се цени особено от бимбилистанците, явно като доказателство за социална близост. В този смисъл бимбилистанското общество може да се стори на неизкушения наблюдател доста патриархално, ама не е тъй, ще прощавате. В опровержение би трябвало да приведем примера с \"червената бимбилистанка на кон\", дежурна опозиционна фигура, изникваща непрестанно, дори когато никой не я очаква, отличаваща се с таланта да \"ечи гороломно\". Нищо, че опитът ѝ да се превърне в \"майка на Бимбилистан\" е засега неуспешен. Подобна шега с \"майката\" коства впрочем доста ядове на \"таткото на нацията\", вкарвайки страната в състояние на амбивалентност, определяно в необимбилистанския фолклор като \" \". Което говори, че кротките инак бимбилистанци явно си падат по униформите, парадите и авиошоутата, без да могат да си позволят, поне засега, морски маневри. Ако трябва да сме съвсем точни, държавното управление на Бимбилистан е доста странно. Официално то се води република (с двама татковци под фуражка), ала в същото време в околностите на бимбилистанска София се спотайва и коронова особа, наричана Горски цар. Тази разтроеност на бимбилистанската политика все още не намира решение, макар разпрата да е вече на имотно ниво. Несъмнено изхождайки от презумпцията на своите славни орлеански и бурбонски прадеди, Горският цар на Бимбилистан продължава да смята, че огромни части от територията на страната (и най-вече горите) са негов наследствен домейн. Затуй, когато на свой ред спря да царува от емиграция, че и за кратък период републикански зауправлява, той съумя да върне на себе си и семейството си (тук оценките се разделят) дори повече земи от тези, с които са разполагали височайшите му предци. Факт, който говори не за наивността (пази Боже), а за изключителната щедрост на бимбилистанските граждани. Ала и двамата \"татковци с фуражки\", плюс Горския цар, са само фасадата на бимбилистанската политика, макар в очите на външния наблюдател те да са нейният крайъгълен камък. Всъщност най-сведущ в бимбилистанските работи се оказа един млад и доста корпулентен политик, който в бизнеса си действа с кралимарковски мащаби. Где се огледаш по пътищата – работите все негови. Търговете и концесиите – пак негови. Де що има медия, сайт или печатно издание – пак негово и така нататък. Ала, противно на очакванията, този бимбилистански всепритежател ни най-малко не злоупотребява със силата си. Изобщо да не си го помислите. По откритото му и честно лице се чете такава любов към хората, такова всеопрощение към противниците, че даже и неговата майка, намираща се в брюкселско отстранение, се чуди на търпението и добротата на чедото си, за които се носят само легенди. Този млад и мастит бизнесмен-политик просто се раздава за хората. Ден и нощ той не мигва, мислейки как по-добре да устрои бимбилистанските работи. Затуй, освен в сферите на бизнеса, медиите и политиката, където е сътворил много, той неусетно се труди и на полето на справедливостта, гдето е поставил свой човек, в чиито очи се чете не по-малка доброта. Въпросният прокуратор на справедливостта също не мигва ден и нощ, обикаля села и паланки и върши добрини след добрини. Нещо повече, той вече не се задоволява дори с настоящето, а е твърдо решен да преправи и всички несправедливости, претърпени в миналото, несъобразявайки се с буквализма на законите. Затова Бимбилистан е царството на справедливостта. Тук никога не могат да ви задържат без причина, да ви изнудват за пари или да ви отнемат имуществото. Самите бимбилистанци укорно клатят глави, когато чуват, че подобни работи се случват из съседни страни, защото в Бимбилистан това е просто невъзможно. Дори и грубостта, каквато е имало в минали времена, днес е почти изчезнала в обществените отношения. Не можете да видите двама бимбилистанци да се скарат до смърт в кръчма или да се сбият пред нощен клуб. Нито да присъствате на срамни сцени след инцидент на пътя. Това е почти изключено. А пък най за пример е езикът на тези бимбилистански медии, собственост на непоклатимо вежливия и предприемчив млад бимбилистанец. Там по никой начин не можете да прочетете хула за противника, изрази като \"толерасти\", \"соросоиди\", \"жълтопаветници\", \"отродители\", \"сган\", бъкащи из медиите и форумите на съседни държави. В Бимбилистан просто няма престъпност, защото и да има престъпления, разкриваемостта им е сто процента, че и даже отгоре. За това надлежно бимбилистанците биват осведомявани от компетентните органи и от тълмачката на главния прокуратор в сутрешните и вечерните телевизионни емисии. Така нещата правилно са поставени на местата им. Ето защо през Новата година бимбилистанци с гордост очакват представителите на другите европейски държави, които с респект ще посетят уредената им държава. Но в заключение все пак е редно да признаем, че жителите на Бимбилистан, които са вродени скептици, не приемат на сериозно цялата тази изключителност, в която е потопена държавата им. По своята прозорливост и инстинкт за оцеляване те значително надхвърлят повече от управниците си и често сами са намирали и намират пътя си към истината (както добре показва Георги Марков). В това е скритият коз на бимбилистанската политика.", "date": "2017.12.28", "title": "Бимбилистанска политика"}
