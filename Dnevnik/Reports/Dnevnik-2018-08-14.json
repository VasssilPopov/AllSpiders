{"url": "https://www.dnevnik.bg/sport/2018/08/14/3296297_surbin_rabotil_v_shkolite_na_real_i_atletiko_e_noviiat/", "text": "Сърбинът Небойша Лекич е новият старши треньор на \"Верея\" (Стара Загора). 58-годишният специалист, който е работил в школите на мадридските \"Реал\" и \"Атлетико\", заменя на поста Иван Колев. Това е първата треньорска промяна в елита на българския футбол от началото на сезона. Колев изкара едва четири мача начело на \"Верея\". В тях тимът от Стара Загора записа три загуби и едно равенство и се озова на последното място в Първа лига. \"Старозагорският клуб благодари на Колев за съвместната работа и му пожелава бъдещи успехи\", заявиха от клуба. Лекич ще проведе първа тренировка с новия си отбор в сряда. Сърбинът, който има испански паспорт, се мести да живее и работи на Иберийския полуостров през 1993 г. Първо кара стаж в \"Реал\", а след това работи в школата на \"Атлетико\", твърдят от \"Верея\". По-късно бил и в друг мадридски отбор - \"Хетафе\". След това се завръща в \"Реал\", където е наставник на детски и младежки формации. Лекич е петият чуждестранен треньор в Първа лига през настоящия сезон. Другите са Пауло Аутуори (\"Лудогорец\"), Нестор Ел Маестро (ЦСКА), Славиша Стоянович (\"Левски\") и Бруно Акрапович\" (\"Локомотив\" Пловдив).", "date": "2018.08.14", "title": "Сърбин, работил в школите на \"Реал\" и \"Атлетико\", е новият треньор на \"Верея\""}
{"url": "https://www.dnevnik.bg/sviat/2018/08/14/3296012_andrju_brunsun_-_pastorut_ot_sasht_zaradi_kogoto/", "text": "Обвиненият в тероризъм и поставен под домашен арест американски пастор Андрю Брънсън бе в центъра на последното изостряне на напрежението между Турция и Съединените щати. Вашингтон  дори наложи санкции на двама турски министри  заради отказа да бъде разрешено на Брънсън да се върне в САЩ. Президентът Доналд Тръмп междувременно удвои митата върху алуминия и стоманата от Турция и тези две мерки ускориха обезценяването на лирата, разтревожило властите, а и турските и чуждите инвеститори. На 50-годишния пастор и последиците от случая за връзките между Анкара и Вашингтон е била посветена и вчерашна среща между Джон Болтън, съветника на американския президент Доналд Тръмп по въпросите на националната сигурност, и турския посланик в САЩ Сердар Кълъч, за която писаха \"Хюриет дейли нюз\" и \"Ройтерс\". Темата бе засегната и от турска делегация, която отпътува миналата седмица за Вашингтон, а турските медии съобщиха за предстоящото пътуване с очакването за голям успех. Подобни новини обаче така и не се появиха след разговорите. Същевременно \"фактът, че дискусиите между двете страни продължават за завръщането на Брънсън в САЩ, е положителен\", казва Джей Секулов - адвокат на Тръмп, който представлява и семейството на пастора. Източници на \"Блумбърг\", близки до разговорите, обаче твърдят, че те не са довели до напредък. Днес духовникът обжалва  решението за домашен арест  и поиска да бъде отменена забраната да напуска страната. Исмаил Джем Халавурт, също адвокат на Брънсън, каза, че съдът има време от седем дни да реши по случая. Засега следващото насрочено заседание е за 12 октомври. Като всички останали американци Роден в Северна Каролина, Брънсън се мести в Турция заедно с жена си и трите си деца в средата на 90-те г. Либералният Измир е подходящ за целите му, освен Църквата на възкресението има и други християнски организации. Животът на семейството беше прост - барбекю, пикници, плуване, нощи за игри и филми,  разказва  сестра му Бет Хърмън. \"В толкова много отношения (беше) типичното американско семейство, въпреки че живееше толкова далеч.\" Преди две години обаче той бе арестуван и обвинен, че е заговорничил за свалянето на турското правителство, а след 5 месеца получи обвинение в шпионаж и връзки с терористични организации. Решението за домашен арест според турските власти е било мотивирано с влошеното му здраве. Властите в Турция твърдят, че пасторът е помагал на поддръжници на Фетхуллах Гюлен - живеещия в САЩ духовник, сочен от Анкара за организатор на неуспешния опит за преврат от 15 юли 2016 г. Той стана един от хилядите задържани след събитията, обвинявани за връзки с мрежата на Гюлен, без (според правозащитници) да има доказателства за това. Ако бъде признат за виновен, Брънсън може да получи присъда от 35 г. затвор. Пред съда той каза миналия месец, че срещу него няма конкретни доказателства. \"Учениците на Исус страдаха от Негово име, сега е мой ред. Невинен съм по тези обвинения. Отхвърлям ги. Знам защо съм тук. Тук съм, за да страдам в името на Бог.\" Брънсън бе в затвора от есента на 2016 г, (общо 21 месеца), а първите месеци прекара в килия, построена за 8 души, но заедно с 21 други. Едва през април Тръмп започна да коментира случая в \"Туитър\", да го определя като \"джентълмен и християнски лидер\", \"преследван без причина в Турция\". Интересът на Тръмп отчасти дойде заради кампанията на християнската организация Американски център за право и справедливост, лобирала в Конгреса и други институции. Освобождаването на пастора стана важна кауза за евангелистите в САЩ - ключово ядро на подкрепа за вицепрезидента Майк Пенс. В техните очи мъжът, служил на малка общност от не повече от 25 души в Измир, учил децата как да се гмуркат и организирал киновечери и излети, сега е \"мъченик\", пише \"Гардиън\". В \"замяна\" на Гюлен, но не само Проблемите в отношенията  вече се бяха задълбочили  заради друг духовник - Гюлен, който живее в Пенсилвания. Отказът на Вашингтон да предаде Гюлен заради липса на доказателства разгневи Турция и тя дори се опита да обвърже съдбата му с тази на Брънсън. САЩ предложиха алтернативни решения на Турция - Белият дом например разубеди Конгреса да гласува пакет със санкции срещу Турция по-рано тази година заради случая на Брънсън и извести Анкара, че американските прокурори са свалили обвиненията срещу телохранители на Ердоган, пише \"Уолстрийт джърнъл\". Вестникът обяснява, че Тръмп и Ердоган, изглежда, са засегнали темата на срещата на върха на НАТО миналия месец. Според негови източници турският държавен глава е поискал от колегата си помощ за освобождаването на турската гражданка Ебру Йозкан, задържана в Израел по обвинение, че се опитва да предостави средства на \"Хамас\". Ден след срещата Тръмп се обадил на израелския премиер Бенямин Нетаняху според същите източници, а Йозкан била депортирана в Турция само след ден. Турските власти обаче настояват, че Ердоган не е поискал такава помощ от Тръмп. Освен това изтъкват, че са очаквали от Вашингтон да позволи на осъдения банкер Мехмет Хакан Атила да излежи присъдата си в Турция. Днес \"Блумбърг\", като цитира свои източници, съобщи, че Тръмп е изгубил всякакво търпение и не би искал да предложи нищо друго за освобождаването на пастора.", "date": "2018.08.14", "title": "Андрю Брънсън - пасторът от САЩ, заради когото Турция се оказа в криза"}
{"url": "https://www.dnevnik.bg/zdrave/pregledi_i_kampanii/2018/08/14/3296185_bezplatni_pregledi_za_hiv_shte_ima_do_15_septemvri_v/", "text": "От 15 август започва национална лятна анти СПИН кампания, която ще продължи до 15 септември. В десетки градове в страната ще се правят безплатни изследвания за ХИВ, съобщиха от здравното министерство. В България функционират 13 кабинета към регионалните здравни инспекции (РЗИ) за безплатно и анонимно консултиране и изследване за ХИВ. В тези кабинети се извършва предтестови и следтестови консултации от подготвени медицински специалисти. Списъкът с кабинетите, в които могат да се правят изследвания, може да видите  тук. От началото на годината до юли над 162 хил. души са се изследвали за болестта. От 1986 г. до началото на август тази година в България са регистрирани общо 2876 лица с ХИВ инфекция. От началото на тази година са открити нови 161 серопозитивни. Запазва се тенденцията от последните години броят на новорегистрираните мъже да е многократно по-голям от инфектираните жени, като съотношението е 6 към 1 (139 мъже и 22 жени).", "date": "2018.08.14", "title": "Безплатни прегледи за ХИВ ще има до 15 септември в десетки градове"}
{"url": "https://www.dnevnik.bg/bulgaria/2018/08/14/3296229_kmetut_na_burgas_predlaga_razshirenie_na_ploshtada/", "text": "Кметът на Бургас Димитър Николов предлага на общинския съвет да смени предназначението на имота, който от години пустееq до площад \"Тройката\" в града, съобщи сайтът на общината. Целта е, след като на мястото не може да се строи, да се приключат и съдебните спорове между общината и останалите собственици. В момента делото по делба е едва в първа фаза, а следващата може да продължи на три инстанции. Това означава още дълги години тази централна част да бъде без каквато и да е перспектива за благоустройство, се отбелязва в аргументите към докладната. В предложението си до местния парламент кметът на Бургас се аргументира с необходимостта да се оформи цялостно обществено пространство от над 25 дка, което да свързва Културния дом на нефтохимика, Съдебната палата, къщата на Хаджипетрови, площад \"Баба Ганка\", училище Кирил и Методий\", пешеходните зони в центъра на града, до бул. \"Стефан Стамболов\". През 1989 година теренът е отреден за строителството на универсален магазин. При ликвидацията на бившето дружество с общинско участие \"Нармаг\" ООД започват и проблемите. През 2003 г. ликвидаторът на \"Нармаг\" ООД продава правото на строеж върху терена на частното дружество \"ГИР 2\" ЕООД, към настоящия момент \"Мариета\" ЕООД. През 2008 г. Община Бургас предявява самостоятелни претенции върху собствеността на терена, вследствие на което към настоящия момент е собственик на близо 11 дка. Останалите 638 кв.м са собственост на четири търговски дружества. Обявените от тях инвестиционни интереси включват изграждането на голям търговски център. Община Бургас счита, че това не отговаря на обществените нужди и че целият терен трябва да бъде отреден за голям градски площад с озеленяване, кътове за отдих и пространства за култура. Ако общинският съвет подкрепи предложението на кмета, община Бургас ще започне да проектира и впоследствие да инвестира в облагородяването на запустелия терен и превръщането му в място за събития и отдих, се казва в сайта на общината.", "date": "2018.08.14", "title": "Кметът на Бургас предлага разширение на площада вместо мол на терена до \"Тройката\""}
{"url": "https://www.dnevnik.bg/evropa/2018/08/14/3296198_germanski_gradove_obmisliat_kak_da_napraviat/", "text": "Пет германски града трябва да представят плановете си как да направят обществения транспорт по-привлекателен в усилията си да ограничат броя на частните автомобили и да намалят замърсяването на въздуха, предаде ДПА. Градовете Бон и Есен в западната част на страната и Манхайм, Ройтлинген и Херенберг в Югозападна Германия се очаква да си поделят 130 милиона евро (148 милиона долара), отпуснати от правителството за проектите до 2020 година. Плановете бяха представени днес от министъра на транспорта и цифровата инфраструктура Андреас Шойер и министъра на околната среда, опазването на природата и ядрената безопасност Свеня Шулце и включват по-чести влакове, трамваи и автобуси, разширяване на маршрутите, по-добра и по-обширна мрежа от велосипедни алеи и по-добър контрол на движението. Градовете, където ще се тества моделът, ще се опитат да приложат пакет от мерки за намаляване замърсяването на въздуха, което надвишава поставените от ЕС граници в много германски градове. Ако са успешни, мерките ще се разпространят и на национално ниво. Например Бон планира да въведе годишен билет за обществения транспорт за нови потребители за 365 евро, или 1 евро на ден. \"Пилотният проект има за цел да разкрие кои мерки ще дадат резултат, а не само да намалим трафика на определени места в петте града\", заяви пред ДПА кметът на Бон Ашок Шридхаран. Брюксел заплаши, че ще изправи Германия пред Съда на ЕС за постоянно нарушаване на ограниченията за замърсяване на въздуха. Берлин отдели 1 милиард евро за борба със замърсяването на въздуха, като 250 милиона от тази сума идват от германските автомобилостроители. Те обещаха да обновят софтуера на 2.8 милиона по-стари дизелови автомобили, за да намалят отделянето на вредни емисии във въздуха. Коалиционното правителство не може да постигне консенсус дали да настоява за хардуерни поправки. Канцлерът на Германия Ангела Меркел планира да оповести решението си за хардуерните поправки в края на септември.", "date": "2018.08.14", "title": "Германски градове обмислят как да направят обществения транспорт по-привлекателен"}
{"url": "https://www.dnevnik.bg/photos/2018/08/14/3296240_snimka_na_denia_durvo_padna_vurhu_koli_v_sofiia/", "text": "Изсъхнала бреза се е срутила върху две коли на столичната улица \"Шишман\" днес, информира читател на \"Дневник\". Няма пострадали хора, по колите са нанесени материални щети", "date": "2018.08.14", "title": "Снимка на деня: Дърво падна върху коли в София"}
{"url": "https://www.dnevnik.bg/sport/2018/08/14/3296205_ronaldo_i_tri_jeni_sa_sred_nominiranite_za_gol_na/", "text": "Задната ножица на Кристиано Роналдо срещу \"Ювентус\", три попадения от женския футбол и две от футзала попаднаха сред номинациите за гол на сезона. УЕФА обяви днес краткия списък с 11-те номинации за наградата, която ще бъде връчена за четвърта поредна година. Цели петима от претендентите за отличието са португалци. Зрелищното изпълнение на Роналдо е единственото номинирано попадение от Шампионската лига за мъже, а само още две са от мъжкия футбол - на Кристиан Ериксен в световната квалификация между Дания и Ирландия (5:1) и на Димитри Пайе в четвъртфиналния мач от Лига Европа между \"Марсилия\" и \"Лайпциг\" (5:2). Сред номинираните попаднаха трима тийнейджъри - Елиът Ембълтън, който се разписа при победата на Англия срещу Турция (3:2) в груповата фаза на европейското първенство за юноши до 19 години, Гонсало Рамос, който вкара при успеха на Португалия срещу Словения (4:0) в групите на европейското за юноши до 17 години, и още един португалец - Пауло Естрела, от мача между \"Порто\" и \"Бешикташ\" (5:1) в Младежката лига на УЕФА. Три от номинациите за гол на сезона идват от дамския футбол - на англичанката Луси Бронз за победата на \"Лион\" срещу \"Манчестър сити\" (1:0) в полуфиналите на Шампионската лига за жени, на Олга Лармона при успеха на Испания срещу Швейцария (2:0) в груповата фаза на европейското първенство за девойки до 19 години и на Ева Наваро при триумфа на Испания срещу Германия (2:0) във финала на европейското за девойки до 17 години. Португалското присъствие в номинациите се допълва с два гола от футзала - на Елисандро от \"Интер\" при победата с 5:2 срещу \"Спортинг\" (Лисабон) във финала на Купата на УЕФА и на Рикардиньо срещу Румъния (4:1) в груповата фаза на Евро 2018. Гласуването за гол на сезона ще продължи до 27 август на  официалния сайт на УЕФА . Победителят ще бъде обявен по-късно същия ден. Всички номинирани попадения може да видите  тук .", "date": "2018.08.14", "title": "Роналдо и три жени са сред номинираните за гол на сезона"}
{"url": "https://www.dnevnik.bg/evropa/2018/08/14/3296171_kak_bivsh_priatel_na_orban_spria_da_bude_zaplaha_za/", "text": "Премиерът на Унгария и противник на мигрантите Виктор Орбан, който постоянно затяга хватката си върху властта, откакто зае поста през 2010 г., се изправи през последните години пред голям източник на опозиция - бившия си най-добър приятел. Лайош Шимичка се познава с Орбан от ученическите им години. Той изгражда империя от бизнеси и медии, която помага на Орбан да постигне такъв здрав контрол върху Унгария, какъвто може би никой друг лидер в ЕС няма. По-късно, преди три години,  Орбан и Шимичка  влизат в драматичен остър публичен конфликт и бизнесменът започва да подкрепя  опозиционни политици и медии . Преди парламентарните избори през април либерално настроените унгарци не таяха големи надежди, че разединената демократична опозиция има някакъв шанс да свали Орбан, но с надежда очакваха, че Шимичка може да извади някое толкова мръсно бельо, че то да свали рейтинга на правителството. Дългоочакваната \"атомна бомба\" така и не избухна. Орбан спечели трети пореден мандат като премиер и две трети мнозинство за своята партия \"Фидес\". След като си осигури още четири години на власт, Орбан взе мерки да неутрализира заплахата от стария си приятел и през последните няколко седмици олигархът продаде всички свои компании. И най-важното за политическата сцена в Унгария - където повечето медии подкрепят Орбан и неговата кампания за всяване на страх от миграцията - медийната империя на Шимичка бе систематично разрушена. Първи падна вестникът \"Модяр немзет\", приключил 80-годишната си история два дни след изборите. Радио \"Ланцид\" също бе закрито. След това дойде ред на \"Хети Валос\", независимо списание с консервативен уклон, което също прекрати дейността си. И накрая, по-рано този месец, телевизията \"Хир ТВ\", една от малкото критични към Орбан електронни медии,  бе върната в проправителствения лагер  след светкавична и безмилостна операция. Балаж Ланг, продуцент на новинарското дискусионно шоу по \"Хир\" на популярната унгарска водеща Олга Калман, каза, че началници от проправителствени медии са пристигнали почти без предупреждение и са прочели вкл. Калман. Вечерта вместо дискусионното предаване каналът е излъчвал неколкократно последната реч на Орбан. \"Това бе демонстрация на сила\", казва Ланг. \"Аз се занимавам с това от 25 години, но ни дойде до гуша. Ще подам оставка, защото вече няма смисъл да бъдеш журналист в тази страна\", добавя той. Години наред отношенията между Шимичка и Орбан бяха перфектният брак между политическата власт и икономическия ум. \"Без Шимичка Орбан никога нямаше да стане премиер, а без Орбан Шимичка никога нямаше да стане милиардер\", пише Паул Лендвай, биограф на Орбан. Обаче след победата на Орбан на изборите през 2014 г. двамата стари приятели започнаха да се карат. През 2015 г. конфликтът зрелищно избухна, когато странящият от публичност Шимичка, който години наред избягваше вниманието на медиите, даде поредица от интервюта, в които нарече Орбан geci - обидна унгарска дума, която буквално се превежда като \"сперма\". Заради използването на тази дума публичната раздяла стана известна като \"денят Г\" и изразът започна да се използва в унгарските политически и медийни среди. Хора от обкръжението на Шимичка казват, че преди \"деня Г\" той е бил все по-обезпокоен от топлите отношения на Орбан с Кремъл на Владимир Путин - забележителен поврат в позицията на политически лидер, който стана известен с призивите си в края на 90-те години съветските войски да напуснат Унгария. \"Лайош имаше смелостта да обърне гръб на системата, защото се осъзна\", казва в интервю неговият отдавнашен приближен Шандор Чинталан. \"Той беше недоволен от нивото на корупцията и беше бесен заради нивото на руското влияние. Шимичка винаги е казвал, че ако се ръкуваш с руската мечка, тя ще те изяде целия\", добавя Чинталан. Други се присмиват на твърденията за такава принципна позиция и подозират, че спорът е бил далеч по-банален - за това кой да вземе по-голямо парче от баницата, след като нова група приятели са се завъртели около Орбан, за да печелят изгодни правителствени поръчки. Но каквато и да е причината за раздялата, сега на опозицията. Той  предложи предизборна реклама  на опозиционните партии и по-специално на \"Йоббик\" - крайнодясна партия, която се опитваше да се придвижи към центъра, докато Орбан приемаше много от своите антиимигрантски закони. \"В тази страна почти всичко е в ръцете на държавата. Няма към кого другиго да се обърнеш освен към Шимичка\" казва Мартон Дьондьоши, заместник-председател на \"Йоббик\". Либералната опозиция гледаше с недоверие към новия си потенциален поддръжник, но бе доволна от лекия полъх на свеж въздух на медийния пазар. \"За нас бе трудно да забравим какво правеше той преди \"деня Г\". Сегашният \"Фидес\" е творение на г-н Шимичка\", казва Ищван Ваго, изпълнителен директор на Демократичната коалиция, опозиционна партия, получила 5 на сто на изборите през април. Медиите на Шимичка, първоначално изкупени, за да са в услуга на \"Фидес\", предоставяха рядка възможност за публична критика към Орбан и неговата политика. Сега, след като Шимичка се предаде, изчезна и последната потенциална заплаха за Орбан на вътрешнополитическата в обозримо бъдеще. \"Той ми каза, че не е имал избор, освен да продава\", казва пожелал анонимност съдружник на Шимичка в отговор на въпрос за решението на бизнесмена да разпродаде всичките си компании. Очаква се правителството на Орбан да поднови своята неуморна антиимигрантска кампания преди европейските избори догодина, а неотдавна премиерът се зарече, че неговата последна изборна победа е \"мандат за изграждането на нова ера\". Той каза, че това ще включва нови което кара някои да очакват тотална културна война срещу враговете на неговото популистко и традиционалистко правителство. Това си пролича вече миналата седмица, когато правителството предложи в унгарските университети да се забрани  обучение по програми \"Джендър изследвания\". Орбан тържествува и има план за постигане на \"немислими досега велики цели\". И дори политическата опозиция казва, че той трудно може да бъде спрян. \"Не виждам никаква светлина в края на тунела. Всичко изглежда доста безнадеждно\", казва Дьондьоши. \"Това е като да се катериш нагоре и не виждаш никаква издатина, нещо, за което да се закачиш или да се хванеш. Само гладка повърхнина\", добавя той. /БТА", "date": "2018.08.14", "title": "Как бивш приятел на Орбан спря да бъде заплаха за властта"}
{"url": "https://www.dnevnik.bg/sviat/2018/08/14/3296112_koi_se_strahuva_ot_omarosa_manigold/", "text": "Бившата президентска съветничка Омароса Маниголд Нюман е остро критикувана от привърженици на президента Доналд Тръмп и експерти по национална сигурност заради тайните аудиозаписи, които е направила в Белия дом, включително на това как е била уволнена от ръководителя на президентската администрация  Джон Кели  в строго охраняваната Кризисна стая. Маниголд Нюман каза в неделя в телевизионното предаване \"Среща с пресата\" на Ен Би Си, че тайно е записала няколко разговора в Белия дом, за да може евентуално да се защити. Част от разговорите ѝ с Кели бяха излъчени в ефир. Критици осъдиха записите като сериозно нарушение на етиката и сигурността. \"Кой здравомислещ човек ще сметне за допустимо тайно да записва ръководителя на администрация на Белия дом в Кризисната стая\", отбеляза в туит Рона Макданиъл, председател на Националния комитет на Републиканската партия. В записа, който Маниголд Нюман цитира пространно в новата си книга Unhinged, се чува Кели да казва, че иска да говори с Маниголд Нюман за напускането ѝ. \"Асошиейтед прес\" направи независимо прослушване на записа. \"През последните няколко месеца забелязах, че има някои сериозни според мен проблеми с почтеността, свързани с теб\", казва Кели и дава за пример използването от нея на служебни коли, както и \"парични и други въпроси\", които за него са равносилни на престъпления, подлежащи в армията на военен съд.  \"Ако се разделим приятелски... можеш да гледаш на времето, прекарано тук, в Белия дом, като година в служба на нацията и после можеш без проблеми да продължиш, без да се отрази на репутацията ти\", казва той на Маниголд Нюман и добавя: \"Извършени са някои сериозни законови нарушения и срещу теб може да бъдат предприети юридически действия, които се надяваме, че можем да контролираме.\" Маниголд Нюман каза, че е възприела разговора като \"заплаха\", и защити решението си тайно да го запише, както и други разговори в Белия дом. \"Ако не разполагах с тези записи, никой в Америка нямаше да ми повярва\", каза тя. Реакцията на Белия дом беше много остра. \"Самата мисъл, че член на администрацията ще внесе записващо устройство в Кризисната зала на Белия дом, показва безсрамно незачитане на нашата национална сигурност, а когато после се хвали с това по националната телевизия, това допълнително доказва липсата на достойнство и почтеност на тази недоволна бивша служителка на Белия дом\", каза в изявление говорителката на президента  Сара Хъкаби Сандърс . Кризисната зала е Център за конфиденциална информация, където се взимат най-важните външнополитически решения на държавата и на служителите не е разрешено да внасят мобилни телефони и записващи устройства. \"Никога не съм чувал за по-сериозно нарушение на правилата\", каза Нед Прайс, който е работил като говорител на Съвета за национална сигурност в администрацията на Обама, и допълва: \"Това не е просто нетипично, това е безпрецедентно.\" Прайс каза, че никой не проверява служителите за устройства при влизане в стаята, но има знак, ясно показващ, че електронните устройства са забранени. \"Кризисната зала е светая светих в един обезопасен комплекс\", каза той, описвайки нарушението като част от културата на пренебрегване на правилата за сигурност в Белия дом при мандата на Тръмп. Той освен това изрази недоумение защо Кели е решил да проведе подобна среща точно там. В книгата, която ще излезе днес, Маниголд Нюман рисува ужасяващ образ на Тръмп, съдържат се и твърдения без доказателства, че съществували негови записи, в които използвал думата \"негър\" по време на снимането на неговото риалити \"Стажантът\", в което тя е участвала. Маниголд Нюман написа в книгата си, че тя лично не е чула записа. Но в неделя каза на Чък Тод, че по-късно, при пътуване до Лос Анджелис, успяла да чуе записа с Тръмп. \"Чух гласа му съвсем ясно, както сега чувам вас\", каза тя в шоуто. От Белия дом вече са се опитвали да дискредитират книгата. Сандърс я нарече \"пропита с лъжи и фалшиви обвинения\", а в събота Тръмп нарече Маниголд Нюман \"отрепка\". Катрина Пиърсън, съветничка на на кампанията по преизбирането на Тръмп, работила и като говорител на кампанията му през 2016 г., каза, че никога не е чувала Тръмп да използва такъв обиден език, какъвто Маниголд Нюман описва. Тя каза в изявление, че изпитва \"съжаление към Омароса, че се излага така, измисляйки непристойни лъжи, и изопачава нещата само за да добие популярност и да се облагодетелства чрез продажба на книги за сметка на истината. Наистина \"Смахната работа\" (както би могло да се преведе заглавието на книгата - бел. ред.) Юридическата съветничка на Белия дом Келиан Конуей също постави под въпрос доверието към Маниголд Нюман в интервю в неделя за предаването \"Тази седмица\" на Ей Би Си. \"За пръв път покрай тази книга чух, че Омароса твърди онези ужасни неща за президента\", каза тя, отбелязвайки, че Маниголд Нюман е \"се е изказвала възторжено за Доналд Тръмп като бизнесмен, звезда в \"Стажантът\", кандидат и всъщност като президент на САЩ\". Маниголд Нюман наистина е била предан защитник на президента в продължение на години, включително отклонявайки като най-високопоставената чернокожа служителка в Белия дом обвиненията, че той е расист. Но сега тя казва, че е била \"използвана\" от Тръмп, нарича го \"мошеник\", който \"се маскира като човек, който е готов да се ангажира с различни общности\", а всъщност \"наистина е расист\". \"Аз бях съучастничка на този Бял дом, който лъже нацията\", каза тя и добави: \"Що се отнася до Доналд Тръмп - не знаех що за човек е.\"", "date": "2018.08.14", "title": "Кой се страхува от Омароса Маниголд"}
{"url": "https://www.dnevnik.bg/video/2018/08/14/3296246_dreme_mi_na_shapkata_nina_dobrev_prepodava_na/", "text": "Канадската актриса от български произход Нина Добрев влиза в необичайна роля. Тя участва в популярната видеопоредица на списание \"Венити феър\". В нея известни личности обучават американците на жаргон на родния си език. В тази роля досега са влизали Антонио Бандерас, Джерард Бътлър, Алисия Викандер, Салма Хайек и др.", "date": "2018.08.14", "title": "Дреме ми на шапката: Нина Добрев преподава на американците български жаргон (видео)"}
{"url": "https://www.dnevnik.bg/sport/2018/08/14/3296249_fernando_alonso_se_otteglia_ot_formula_1_sled_kraia_na/", "text": "Пилотът на \"Макларън\" Фернандо Алонсо обяви, че прекратява кариерата си във Формула 1 след края на настоящия шампионат. Двукратният световен шампион ще се оттегли след 17 сезона в най-популярната автомобилна надпревара. Испанецът, който на 29 юли навърши 37 години, дебютира във Формула 1 през 2001 г. с \"Минарди\". През следващия сезон той беше тест пилот на \"Рено\", след което записа 16 поредни години като титулярен пилот на \"Рено\", \"Макларън\" и \"Ферари\". Алонсо стана световен шампион с френския тим през 2005 и 2006 г. Той има и три втори места в крайното класиране - през 2010, 2012 и 2013 г. с \"Ферари\". До момента испанецът има 303 старта във Формула 1, в които е записал 32 победи и 97 подиума. Само трима пилоти в историята са с повече състезания от него - Михаел Шумахер (308), Дженсън Бътън (309) и Рубенс Барикело (326). Ако вземе участие в седем от оставащите девет старта за 2018 г., той ще се изкачи на второто място във вечната класация. \"След 17 чудесни години в този невероятен спорт е време да направя промяна и да продължа напред. Взех това решение преди няколко месеца и то беше категорично. До края на сезона остават още няколко състезания, в който ще участвам с повече отдаденост и страст от всякога\", заяви Алонсо. Последните сезони бяха трудни за испанския пилот. Той няма победа от 2013 г., когато триумфира в Гран при на Испания. Последното му качване на подиума беше през 2014 г., когато завърши трети в Гран при на Китай. През 2015 г. Алонсо премина в \"Макларън\", като оттогава най-добрите му класирания са четири пети места. \"Да видим какво ще ми донесе бъдещето. Нови вълнуващи предизвикателства се крият зад ъгъла. Изживявам един от най-щастливите моменти от живота си, но имам нужда да се насоча към нови приключения\", каза още Алонсо, който  тази година триумфира в \"24-те часа на Льо Ман\" . Испанецът все пак си остави вратичка за евентуално завръщане. \"Знам, че \"Макларън\" ще стане по-силен и по-добър в бъдеще. Може би тогава би бил правилният момент за мен да се завърна. Това би ме направило много щастлив. В момента се чувствам по-завършен пилот от всякога\", каза той.", "date": "2018.08.14", "title": "Фернандо Алонсо се оттегля oт Формула 1 след края на сезона"}
{"url": "https://www.dnevnik.bg/sviat/2018/08/14/3296230_prezidentut_na_kosovo_predloji_korigirane_na_granicata/", "text": "Хашим Тачи - президент на Косово и един от най-известните командири на въоръжената албанска съпротива срещу управлението на Слободан Милошевич, е готов да обсъди преначертаване на границата със Сърбия. В интервю за \"Ройтерс\" той заяви, че ако части от Сърбия, населени предимно с етнически албанци, бъдат присъединени към Косово, това ще сложи край на непрекъснатото напрежение между Прищина и Белград. Освен това двете страни ще могат да продължат напред към членство в Европейския съюз, добавя той. Тачи разкрива, че има план и ще го представи на сръбския президент Александър Вучич на срещата им през септември в Брюксел като част от диалога под егидата на ЕС. Сърбия категорично не признава отделянето на бившата ѝ провинция в независима държава. Няколко държави от ЕС също не са признали Косово за отделна държава, предимно заради вътрешни проблеми с малцинства и сепаратистични движения. Разпадането на бивша Югославия стана приблизително точно по административните граници на бившите федерални републики. Гранични спорове обаче продължава да има и до днес, включително между страни - членки на ЕС, като Словения и Хърватия. Преначертаване границите на Косово е особено деликатен въпрос, тъй като е принципно свързан с искането на Република Сръбска в Босна и Херцеговина да се присъедини към Сърбия. \"Определено сега е моментът да се коригира дългата около 400 км граница между Косово и Сърбия. Това ще помогне и да се избегнат междуетнически проблеми или да се създаде под каквато и да е форма автономен район като Република Сръбска\", казва Тачи. Той обаче не посочва какви би получил Белград в замяна на територия с около 55 000 етнически албанци и отхвърля каквото и да е разделяне на Косово по етнически линии. \"Коригирането на границите категорично ще избегне подялбата на Косово, размяната на територии, повече кризи или проблеми и дори евентуална война\", допълва Тачи. В публикацията на \"Ройтерс\" няма и дума къде може да са териториите, за които говори президентът, но преброяването от 2011 г. показва, че общини с албанско мнозинство има по северозападната граница на Косово. През последните месеци някои сръбски медии и политици заговориха за преначертаване на границата, но с идея да бъдат прехвърлени към Сърбия части от Северно Косово, населени предимно със сърби. В замяна на властите в Прищина можело да бъде предадена част от Южна Сърбия с албанско мнозинство. Това са някои земи в района Прешево, Буяновац и Медведжа близо до Косово и в пространството между българската и косовската граница на запад от линията Трън - Кюстендил. Около 100 000 етнически сърби живеят в Косово, половината от тях - на север от река Ибър, в градове, в които те представляват мнозинството от населението. Останалите са на юг от реката в доминирани от албанци райони. Мнозинството сърби от Косово не признават институциите на страната и продължават да смятат Белград за своя столица. Почти всички сърби възприемат Косово като люлка на православната им вяра. Вучич допусна миналата седмица компромис за очертанията на границата, но анализатори от двете страни сериозно се разминават в оценките на подобна инициатива. Нормализирането на отношенията Прищина - Белград е ключово условие двете страни да продължат напред към евентуално членство в ЕС. През 2013 г. правителствата им се договориха да уредят всички спорни въпроси, но напредъкът през последвалите 5 години е символичен. Косово вече 20 години е независима република с почти 1.8 милиона души население и е призната от над 100 държави от цял свят. Сред тях не са Сърбия, Русия и 5 страни от ЕС, а Белград и Москва блокират приемането на страната в ООН. Западните държави също не са във възторг от перспективата да се преначертават граници в Европа и в частност на Балканите. В понеделник канцлерът Ангела Меркел заяви, че териториалният интегритет на Западните Балкани е \"светая светих\". Британското посолство в Прищина заяви, че \"призивите за преначертаване на национални граници може да се окажат дестабилизиращи\" Хашим Тачи обаче е уверен, че западните държави биха подкрепили каквото и да е споразумение между него и Вучич и смята, че такова би могло да бъде постигнато до февруари 2019 г. \"Ако страните се споразумеят чрез диалог и постигнат споразумение, ЕС и САЩ ще подкрепят всяка сделка за коригиране на границите\", допълва Тачи в интервюто за \"Ройтерс\". \"Следваме мирен процес и това ще избегне проблеми и кризи и ще открие европейска перспектива за двете страни.\"", "date": "2018.08.14", "title": "Президентът на Косово предложи \"коригиране на границата\" със Сърбия"}
{"url": "https://www.dnevnik.bg/razvlechenie/2018/08/14/3296256_nikoi_li_niama_da_kachi_turgovskiia_registur_v_zamunda/", "text": "Никой ли няма да качи Търговския регистър в Замундата, бе?!\", пита в социалната мрежа \"Фейсбук\" Емил Джасим, учител по история и програмен директор на Центъра за образователни инициативи. Регистърът е офлайн от петък , което доведе до притеснения сред гражданите и собствениците на фирми заради възможни злоупотреби при отсъствието му. В същото време сривът на системата се превърна във вдъхновение за многобройни шеги и колажи в социалните мрежи. \"Спокойно: Български пощи дариха 2 тетрадки за backup на Търговския регистър\" - е  заглавието на публикация  в сайта \"Не!Новините\". Директор на Агенцията по вписванията е  свързаната с Делян Пеевски Зорница Даскалова . До този момент нито тя, нито министърът на правосъдието Цецка Цачева са коментирали публично ситуацията.", "date": "2018.08.14", "title": "\"Никой ли няма да качи Търговския регистър в Замунда\" и още шеги в мрежата"}
{"url": "https://www.dnevnik.bg/zdrave/2018/08/14/3296263_problemut_s_rodilnoto_v_karlovo_se_reshi_s_novi/", "text": "След протести заради опасността родилното отделение в болницата в Карлово да бъде закрито заради липса на лекари здравната каса реши въпроса като въведе облекчения, които на практика важат за всички. Това се вижда от споразумение между касата и лекарския съюз, публикувано на сайта на Българския лекарски съюз. Там е публикувано указание за прилагане на националния рамков договор за медицински дейности в частта за болнична помощ. В него се посочва, че ако дадено отделение изпълнявало досега клиничните пътеки \"Преждевременно прекъсване на бременността\" и \"Раждане\" и има второ ниво на компетентност, но не може да осигури трима лекари със специалност по анестезиология и интензивно лечение на пълен работен ден може да премине на резервен план. Той предвижда да има поне един специалист на пълен работен ден, а останалите специалисти на половин работен ден. В този случай лечебното заведение трябва да удостовери пред районната здравна каса, че с посочените от него специалисти и представяните за тях графици се гарантира непрекъснатост, своевременност и качество на оказваната медицинска помощ. Жители на населени места от община Карлово и съседни общини организираха протест вчера срещу решението на Регионалната здравна каса да спре изплащането на 12 клинични пътеки, част от които се ползват в родилното отделение. Мотивът на касата е, че отделението няма необходимия брой анестезиолози на цял работен ден.", "date": "2018.08.14", "title": "Проблемът с родилното в Карлово се реши с нови правила за всички"}
{"url": "https://www.dnevnik.bg/sviat/2018/08/14/3295802_poukata_ot_turskata_kriza_-_susipvaneto_na/", "text": "Рухването на турската лира не е само местна катастрофа, причинена от екзотична икономическа политика и предизвикване на САЩ. Това е и предупреждение към инвеститорите по другите възникващи пазари. Продължителното подобряване на управлението на икономиките им не е толкова солидно, колкото си мислите. Турският икономически бум накара инвеститори да си мислят, че е постигната трайна институционална промяна, но когато балонът се спука, старата лоша политика (и политики) се завърна в нова форма. Вярно, че армията този път не контролира ситуацията, но все по-автократичният президент прибегна към обичайната стратегия да обвинява някакви задгранични заговори за проблемите на страната, вместо да приеме, че дълбоко вкоренените финансови проблеми не могат да се разрешат безболезнено. Същата история може да бъде разказана и за възникващите пазари по принцип. След като се уплашиха от фалитите в края на 90-те години, тези държави се хванаха на работа. В първото десетилетие на ХХI век централните им банки получиха независимост, демокрацията пусна корени, търговията процъфтяваше и валутните буфери бяха изградени за контриране на риска от бягство на капитали. Инвеститорите заложиха на това, че ще продължи подсилването на институциите, и мнозина бизнес лидери започнаха да наричат възникващите пазари \"пазарите на растежа\". Проблемът е, че този процес е обратим. Лошото икономическо управление стана видимо при кратката паника през 2013 г., когато Федералният резерв изтегли част от стимулите за американската икономика, а политиците, възприемали демокрация от западен тип, станаха автократи. Институциите, защитаващи върховенството на закона, човешките права и монетарната политика от капризите на политиците, се оказаха твърде слаби, за да устоят на властни лидери. Турция е най-екстремният пример за провал на институциите, но подобни сили действат навсякъде. Индия има за лидер популист, който обича да се меси в работата на централната банка. Китай премахна мандата за управление [на президента], за да направи комунистическата диктатура още по-силна, а във Филипините президентът се гордее с избиването на хора без съд и присъда. Лидери в Източна Европа, предвождани от Полша, съсипват контрола от институциите, докато Русия отново се превърна от икономически пример в пътеводна звезда за автократи от цял свят. Но сам по себе си провалът на институциите не е достатъчен, за да се създаде емблематичен икономически случай. Ручир Шарма, автор на \"Възход и падение на държавите\" и главен глобален стратег на \"Морган Стенли\", казва, че икономическите резултати са били еднакви при демокрации и автокрации, но все пак доста по-безпроблемни при демокрациите. Държавите със слаби институции трудно се справят при стрес и поради това забавянето на икономиките им е много по-болезнено, както го разбра сега и Турция. Страните с по-силни институции и разумни политики също страдат, ако поддържат голям дефицит по текущата сметка, в случай на поскъпване на долара например. Но те обикновено са по-стабилни и се възстановяват по-бързо. Дълговите борси си бяха харесали възникващите пазари. През първите 8 години от първото десетилетие на века доходността от дълга им в твърда валута премина от същата доходност като тази на най-ниско оценените американски облигации до тази на някои от най-добрите американски корпоративни емисии. В последвалото десетилетие всичко това се обърна и сега за пръв път от 13 години насам дълговите им облигации пак носят доходност малко над тази на американските с оценка \"боклук\". Инвеститорите са изправени пред два въпроса. Първият е дали наистина възникващите пазари са в отстъпление. Отговорът вероятно е \"като цяло не\", защото на всяка страна с лошо управление се пада друга, която пази постиженията си. Множество страни се движат в грешната посока. Но в други важни възникващи пазари инситуциите стоят стабилно и това си личи от скандалите за корупция в Бразилия, Малайзия и Южна Африка. Индонезия продължава да се придържа към изпитани икономически политики. Дори Индия при целия популизъм на Нарендра Моди прокарва важни икономически реформи, което не се случи при предишни лидери. Като цяло по-скоро става дума за възникващи пазари, които са спрели да се подобряват, а не че всички като група са тръгнали назад. Второ, до каква степен продължителното лошо управление вече е калкулирано от инвеститорите? Отговорът изисква да бъдат разделени дългосрочните поврати на икономическите цикли от дългосрочните тенденции в управлението. В краткосрочен план възникващите пазари са под натиск от подновеното засилване на долара, ударило държави, в които дефицитът по валутната сметка ги прави зависими от финансиране в долари. Турция и Аржентина предвождат тази група. Забавянето в Китай ощети държави, зависещи от износа на суровини. Високите лихви ограничиха търсенето на доходност, заради която инвеститорите рискуваха години наред да купуват с \"лесни пари\" от Федералния резерв на САЩ облигации в национални валути на развиващи се икономики. Цикълът, започнал от краткото възстановяване след кризата с Lehman Brothers, беше ужасен за акциите на възникващите пазари, принудени да изгубят около половината от свръхдоброто си представяне спрямо ценните книжа на развитите пазари след 2001 г. Междувременно завръщането към това да ги третират като \"боклук\" предполагаше и минимален оптимизъм към дълг на възникващите пазари, емитиран в твърда валута. И двата случая не бива да се прекалява с твърдения колко зле са се справили развиващите се икономики. Доходността по облигациите \"боклук\" е на исторически ниско ниво, така че подобна оценка не е проява на неуважение, каквато беше в миналото. Освен това напоследък не само облигациите на възникващите пазари се влачат зад тези на САЩ. Много от лошите новини са включени в цената на риска, а и възникващите пазари вече не са най-модното място за инвестиране. Но увереността, че в дългосрочен план те ще носят добра доходност, не е изчезнала и инвеститорите продължават да гледат на тях като на източник на растеж, а не на риск. Времето да се бяга от тях ще настъпи, когато това усещане се промени.", "date": "2018.08.14", "title": "Поуката от турската криза - съсипването на институциите струва скъпо"}
{"url": "https://www.dnevnik.bg/sviat/2018/08/14/3295413_rusiia_izmesti_iran_kato_osnovna_zaplaha_v_suznanieto/", "text": "Американците вече възприемат Русия като по-голяма заплаха за страната си, отколкото Иран - доскорошният лидер по този показател. За три години делът на смятащите, че Русия представлява \"умерена\", \"сериозна\" или \"непосредствена\" заплаха за страната им, се е увеличил от 67% на 71%. За същия период общата оценка за Иран като заплаха е намаляла от 75% на 67%. Иран и Русия предизвикват почти еднаква неприязън у американците - 73% и 71%. Резултатите са от социологическо проучване на Reuters/Ipsos, проведено между 30 юли и 5 август сред близо 4500 американци. Те са сравнени с данните от март 2015 г., т.е. месеци преди президентът Барак Обама да подпише сделката с Техеран за отмяна на санкциите в замяна на поставяне под международни инспекции и контрол на иранската ядрена програма. Наследникът му на поста Доналд Тръмп оттегли САЩ от това международно споразумение през май 2018 г. Запитани за оценка как президентът Доналд Тръмп се справя с външната политика, 39% от анкетираните пълнолетни американци отгворят с одобрение. В тази група обаче е драстично разделението между определящите се като републиканци (78% одобрение) и демократи (14%). Подробното вглеждане в социологическия профил на анкетираните показва интересни нюанси. На въпроса \"Доколко Русия е заплаха за САЩ?\" избралите отговор, че тя е заплаха, са разделени на три приблизително еднакви групи. За 20.7% тя е \"умерена заплаха\", за 24.8% е \"сериозна\", а за 25.3% - \"непосредствена\". При профилиране според това за кого са гласували на последните президентски избори, 42.4% от подкрепилите Хилъри Клинтън казват, че руснаците носят непосредствена заплаха за страната им, следвани от отговорите \"сериозна\" (27.5%) и \"умерена\" (15.3%). При пусналите бюлетина за Тръмп води отговорът \"умерена заплаха\" (30.3%), следван от \"сериозна\" (25%) и \"непосредствена\" (16.9%).", "date": "2018.08.14", "title": "Русия измести Иран като основна заплаха в съзнанието на американците"}
{"url": "https://www.dnevnik.bg/sviat/2018/08/14/3295603_krizata_v_turciia_ne_e_dar_ot_boga_ili_zashto_erdogan/", "text": "Турският президент Реджеп Тайип Ердоган се представя като жертва на американските и еврейски \"лихвени лобита\",  за да обясни разразилата се криза , но така само отрича проблема, пред който е изправен. Това е катастрофалната му икономическа политика от последно време, пише германският  в. \"Франкфуртер алгемайне цайтунг\" . Днес влизат в сила митата, които американският президент Доналд Тръмп  наложи на вноса на метали  от Турция в петък. В известен смисъл и те може да са \"дар от Бога\" за Ердоган - това е фразата, която той използва за неуспелия опит за преврат на 15 юли 2016 г. Всъщност случилото се само улесни плановете му за въвеждане на президентска система в Турция, пише изданието. Сега той може спокойно да отрече, че мерките са резултат от политиката му; да казва, че срещу Турция се води \"икономическа война\" и да продължи  да обсъжда \"лихвеното лоби\" , тъй като твърди, че лихвите по кредитите са \"враг\", и се противопоставя на опитите за увеличаването им. Може и да обедини нацията срещу \"врага\", както го направи през юли 2016 г. В действителност и турски икономисти, както и чуждестранни предупреждават от години за  опасностите от икономическата политика  на Ердоган. А преди му се получаваше - когато през 2002 г. управляващата Партия на справедливостта и развитието (ПСР) спечели абсолютно мнозинство, тя извърши радикални структурни реформи, които последният министър от времето преди ПСР, Кемал Дервиш, договори с Международния валутен фонд (МВФ). Мерките помогнаха на Турция да не фалира. Тайната на успеха ПСР спечели през 2002 г., защото старите партии бяха съсипали икономиката, оставяйки затрашителни нива на инфлация и дълг. Тогава Ердоган направи правилното и не спести нито една болезнена мярка, но усилията му се увенчаха с успех. За първото десетилетие от управлението на ПСР доходът на турците се утрои. Икономическият ръст от последните години същевременно не е заслуга на умна политика на ПСР, а на добър икономически климат по света - турският БВП растеше, а политиците не бе нужно нищо да правят за това, продължава ФАЦ. Помогнаха и ниските цени на петрола, което също удовлетворяваше Турция. В тази обстановка Анкара реши да смени посоката - евтините пари ѝ дадоха възможност за големи строителни и инфраструктурни проекти. Строителството стана мотор на ръста. Предимството бе, че Ердоган можеше да дава големи проекти на доверените си хора и да си подсигурява допълнително властта. Турция опита да смекчи ръста на цените в прегрялата си икономика, като намали някои вносни мита. Времената се променят Последиците обаче бяха тежки. Индустрията спря да бъде толкова конкурентоспособна и намали производството си, дефицитът достигна рекордни нива, а инвеститорите, от които Турция можеше да потърси финансиране, почувстваха несигурност след опита за преврат - от каквато бягат дори когато я усетят в малка степен. Реакцията на опита за преврат повдигна въпроси и за правовата държава в Турция, а доверието бе допълнително подринато от новата президентска система, допълнително централизирала Турция  и свела властта до решенията на един човек , пише още ФАЦ. Междувременно частният капитал печелеше от курса на лирата, взимайки много по-евтини кредити в чужбина. Ниските лихви и стабилността на лирата дадоха възможност постоянното рефинансиране на държавния и частния дълг от 250 млрд. долара да не е проблем. Турция обаче се промени, това се случи и с външната среда, най-късно от 2017 г. насетне. Отново се повишиха цените на петрола, намаляха преките инвестиции, върна се инфлацията; централната банка обаче не повиши лихвите, както предполага повишеният риск в страната. Голям е приносът за това на самия Ердоган, който се обявява срещу повишаване на лихвените проценти и оказва натиск върху официално незвисимата централна банка. От една страна, се опасява, че такава промяна би спънала ръста (това е вярно), от друга обаче - че ще се повиши и инфлацията. Отново Европа Като отрича ролята на некомпетентната икономическа политика обаче, на Ердоган му остава само да празнува това колко смело държи главата си вдигната пред американската арогантност. И то въпреки че  самата Турция е осъдила пастор от същата църква , от която е вицепрезидентът Майк Пенс, и всъщност ще спечелят републиканците, които по-лесно ще мобилизират евангелистки гласове през ноември, пише ФАЦ. Към кого може да се обърне Турция? Едва ли към Съединените щати, блокирали помощ за Анкара от МВФ и Световната банка, пък и той не би бил склонен на условията им. Остават Русия, Китай и Катар, които не искат или не могат да предложат това, от което се нуждае Турция. Така Турция отново се нуждае от Европа и Германия. През септември Ердоган отново ще е и в Берлин. Ако това не му помогне, ще трябват отчаяни решения като печатане на пари, да се въведат капиталови контроли и други. Венецуела въведе някои от мерките, само че за разлика от нея Турция няма петрол. За Анкара остава да понесе последствията от грешките си и в икономиката, и в политиката.", "date": "2018.08.14", "title": "Кризата в Турция не е \"дар от Бога\", или защо Ердоган се нуждае от Европа"}
{"url": "https://www.dnevnik.bg/sport/2018/08/14/3295835_totnum_otloji_premestvaneto_na_noviia_si_stadion/", "text": "Тотнъм\" няма да се премести на новия \"Уайт Харт лейн\" преди края на октомври, обявиха от клуба. \"Шпорите\" трябваше да открият новия си стадион на 15 септември с мач срещу \"Ливърпул\", но сблъсъкът с червените ще се проведе на \"Уембли\", където и в момента домакинства лондонският клуб. Двубоят с новака във Висшата лига \"Кардиф\" също е преместен за \"Уембли\". Причината за промяната са проблеми със сигурността, които трябва да бъдат решени. \"Наскоро проведохме тестове, които показват, че все още имаме проблеми със сигурността, затова няма да бързаме с преместването на новия стадион\", уточниха от \"Тотнъм\". Мачът от Националната футболна лига (НФЛ) на САЩ между \"Сиатъл сийхоукс\" и \"Оуклънд райдърс\", която е на 14 октомври, също беше преместена от новия \"Уайт Харт лейн\" на \"Уембли\". \"Знаем, че това е разочароваща новина за всички наши фенове и притежателите на сезонни карти, но в този момент е важно да се подкрепяме\", каза президентът на \"шпорите\" Даниел Леви. Очаква се първият мач на новия стадион на \"Тотнъм\" да бъде на 28 октомври срещу шампиона \"Манчестър сити\". Новият \"Уайт Харт лейн\" е с капацитет 62 хиляди места. Според непотвърдена информация съоръжението  струва над 800 милиона паунда .", "date": "2018.08.14", "title": "\"Тотнъм\" отложи преместването на новия си стадион"}
{"url": "https://www.dnevnik.bg/sviat/2018/08/14/3295678_vunshnite_ministri_na_turciia_i_rusiia_tursiat/", "text": "Сирийската криза и енергетиката ще са основни теми за външните министри на Русия и Турция, Сергей Лавров и Мевлют Чавушоглу, по-късно днес.", "date": "2018.08.14", "title": "Външните министри на Турция и Русия търсят решения за Сирия в Анкара"}
{"url": "https://www.dnevnik.bg/evropa/2018/08/14/3295391_latinicata_v_surbiia_-_tabu_ili_kak_se_regulira_ezik_s/", "text": "Западната музика и култура, социалните медии, игрите и американските филми: заради тях младите хора в Сърбия обръщат гръб на кирилицата. Смятат я за \"кофти\" и отживяла. Ситуацията с нейната употреба реномираният правителствен вестник \"Политика\" описва с две думи - \"Кирилицата днес - между свещеното и светското писмо\". Сръбските младежи явно предпочитат светското. Сръбското правителство пък смята, че щом кирилицата бъде забравена, тозчас ще настъпи упадъкът на сръбската нация и, за да предотврати това,  внесе предложение за нов езиков закон , според който използването й ще стане задължително в държавната администрация и в цялата публична сфера. В университетите и училищата използването на писмеността, създадена през Х век от братята Кирил и Методий, също става задължителна. Латиницата се превръща в табу. Законовите мерки не свършват дотук. Предвижда се описанията на продуктите, указанията за ползване и гаранционните сертификати също да бъдат изписани на кирилица. Който нарушава наредбата, ще трябва да плаща глоба в размер на един милион динара (8450 евро). На пръв поглед тази сума не е голяма, но ако я съпоставим със средната месечна заплата в Сърбия, която е около 450 евро, картината изглежда съвсем друга. Без латиницата - и даже градовете ще се преобразят С приложението на новия закон министерството на културата и образованието се надява изцяло да промени облика на сръбските градове, тъй като в момента имената на повечето магазини и реклами по търговските улици са изписани на латиница. Конституцията на Сърбия определя кирилицата и латиницата за равностойни писмени системи, като всеки гражданин може да избира между двете. Така беше досега. Сега обаче кирилицата ще стане задължителна, а латиницата ще се използва само за улеснение на туристите, т.е. тя ще се превърне в помощно средство. За да привлече повече граждани и търговци към инициативата, заместник-кметът на Белград Горан Вешич предлага пет на сто отстъпка от наемите и таксите на градските пространства и жилищата, ако собствениците променят фирмените си лога и реклами. \"Моите условия към \"Старбъкс\" например бяха да добавят името на компанията и на кирилица\", посочва той. Критично настроени към правителството интелектуалци са възмутени и виждат в новия законопроект разрастване на националистическата пропаганда. Според тях широко разпространената \"национална наука\" е пълна глупост. \"Колко жалка трябва да е една нация, щом идентичността й зависи от това с какви букви е написана рекламата\", казва литературоведът Деян Илич. Логическото следствие от новия закон би било забрана на чуждите езици на обществени места, както и въвеждането на \"езикова полиция\", смятат критиците. Новите езикови разпоредби ще се отнасят не само до Сърбия, а и до съседните Босна и Черна гора. Модерният вариант на сръбската кирилица е разработен в началото на ХIХ век от филолога Вук Караджич. Той осъвременява езика за целия южнославянски район, както и за народите, които винаги са използвали латински букви, като хърватите и словенците. Сред приятелите на полиглота Караджич са германските писатели Йохан Волфганг фон Гьоте, Йохан Готфрид Хердер и Якоб Грим.", "date": "2018.08.14", "title": "Латиницата в Сърбия - табу, или може ли да се регулира език с принуда"}
{"url": "https://www.dnevnik.bg/intervju/2018/08/14/3294743_djonatan_nort_ikea_sled_2030_g_vsichko_koeto_prodavame/", "text": "– Голямата трансформация за ИКЕА сега е, че искаме да се справим с нещо, което избягвахме до момента: ще преминем от линеарна към кръгова икономика. Досега бяхме \"по-малкото зло\", винаги сме били компания, която взема всички материали, прави продукти и после клиентите ги купуват и накрая ги изхвърлят. Най-голямата промяна е, че ще спрем да правим бизнес по стария начин, ще го преформулираме така, че да подсигурим бъдещето си - нещо, за което нямахме възможност преди.  – С тази стратегия целим да направим една кръгова ИКЕА. До 2030 г. ще сме сигурни, че всичките ни продукти са изработени според принципите на кръговата икономика. Всичко, което ще се изработва от 2030 г. нататък, ще бъде направено от възобновяеми ресурси или от рециклирани материали. Категорично няма да използваме повече изчерпаеми ресурси, твърди горивни източници в изработката на нашите продукти. Със сигурност няма да използваме за продуктите си новопроизведена пластмаса в нашата верига за доставки.  Пластмасата е един от основните сурови материали, който се използва в днешно време. Но сме наясно, че той е проблем при постигането на целите, свързани с борбата с климатичните промени, които сме си поставили. И в крайна сметка решихме да спрем да го използваме. Същото важи и за ресурсите от твърди горива, които смятаме да изключим от нашата верига за доставки.  – Приели сме да спазваме девет принципа на \"кръгов дизайн\" за нашите продукти. Съобразяваме се с това от какво са направени продуктите, дали се рециклируеми, дали могат да се поправят, дали имат срок на годност. И, честно казано, в момента нито един от нашите продукти не отговаря на всички тези девет критерия за кръгова икономика, защото става дума за изцяло нов начин на мислене за продуктите. Имаме малко продукти, които са направени от изяло рециклируеми материали, от материали, добити изцяло от отпадъци, които ние генерираме в нашите магазини. Например изхвърлената или непотребна пластмаса връщаме отново в производствения процес. Опаковъчните материали в нашата верига на доставки се връщат рециклирани в нашите продукти. В момента на пазара имаме само за три продукта от общо около 10 хиляди, които произвеждаме, но това е показател, че сме тръгнали в тази посока. Имаме екип от дизайнери и технически екип, които планират как да внедрят този вид дизайн във всички наши продукти.  – Опитваме се да ангажираме клиентите си с новите тенденции, съобразяваме се и с техните нови нужди. За пример мога да дам това: много сме добри в продаването на нови продукти, но много наши клиенти вече не искат да купуват нови неща, а държат на нещата, които имат, искат да могат ги поправят и подновяват, да издържат по-дълго. – Забелязваме този модел на мислене не само в развитите държави, но и на развиващите се пазари. Наясно сме, че ако ние не удовлетворим тези различни потребителски нужда в днешно време, други ще го правят - хиляди хора в днешно време поправят или обновяват продукти на ИКЕА и ги препродават, така развиват свой бизнес.  – Все още не сме намерили начин да си сътрудничим с тях, но сме готови да го направим. Цялото това движение от линеарната към кръгова икономика е толкова революционно, че е добре да сме отворени да си сътрудничим с подобни бизнеси. 75-годишната ни практика е стар навик, който трудно се променя, и трябва да се отворим за влияние отвън. – Визията ни за по-добър живот за хората е свързана с устойчивост много години назад. През 2011 г. дойде амбицията да огласим публично това в стратегията по разбираем начин за всички, както и да поемем твърди ангажименти пред клиентите и партньорите ни. С тази стратегия стана прозрачно зад какво заставаме и в каква посока поемаме.  Сега новата стратегия от юни месец продължава нашата амбиция да сме смели, с дръзки цели и да комуникираме новите си предизвикателства и възможности, които виждаме за ИКЕА в бъдеще. – Да, зависи до голяма степен от политиките на държавите, в които работим. Някои от целите, които искаме да постигнем със стратегията за кръгова ИКЕА до 2030 г., вероятно не могат да бъдат постигнати с днешна дата заради действащото законодателство в определени страни. Но ние не ограничаваме целите си в стратегията на базата на това какво е възможно в момента. Целите на най-високо ниво – законодателство, технология и отварянето за колаборация с други бизнеси, ще ни помогнат да изберем начина как да ги постигнем.  – Това преориентиране към кръгова икономика е най-голямото предизвикателство, но със сигурност и най-голямата ни възможност – как ще продължим да развиваме нашия бизнес от финансова гледна точка и той да е печеливш, но не по стария начин - при всеки икономически ръст да използваме все повече ресурс от предната година. Идеята е да разделим нашия финансов ръст от увеличаване на консумацията на суровите ресурси, които използваме. Дори и за нашия бизнес, който е вертикален, това ще бъде предизвикателство.  По света има доста мебели ИКЕА, както и доста затворим кръг при употребата на този ресурс, ще помогнем на други бизнеси да затворят своя кръг. Това не е правено досега. – Когато има държави като Холандия, градове като Барселона и Лондон, които се ангажират публично с конкретни цели за кръгова икономика в близките години, това е огромна възможност за ИКЕА. Така откриваме места в света, където можем да развием нашите бизнес планове, защото съвпадат много с нашата стратегия за кръгова икономика. В тези райони ще можем да тестваме, да се учим и да се развиваме наистина бързо. Въпрос на време е и други места и държави като България да осъзнаят какво се случва в много региони от света, да почерпят вдъхновение и да пригодят тези практики.  Съвсем скоро изчерпването на ресурсите ще бъде глобална тема, която засяга всички и ще сме принудени да събираме материалите по различен начин. ", "date": "2018.08.14", "title": "Джонатан Норт, ИКЕА: След 2030 г. всичко, което продаваме, ще е от рециклирани материали"}
{"url": "https://www.dnevnik.bg/sviat/2018/08/14/3295661_latinska_amerika_se_trese_ot_korupcionni_skandali/", "text": "Гигантски корупционни скандали разтърсват Аржентина и Перу. Бивши президенти на централноамерикански държави се изправят пред съда. Латинска Америка отново се сблъсква с вълна от корупционни афери. Проблемът изглежда вечен, но има и лъчи на надежда, твърдят експертите. Скандали с дузина бивши президенти В Аржентина ''ученическите тетрадки'' на Оскар Сентено от няколко дни всяват ужас у политици и ключови бизнесмени. Работилият като шофьор в министерство през  епохата \"Киршнер\"  Сентено грижливо е описал в тях как между 2005 и 2015 г. шефове на компании са дали десетки милиони долари на правителството с цел получаване на обществени поръчки. Няколко високопоставени служители и ръководители на дружества са вкарани зад решетките, а президентът на Аржентина от 2007 до 2015 г. Кристина Киршнер е призована днес в съда. В Перу в началото на юли бяха разпространени аудиозаписи, които разтърсиха съдебната система. На тях се чува как съдии договарят присъдите на подсъдими. Министърът на правосъдието Салвадор Хереси, председателят на Върховния съд Дуберли Родригес и председателят на Съвета на магистратите Орландо Веласкес, който назначава съдиите и прокурорите, бяха принудени да подадат оставка. В отговор на скандала перуанският президент Мартин Вискара поде огромна съдебна реформа и насрочи референдум, с който да я узакони. В Централна Америка бившият президент на Салвадор Елиас Антонио Сака (2004-2009), който е в затвора от близо две години, неотдавна призна, че е присвоил повече от 300 милиона долара в мандата си. Срещу неговия приемник Маурисио Фунес (2009-2014), който избяга в Никарагуа и е издирван, са повдигнати аналогични обвинения. В Панама бившият президент Рикардо Мартинели (2009-2014) бе екстрадиран през юни от САЩ. Той е обвиняем по двайсетина дела за корупция. Като се започне от бразилския президент Лула да Силва и се стигне до четиримата последни перуански държавни глави, сега в региона \"има 12 бивши президенти, които са в затвора, избягали, обвиняеми или отстранени от длъжност\" за афери от корупционен характер, подчертава перуанският адвокат Хосе Угас, бивш председател на борещата се с корупцията неправителствена организация \"Трансперънси интернешънъл\". Част от тези дела са свързани с бразилския строителен гигант \"Одебрехт\", озовал се в центъра на голям корупционен скандал, който разтърси политическата класа в региона. Пари и политика \"Същината на въпроса се крие във връзката между парите и политиката\", твърди Гаспар Естрада, директор на Центъра за наблюдение на Латинска Америка към Института за политически науки в Париж. От Бразилия до Аржентина \"ставаме свидетели на едни и същи механизми, включващи съмнителни бизнесмени и политици, които целят да финансират кампаниите си\", казва той. За да \"се премахне тази зависимост и за да се излезе от порочния кръг\", са необходими по-строги правила. \"Трябва да има ограничения за даряваните от частни лица средства, а партиите задължително трябва да получават обществено финансиране.\" \"Големият институционален проблем на Латинска Америка е липсата на механизми за контрол и регулация\", казва пред \"Франс прес\" Раул Феро от Центъра за откритост и развитие на Латинска Америка. \"Няма съмнение, че тетрадките (за корупцията в Аржентина) показват детайлно как киршнеризмът незаконно е получавал средства, без някой да надигне глас срещу това\", заяви политологът Николас Солари. \"Все по-трудно\" \"В Латинска Америка корупцията има дълга история. Винаги ще има такива афери, това е в човешката природа\", признава Раул Феро, който твърди, че въпреки това \"е оптимист, без да е наивник\". \"Важното е, че ще става все по-трудно да се занимаваш с корупция и все по-лесно да я разобличиш. Всеки скандал е малка крачка напред\", добавя той. \"Аферата \"Лава Жато\" (\"Автомивка\") в Бразилия предизвика раздвижване в региона, а също и сред гражданите, което е ново и интересно. Видяхме как хиляди хора излязоха на демонстрации, за да се противопоставят на корупцията. Това е лъч на надежда\", твърди адвокатът Хосе Угас. \"Не трябва обаче да повтаряме сценария на арабската пролет с нейната мимолетност. Народът трябва да остане в готовност\", казва Угас.", "date": "2018.08.14", "title": "Латинска Америка се тресе от корупционни скандали"}
{"url": "https://www.dnevnik.bg/sport/2018/08/14/3295838_serena_uiliams_i_djokovich_postignaha_ubeditelni/", "text": "Бившият №1 в тениса Новак Джокович започна с победа участието си на турнира от сериите  \"Мастърс\" в Синсинати . Носителят на 13 титли от Големия шлем се справи с представителя на домакините Стив Джонсън – 6:4, 7:6 (4) за 2.03 часа. Шампионът от \"Уимбълдън\" постигна своята 318-а победа в турнирите от \"Мастърс\" серията и се класира за втория кръг. Там Джокович си осигури среща с Адриан Манарино, който пък победи Марко Чекинато. Сърбинът реализира ключов пробив в края на първия сет, за да може да го затвори с 6:4. След това последва убедително начало на втората част и Джокович се оказа с аванс от 3:0. Публиката в Синсинати обаче помогна на Джонсън и той успя да обърне до 3:4 след два пробива, преди да бъде пробит обратно от Джокович В десетия гейм Джокович стигна до четири мачбола, но американецът се справи. Ситуацията се повтори и в 12-ия гейм, за да се стигне до тайбрек. В него имаше много грешки, но благодарение на по-големия си опит Джокович успя да спечели. Джокович е потенциален съперник на  Григор Димитров  в третия кръг. Българският тенисист почива в първия, а във втория среща победителят от мача между Миша Зверев и Дамир Джумхур. С победа в Синсинати започна и Стан Вавринка, който пречупи в три сета Диего Шварцман – 6:2, 4:6, 6:3. В турнира при дамите бившата №1 Серена Уилямс не срещна никакви проблеми срещу 23-ата в света Дария Гаврилова. Американката се нуждаеше само от 66 минути, за да спечели с 6:1, 6:2. Мачът беше първи за Уилямс, след като тя  се отказа от участие в Торонто . През миналата седмица  американката заяви, че страда от постродилна депресия . Уилямс реализира осем аса и даде само една точка за пробив на Гаврилова, която спаси. Тя показа много стабилна игра от основната линия и доминираше в разиграванията. \"След \"Уимбълдън\" осъзнах, че всичко, което ми се случва, е едно дълго приключение за мен. Засега ще продължавам ден за ден, без да имам големи очаквания. Много се радвам обаче да играя отново тенис и да съм пред тази великолепна публика\", каза Уилямс след мача. В следващия кръг носителката на 23 титли от Големия шлем ще се срещне с Петра Квитова, която почиваше. Първият кръг в Синсинати поднесе и изненада, след като представителката на Беларус Арина Сабаленка победи Джоана Конта – 4:6, 6:3, 6:4.", "date": "2018.08.14", "title": "Серена Уилямс и Джокович постигнаха убедителни победи на старта в Синсинати"}
{"url": "https://www.dnevnik.bg/sviat/2018/08/14/3295670_dva_meseca_sled_sreshtata_na_trump_i_kim/", "text": "Преди два месеца светът видя историческо ръкостискане между  Доналд Тръмп и Ким Чен-Ун . Двамата се споразумяха с мъгляви формулировки за \"денуклеаризация\" на Северна Корея, но без конкретни мерки и график. Какво се случи оттогава? За президента Доналд Тръмп нещата са съвсем ясни. Той неуморно възхвалява като успех срещата си със севернокорейския водач Ким Чен-Ун: край на  ядрената заплаха от Северна Корея ; постигнат е голям напредък. Обаче два месеца след срещата им на  12 юни в Сингапур  положението по никакъв начин не изглежда толкова розово, колкото го описва Тръмп. Големият пробив по въпроса за закриване на ядрената програма на Пхенян още не се е материализирал. Напредъкът в усилията за разоръжаване е муден. И сегашната атмосфера на Корейския полуостров може да се влоши, казват наблюдатели. Междувременно не всеки в Белия дом излъчва такъв оптимизъм като Тръмп. Съветникът по националната сигурност  Джон Болтън  обвини Пхенян, че не е предприел никакви конкретни стъпки към премахване на ядреното оръжие. Вашингтон се придържа към споразумението от срещата на върха, въпреки че Северна Корея не е направила нищо, обвинява той. На срещата си Тръмп и Ким подписаха декларация за намеренията, в която севернокорейският водач признава своята готовност за \"всестранно\" атомно разоръжаване. Но не бяха вписани конкретни стъпки. След срещата правителството на Тръмп отмени планираните  военни маневри с Южна Корея  - голяма отстъпка пред Севера. Според Тръмп фактът, че Северна Корея не е изстреляла нито една ракета от месеци, сега означава успех. Този възглед се споделя и от южнокорейското правителство. В доклад на президентската канцелария отпреди няколко дни се казва, че \"тази година Северна Корея не е предприела нито ядрен опит, нито изстрелване на ракета\". В доклада, появил се преди насрочената за днес среща на представители на двете Кореи за нови разговори в Панминчжон, се казва също, че Северът \"е предприел първите стъпки към отстраняване от корен на риска от война на Корейския полуостров чрез демонтажа на своите инсталации за ядрени опити и ракетни опити\". Неотдавна американски експерти показаха снимки от сателитно наблюдение, на които личи, че Северна Корея разглобява важни части от своята инсталация за тестване на ракетни двигатели в Сохе. Но, от друга страна, през седмиците след срещата Тръмп - Ким още не е изработен подробен график за  ядрено разоръжаване . Като че ли Северна Корея е уверена, че Тръмп ще възприема нейните действия по демонтажа на съоръженията за ядрени и ракетни тестове като сериозни стъпки към \"пълна денуклеаризация\", смята експертът по Северна Корея Скот Снайдър. В своя блог към мозъчния тръст Съвет за външни отношения Снайдър изтъква, че Ким е обещал денуклеаризация не само на Тръмп, но и на китайския президент Си Дзинпин и на южнокорейския президент Мун Дже-Ин. А доверието е важно, отбелязва Снайдър, защото предприетите досега от Северна Корея мерки са били осъществени \"без адекватна външна проверка\". Според гледната точка на Южна Корея и САЩ въпросът е в това не само да бъдат отстранени ядрените бойни глави и ракетите, но Северна Корея да бъде завинаги лишена от всякаква база за производството на материали с ядрен потенциал. \"Нашата позиция е, че  санкциите на ООН  [срещу Пхенян] трябва да бъдат запазени и последователно прилагани, докато не видим конкретни действия за пълна денуклеаризация\", казва южнокорейският външен министър Кан Кьон-Уа. Дали Ким играе, за да печели време, както усещат мнозина наблюдатели? Ларс-Андре Рихтер, представител в Сеул на германския мозъчен тръст фондация \"Фридрих Науман\", казва, че \"навярно Северна Корея изобщо не е предвиждала едностранно разоръжаване. Възможно е Северна Корея вече да гледа към периода след Тръмп\". Тогава остава въпросът какво ще стане, ако Тръмп бъде преизбран през 2020 г. Лидерите в Пхенян възнамеряват да стимулират икономиката в сътрудничество с Китай и други страни. Инвестициите и външната търговия трябва да създадат известно благосъстояние в изолираната територия. Но за тази цел е необходимо да бъдат свалени международните санкции. Така възниква въпросът за ролята на Китай. След двете посещения на Ким Чен-Ун при китайския президент Си Дзинпин Пекин отново стана основен играч. Традиционното приятелство \"излъчва нова жизненост\", каза китайският външен министър Ван И в началото на август, когато се срещна със севернокорейския си колега И Йон-Хо на форума на АСЕАН в Сингапур. Според Пекин непосредствената заплаха за война е премахната и желаното статукво - възстановено. Китай се надява, че САЩ ще отчетат севернокорейските \"законни интереси за сигурността\" и че ще се срещнат с Пхенян \"на средата на пътя\", каза Ван И, чиито думи демонстративно подсилиха позицията на Пхенян. Обаче сега САЩ обвиняват Китай, че тайно разхлабва санкциите. Не в големи размери, но наблюдатели са станали свидетели на увеличение на броя камиони, прекосяващи границата от Китай към Северна Корея. А освен това снимки от американски сателити показват предполагаем незаконен трансфер на течни горива в открито море. Нещо повече - желанието на Китай да сътрудничи с Тръмп пострада от ескалиращия търговски конфликт. Си Дзинпин е ядосан и вече няма доверие в Тръмп, докато лидерът от Белия дом продължава да затяга гайките с по-тежки наказателни мита. Това поставя въпроса защо му е на Си да помага на Тръмп за Северна Корея. И ако не му помага, какво ще означава това за склонността на Северна Корея да сътрудничи с Вашингтон?", "date": "2018.08.14", "title": "Два месеца след срещата на Тръмп и Ким разоръжаването е доникъде"}
{"url": "https://www.dnevnik.bg/sviat/2018/08/14/3295839_trump_podpisa_zakonoproekta_za_bjudjeta_na_pentagona/", "text": "Президентът на САЩ Доналд Тръмп подписа вчера законопроекта за бюджета на Пентагона за 2019 финансова година, предвиждащ рекордните 716 милиарда долара разходи за отбрана, съобщиха световните агенции. Законът деблокира 69 милиарда долара за настоящи операции в чужбина (Афганистан, Сирия, Ирак, Сомалия и др.) и предвижда увеличаване на броя на военнослужещите с 16 хиляди, както и увеличаване на заплатите им с 2.6 процента. Близо 40 милиарда долара ще бъдат похарчени за обновяването на военновъздушните сили, други 65 милиарда ще бъдат заделени за разработването на нови ядрени бойни глави с малка мощност, които ще бъдат монтирани на ракети, изстрелвани от подводници. Бюджетът предвижда също 500 милиона долара за съвместното производство на системите за ракетна отбрана на Израел, 850 милиона долара за обучение и въоръжение на иракската армия и 250 милиона долара помощ в областта на сигурността за Украйна, отбелязва ДПА. Този бюджет \"ще даде на американските военни огневата мощ, от която се нуждаят, за да спечелят бързо и решително всякакъв конфликт\", заяви Тръмп пред хиляди военни в камуфлажни униформи. \"Ние смятаме, че нашите войници заслужават средствата, въоръжението и ресурсите, които са спечелили с кръв, пот и сълзи\", добави президентът, цитиран от \"Франс прес\". \"Ние сме най-мощните. Ние сме най-добре финансираните. Ние сме най-многочислените. Ние сме най-силните. Ние сме най-хитрите\", изтъкна Тръмп, цитиран от АФП. Законопроектът е наречен на името на Джон Маккейн, един от най-яростните критици на президента Тръмп. Военен герой и дългогодишен сенатор републиканец, председателят на комисията за въоръжените сили към горната камара на Конгреса страда от рак на мозъка. На церемонията по подписването на законопроекта Тръмп изобщо не спомена Маккейн, отбелязват \"Ройтерс\" и \"Асошиейтед прес\".", "date": "2018.08.14", "title": "Тръмп подписа законопроекта за бюджета на Пентагона за рекордните 716 млрд. долара"}
{"url": "https://www.dnevnik.bg/biznes/2018/08/14/3295525_centurut_na_gradinarskiia_sviat/", "text": "Всеизвестно е, че Холандия от години е един от световните износители на зеленчуци и цветя. Голяма част от този успех се дължи на изобретенията и технологиите. Но и на умението на бизнеса да подаде ръка на науката и образованието, а не да разчита на държавата. Както и непрекъснато да има големи амбиции, които неотклонно следва.", "date": "2018.08.14", "title": "Центърът на градинарския свят"}
{"url": "https://www.dnevnik.bg/evropa/2018/08/14/3295841_migrantskite_potoci_kum_evropa_belejat_riazuk_spad/", "text": "Броят на нелегалните пресичания на границата през четирите основни мигрантски маршрута към Европейския съюз е спаднал с 43 процента през първите седем месеца на годината. Това се посочва в разпространено вчера в Брюксел изявление на Европейската агенция за гранична и брегова охрана Фронтекс, съобщи ДПА. Общият брой на засечените пресичания на границата през седемте месеца е около 73 500, като през юли броят им е с 18 процента по-нисък в сравнение с миналата година - близо 14 900. Миналия месец  западносредиземноморския маршрут са използвали  над половината от всички нелегални мигранти, пристигнали в ЕС. Броят на мигрантите,  достигнали Испания , се е увеличил четирикратно в сравнение с миналата година, до близо 8800. Като цяло по този маршрут са проникнали 23 100 мигранти, над два пъти повече в сравнение с миналата година, като три четвърти от тях са от Субсахарска Африка. За сметка на това рязко е спаднал броят на мигрантите, използвали централносредиземноморския маршрут, по който миграцията е спаднала с 83 процента в сравнение с юли 2017 г. Общият брой за седемте месеца - около 18 200 - е спаднал с 81 процента в сравнение с миналата годината. Мигрантските потоци през Източното Средиземноморие са нараснали със 75 процента през седемте месеца до 29 500 души. Основният миграционен маршрут в Западните Балкани от Сърбия до Унгария и Хърватия продължава да се използва от малък брой нелегални мигранти, се отбелязва в съобщението на Фронтекс. При все това един успореден маршрут през Албания, Черна гора и Босна и Херцеговина, както и от Сърбия към Босна и Херцеговина, изпитва все по-голям миграционен натиск.", "date": "2018.08.14", "title": "Мигрантските потоци към Европа бележат рязък спад през първите 7 месеца на годината"}
{"url": "https://www.dnevnik.bg/bulgaria/2018/08/14/3295840_zastrahovatelite_ochakvat_izhoda_ot_stotici_dela_na/", "text": "В съда се завеждат стотици дела от близки на загинали при катастрофи, които претендират за компенсация за моралните си болки и страдания. Това поставя застрахователите във форсмажорни обстоятелства. Така Нина Колчакова от Асоциацията на застрахователите в България мотивира пред Нова телевизия поскъпването на задължителната застраховка \"Гражданска отговорност\". Според публикации в края на миналата седмица 90% от застрахователните компании оскъпиха полицата с 40 до 50 лв. Вестник \"Сега\" днес пише, че асоциацията предлага лимит на обезщетенията до около 40 хил. лв. за близки роднини, а за останалите - чувствително по-малко. Преди два месеца Върховният касационен съд с тълкувателно решение разшири кръга от лицата, които могат да претендират за материално обезщетение вследствие смърт на пътя, припомни Колчакова. По думите й обаче е спекулативно да се твърди, че цената на застраховката ще скочи с 20%, защото все още не се знае колко са делата и как ще се произнасят по тях съдилищата. \"Гражданска отговорност\" е социален държавен инструмент за компенсиране на невиновно пострадалите лица на пътя. Застрахователите не се възползват от никакъв скок, държат цените на достатъчно ниско ниво за да могат гражданите да я купят\", каза представителят на бранша. Eдновременно с това тя подчерта, че в България т. нар. щетимост е една от най-високите в Европа, така че няма как цената на полицата да е ниска. По думите й застрахователите биха могли да са по-активни в образователни компании и да търсят регресна отговорност от виновните за пътно-транспортните произшествия, причина за които може да бъде, например, лошата инфраструктура. Колчакова припомни настояването на застрахователите за въвеждането на системата бонус - малус, която има нулев ефект за компаниите, но действа дисциплиниращо на шофьорите.", "date": "2018.08.14", "title": "Застрахователите очакват изхода от стотици дела на роднини на жертви на пътя"}
{"url": "https://www.dnevnik.bg/sport/2018/08/14/3295845_feisbuk_shte_izluchva_machovete_ot_la_liga_bezplatno/", "text": "Феновете на испанския футбол в Индия получиха добри новини, след като стана ясно, че Ла лига и  \"Фейсбук\"  са сключили договор за излъчване на един от най-интресните шампионати. Всички срещи от Ла лига ще се излъчват в социалната мрежа на територията на Индия напълно безплатно. \"Фейсбук\" ще дава всички 380 мача, така че Ла лига продължава да разширява пазарите си\", съобщиха от испанския шампионат. Останалите страни, в които ще може първенството да се гледа, са Афганистан, Бангладеш, Непал, Малдивите, Шри Ланка и Пакистан. Договорът е за следващите три сезона. Партньорството на Ла лига и \"Фейсбук\" е поредната инициатива на компанията. Социалната мрежа вече сключи договор с Висшата лига да  предава двубоите от английския шампионат в Тайланд, Виетнам, Камбоджа и Лаос . Наскоро \"Фейсбук\" получи права да излъчи и дебюта на  Кристиано Роналдо за \"Ювентус\" за територията на Великобритания .", "date": "2018.08.14", "title": "\"Фейсбук\" ще излъчва мачовете от Ла лига безплатно на територията на Индия"}
{"url": "https://www.dnevnik.bg/evropa/2018/08/14/3295846_vakanciia_v_iran_s_bivsha_kralica_na_krasotata_kostva/", "text": "Норвежкият министър на риболова Пер Сандберг вчера беше принуден да подаде оставка, тъй като нарушил правилата за сигурност при частно посещение в Иран с бивша кралица на красотата от ирански произход, предаде \"Франс прес\". През юли 58-годишният Сандберг, втори по ранг в антиимигрантската дясна Партия на прогреса, посетил Иран заедно с новата си 28-годишна приятелка, без да уведоми предварително премиерската канцелария. Освен това носел със себе си служебен мобилен телефон. Норвежките служби за сигурност редовно цитират Иран като една от най-активните страни в областта на шпионажа наред с Китай и Русия. Сандберг ще бъде заменен в правителството от своя съпартиец Харалд Том Несвик, съобщи премиерската канцелария. Случаят се коментира от норвежките медии от две седмици и предизвиква критики както от опозицията, така и вътре в Партията на прогреса. Подложен на натиск, Сандберг се извини, но това, изглежда, не беше достатъчно. В добавка беше установено, че той е нарушил протокола за сигурност и друг път - при посещение в Китай през май, когато пак носел служебния телефон със себе си. Случаят е особено пикантен за медиите заради новата приятелка на Сандберг. Бахарех Летнес, бивша кралица на красотата, а днес - бизнес дама, е с 30 години по-млада от бившия министър. Молбата й за убежище в Норвегия е била отхвърлена три пъти, а самата Летнес била експулсирана, преди най-накрая да й бъде издадено разрешително за пребиваване на основание, че в Иран я заплашва брак по принуда. Партията на Прогреса подкрепя стриктната имиграционна политика и настоява за бързо експулсиране на отхвърлени кандидати за убежище и най-сурово отношение към чужденци, които се връщат в родината си, след като са им били издадени лични документи в Норвегия. Службите на вътрешното разузнаване разследват Бахарех Летнес, която отрича да има каквато и да било връзка с иранския режим. Освен оставката от министерския пост Сандберг се е оттеглил и от поста на заместник-председател на партията, съобщи политическата формация.", "date": "2018.08.14", "title": "Ваканция в Иран с бивша кралица на красотата коства поста на норвежки министър"}
{"url": "https://www.dnevnik.bg/na_put/2018/08/14/3295597_banani_niama_ili_puteshestvie_v_suvetskiia_delnik/", "text": "Банани няма или пътешествие в съветския делник - това е насловът на изложба в естонската столица Талин, която ще продължи до края на септември в телевизионната кула в града. За пръв път изложбата е открита миналата година, а през тази е допълнена с помещения на магазин и ресторант. Изложбата е фокусирана върху бита през 70-те и 80-те години на 20 в. - периода на застоя в тогавашния Съветски съюз, когато дефицитите на основни продукти са всекидневие, а хората търсят връзки, за да си ги набавят. Показано е желанието на тоталитарната държава да стандартизира всичко в живота на гражданите - еднакви коли, еднакви жилища, еднакви магазини и еднакви дрехи. Както и стремежът на хората да счупят тази рамка.  Живелите във времената на социализма могат да си спомнят тогавашните абсурди и да разкажат за тях на децата, а чужденците - да се запознаят с живота зад Желязната завеса.", "date": "2018.08.14", "title": "Банани няма, или пътешествие в съветския делник"}
{"url": "https://www.dnevnik.bg/bulgaria/2018/08/14/3295848_bencho_benchev_veche_e_obviniaem_s_parichna_garanciia/", "text": "Районна прокуратура – Бургас днес предяви обвинение на зам.-председателя на общинския съвет в града Бенчо Бенчев за това, че помогнал на сочения за организатор на престъпна група Димитър Желязков - Очите. Той му помогнал да избегне наказателно преследване като му е помагал при престоя му в Гърция и Турция, съобщи прокуратурата. Бенчев е обвинен за незаконно притежаване на боеприпаси. На Бенчо Бенчев е наложена мярка за неотклонение \"парична гаранция\" в размер на 50 000 лв. Наложена му е и мярка за процесуална принуда \"забрана за напускане пределите на страната\". Бенчев вече е изключен от групата на БСП в общинския съвет на Бургас. Самият Димитър Желязков беше задържан в хотелска стая в Истанбул в компанията Бенчев и бившия депутат от ДПС Несрин Узун. В момента е под стража в Турция, като се очаква да бъде екстрадиран в България, където да бъде изправен пред съда. Бенчев и Узун също бяха задържани, но пуснати от ареста след връщането им в България.  В интервюта Бенчев твърди, че случайно се видели с Желязков в Гърция, при което поел ангажимент да го превози до Истанбул,  защото бил болен и имал нужда от лечение.  По данни на МВР Желязков е влязъл в Турция от Гърция в автомобил на Бенчев. Ако обвинението бъде потвърдено от съда, Бенчев може да получи до пет години затвор за това, че е помагал на Очите.", "date": "2018.08.14", "title": "Бенчо Бенчев вече е обвиняем с гаранция от 50 хил. лв. и забрана да пътува"}
{"url": "https://www.dnevnik.bg/kultura/2018/08/14/3295507_izlojba_predstavia_neizvestni_tvorbi_na_klimt_i_drugi/", "text": "Днес в галерия \"Академия\" в Националната художествена академия се открива изложбата \"Познати - непознати, известни - неизвестни\". Това е третата изложба от колекцията на Александър Керезов, която представлява своеобразно пътуване във времето от Освобождението до втората половина на ХХ в. В изложбата са представени произведения на 60 известни художници, както и на по-малко познати автори. Сред известните артисти се срещат българи, които в продължение на години са работили зад граница, както и чужденци. В изложбата са включени произведения на живописта, рисунката и скулптурата. Част от тях са добре познати, други допълват представите за известни творби, а трети са напълно нови открития. Сред добре познатите имена изпъкват Владимир Димитров-Майстора, представен с портрет на неговите племенници, и Васил Стоилов с ранен пейзаж и етюди към знакови произведения. В изложбата са представени и Цанко Лавренов и Никола Маринов, а особен интерес представлява присъствието на Никола Маринов с живописни платна, които са редки за творчеството му и са били неизвестни досега. Сред скулпторите се отличават релефите от Жеко Спиридонов (бронз) и Андрей Николов (гипс), както и нетипичната за творчеството на Ценко Тодоров майолика (голо тяло). Сред чужденците, работили в България, са Иван Мърквичка и Ярослав Вешин. В изложбата са включени и рисунки на голи тела на известния представител на виенския сецесион Густав Климт. Изложбата ще продължи до 24 август. От галерия \"Академия\" съобщават, че поради ремонта на градинката с паметника на \"Св. Кримент Охридски\" достъпът до галерията е от служебния вход на Националната художествена галерия от страната на бул. \"Васил Левски\".", "date": "2018.08.14", "title": "Изложба представя неизвестни творби на Климт и други майстори до средата на ХХ век"}
{"url": "https://www.dnevnik.bg/bulgaria/2018/08/14/3295852_ot_dogodina_uchitelska_zaplata_shte_e_1300_lv_suobshti/", "text": "От догодина ще има увеличение около 20% за учителските заплати. Средната брутна заплата ще бъде 1300 лв. Това съобщи министърът на образованието Красимир Вълчев в ефира на Би Ти Ви. \"Има заложени 330 милиона за поетапно вдигане до 50% на възнагражденията до края на мандата на правителството. Очаква се заплатите да достигнат до 1500 лв. В момента най-големият проблем е  недостигът на учители по физика и математика \", каза министърът. В момента минималната заплата за учител е 760 лв., а средната възраст е около 50 години и обхваща най-големите възрастови групи. Това налага ангажирането на учители в пенсионна възраст. По повод наближаването на 15 септември министърът съобщи, че в момента  текат 850 ремонта , а над 500 училища ще бъдат обновени в следващите две години. Първокласниците ще бъдат близо 60 хил. Вълчев коментира и кризата в Националния институт по метеорология и хидрология (НИМХ), който  иска да излезе извън структурата на БАН . \"Нядявам се да няма прекъсване на дейността, въпреки че \"искат развод\", каза Вълчев. В момента седем секторни министерства използват данните на института. \"Около  15 милиона бяха предвидени  за научна дейност, но 10% са стигнали до НИМХ. Това е така, защото се отчита предимно научната дейност, а НИМХ не е типичният научен институт\", даде пример Велчев. Той заяви, че за следващата година ще се търси самостоятелност в рамките на БАН. По време на следващото заседание на правителството ще се гласуват допълнителни средства. За БАН ще бъдат отпуснати половината от предвидените 65 млн. лв.", "date": "2018.08.14", "title": "От догодина учителската заплата ще е 1300 лв., обеща министърът"}
{"url": "https://www.dnevnik.bg/evropa/2018/08/14/3295853_pregovorite_s_gurciia_za_vrushtane_na_migranti/", "text": "Германският канцлер Ангела Меркел съобщи вчера, че преговорите с Гърция за приемане обратно на мигранти, поискали убежище там, напредват, но при тези с Италия има още работа, предаде \"Асошиейтед прес\", цитирана от БТА. Миналата седмица  Германия се договори с Испания  Мадрид да приема обратно кандидати за убежище, които преди са подали молба там, а после са стигнали до германско-австрийската граница. Това беше до голяма степен символична стъпка към изпълнението  на сделка, която  имаше за цел да сложи край на вътрешнополитически спорове в кабинета на канцлера Ангела Меркел. Гърция и Италия са едни от  главните източници на мигранти , насочващи се към Германия. През юни вътрешният министър Хорст Зеехофер заплаши да връща едностранно на границата вече регистрирани мигранти. Меркел настоя да се сключат споразумение с други страни. Германският канцлер вчера каза, че е готова да разговаря с лидерите на Гърция и Италия, ако е необходимо, но отбеляза, че още не е достигнат този етап.", "date": "2018.08.14", "title": "Преговорите с Гърция за връщане на мигранти напредват, с Италия има още работа, каза Меркел"}
{"url": "https://www.dnevnik.bg/ot_vas/novini_ot_vas/2018/08/14/3295309_kavala/", "text": "Град Кавала със своето стратегическо положение се явява естествена врата към богатите земи на Северна Гърция.Според легенда днешното му име Кавaла произлиза от латинското Кабалеро, защото заливът наподобявал силуета на конник.", "date": "2018.08.14", "title": "Кавала"}
{"url": "https://www.dnevnik.bg/bulgaria/2018/08/14/3295855_ilindenskoto_vustanie_e_obshta_istoriia_za_bulgariia_i/", "text": "Илинденско-Преображенското въстание е част от общата история на България и Македония и по този и други общи въпроси всички трябва да загърбят политическите си интереси и популизма. Това обясни македонският премиер Зоран Заев, попитан от репортери дали София и Скопие биха могли да се разберат \"чие\" е въстанието, пише агенция МИА. Коментарът му беше и в отговор на президента Румен Радев, който се намеси в задочен спор между Заев и българския му колега Бойко Борисов за характера на въстанието. След като Заев каза в интервю, че то е македонско, Борисов, с когото само преди дни бе отбелязал годишнината от него, увери, че  София ще си спомни тези думи , когато дойде време за членството на югозападната съседка в ЕС. В резултат  Заев коментира темата  с помирителен тон, но  според Радев той така и не се е извинил . Във \"Фейсбук\" президентът написа, че недопустимо евроатлантическата перспектива на Македония да е за сметка на българската история, идентичност и суверенитет, нито \"дългосрочните интереси на България да са жертва на политически маркетинг\". \"Договорът за добросъседство с България потвърди добрите отношения между страните и тяхното взаимно прителство, което трябва да се надгражда, защото е от общ интерес\", каза Заев ден след като Радев поиска анекс на подписания преди година договор. Заев добави, че България \"е партньор на Република Македония\" и че \"външните министри на България и Гърция се бориха като за своите страни за това Македония да получи дата\" за преговори с ЕС. \"Внимателен човек съм, суетата си я оставям настрани и искам искрено да градим приятелство.\"", "date": "2018.08.14", "title": "Илинденското въстание е обща история за България и Македония, отвърна Заев на Радев"}
{"url": "https://www.dnevnik.bg/evropa/2018/08/14/3295859_granicite_na_stranite_ot_zapadnite_balkani_ne_moje_da/", "text": "Германският канцлер Ангела Меркел отхвърли каквито и да било промени в границите на Балканите, след като лидерите на Сърбия и Косово през последните дни намекнаха, че сегашните граници може да бъдат подложени на преговори, предаде \"Политико\". Думите на Меркел бяха насочени срещу разговорите за евентуално разделение на Косово - перспектива, която много хора се опасяват, че може да доведе до насилие на нестабилните Балкани при подобни искания от други държави. \"Териториалната цялост на държавите от Западните Балкани бе установена и е ненарушима\", подчерта Меркел по време на съвместна пресконференция в Берлин с премиера на Босна и Херцеговина Денис Звиздич. \"Това трябва да се повтаря отново и отново, защото отново и отново има опити може би да се говори за граници\", допълни Меркел. В началото на месеца  сръбският външен министър Ивица Дачич каза, че  няма по-добро решение от  подялбата на Косово , което обяви независимост от Сърбия през 2008 г. Най-обсъжданият сценарий предвижда Северно Косово да бъде признато като част от Сърбия. Друга често дискутирана възможност е населената предимно с етнически албанци част от Южна Сърбия да се присъедини към Косово. Миналата седмица  президентът на Косово Хашим Тачи  каза, че е против етническо разделение, но подкрепя идеята за \"коригиране на границата\".", "date": "2018.08.14", "title": "Границите на страните от Западните Балкани не може да се променят, настоя Меркел"}
{"url": "https://www.dnevnik.bg/sport/2018/08/14/3295865_juventus_zamenia_klubnata_si_televiziia_s_onlain/", "text": "Италианският шампион \"Ювентус\" обяви, че закрива клубната си телевизия, за да статира нова  онлайн платформа за излъчване на съдържание  (OTT). Тя ще се казва Juventus TV и ще се предлага на смартфони, таблети, както и за компютри. Членовете на клуба ще могат да си заплащат месечен абонамент от 2.99 евро и годишен за 14.99 евро, докато цените за тези, които не са членове, са 3.99 евро и 19.99. Новата платформа на \"Ювентус\" ще предлага специални интервюта, историческо съдържание, избрани моменти и пълни повторения от мачовете в Серия А, Купата на Италия и Шампионската лига. Също така платформата ще има и специална екстра – мачовете ще могат да се гледат от различни камери, за да се предложи разнообразна гледна точка. На новото приложение феновете на \"бианконерите\" ще могат да гледат и пресконференциите на треньора Масимилиано Алегри, както и да получават неизлъчвани кадри от съблекалнята преди и след мачовете. \"Ювентус\" е шампион на Италия за последните седем сезона, като стартира с амбиция за осма поредна титла. Първият мач на тима е гостуване на 18 август на \"Киево\". Двубоят ще бъде и официален дебют за  Кристиано Роналдо , който беше привлечен през лятото.", "date": "2018.08.14", "title": "\"Ювентус\" заменя клубната си телевизия с онлайн платформа"}
{"url": "https://www.dnevnik.bg/sviat/2018/08/14/3295876_kola_se_blusna_v_barierite_pred_parlamenta_v_london/", "text": "Британската полиция задържа мъж, чийто автомобил се заби в бариерите пред парламента в Лондон, съобщиха \"Гардиън\" и \"Ройтерс\". Според властите двама души са ранени. Районът около парламента е отцепен и охраняван от въоръжена полиция, метростанцията до парламента е затворена. \"Шофьорът на колата, мъж, е задържан. Има ранени пешеходци. Ще дадем повече информация, когато я имаме\", написа лондонската полиция в \"Туитър\". Не е известна причината за инцидента, а полицията обяви, че разглежда случая като тероризъм. Разследването се води от контратерористичното подделение на лондоската полиция, съобщи по-късно самата тя в \"Туитър\", добавяйки, че все пак не изключва никакви възможности. Свидетел, цитиран от \"Гардиън\", твърди, че случилото се е изглеждало като \"умишлен\" акт, а блъсналата се кола не е имала никакви регистрационни номера. През март миналата година 52-годишният  Халид Масуд  уби четирима души  на мост недалеч от парламента , преди да нападне с нож и да рани смъртоносно невъоръжен полицай пред сградата. Това бе първата от серия терористични атаки във Великобритания през годината. Бариерите от стомана и бетон пред парламента бяха подсилени именно след този първи атентат.", "date": "2018.08.14", "title": "Кола се блъсна в бариерите пред парламента в Лондон, има пострадали (допълнена)"}
{"url": "https://www.dnevnik.bg/sport/2018/08/14/3295883_karmelo_antuni_podpisa_ednogodishen_dogovor_s_hjustun/", "text": "Десеткратният участник в Мача на звездите в НБА Кармело Антъни подписа договор с \"Хюстън рокетс\", обявиха от отбора. Крилото, който през миналия сезон игра за \"Оклахома сити тъндър\", пристига в Тексас с договор за една година на стойност 2.4 милиона долара. В Хюстън Антъни ще се събере с  Джеймс Хардън  и Крис Пол, за да оформи един от най-силните тимове в Западната конференция. През миналия сезон \"ракетите\" завършиха на първо място на Запад с рекордните 65 победи в 82 мача. Съставът игра финал в конференцията, който беше изгубен драматично с 3:4 от \"Голдън стейт уориърс\". Антъни премина медицински прегледи в понеделник, за да бъде гарантирано, че е здрав. Крилото участваше в размяна между \"Оклахома сити тъндър\" и \"Атланта хоукс\", но от \"ястребите\" решиха да го освободят, с което Антъни стана свободен агент. В кариерата си играчът има три златни олимпийски медала с тима на САЩ (2008, 2012 и 2016). Антъни е водещият реализатор на олимпийския отбор на Щатите. Той е и сред тримата играчи в Лигата, които имат средно по 24 точки, шест борби и три асистенции на мач, заедно с Кевин Дюрант и Леброн Джеймс. Антъни започна своята кариера в \"Денвър нъгетс\" през 2003 г., където остана до 2011. След това премина в \"Ню Йорк никс\", оставайки в родния си град до 2017 г. Крилото има общо 1126 мача в Националната баскетболна асоциация (НБА), от които 72 са в плейофите. През миналия сезон Антъни записа средно по 16.2 точки и 5.8 борби в 78 мача за \"гръмотевиците\".", "date": "2018.08.14", "title": "Кармело Антъни подписа едногодишен договор с \"Хюстън рокетс\""}
{"url": "https://www.dnevnik.bg/zelen/2018/08/14/3294237_ministerskiiat_suvet_objalva_sudebnoto_reshenie_za/", "text": "Министерският съвет обжалва на втора инстанция решението на тричленен състав на Върховния административен съд, който  отмени одобрените от кабинета спорни поправки в действащия план за Пирин  от края на миналата година. Срокът за това изтече в края на миналата работна седмица, а днес жалбата вече се вижда в системата на съда. Делото е разпределено на състав, председателстван от съдия Ваня Анчева от VII отделение на съда. Поправките, приети без екооценка между коледните и новогодишните празници (на 29 декември 2017 г.), отварят възможност за сечи и строителство на големи площи от парка и предизвикаха масови граждански протести, които не спряха почти половин година. На 27 юли тричленният съдебен състав  се произнесе за отмяна  на решението на правителството като го определи за незаконосъобразно. Сега делото ще се гледа от петчленен състав на съда, а решението му ще е окончателно.  Делото срещу промените в плана за управление на \"Пирин\" беше образувано по жалби на две физически лица, както и на две организации: WWF-България и на Асоциацията на парковете в България. В началото на август природозащитните организации  призоваха в отворено писмо премиера Бойко Борисов и кабинета  да не обжалва на втора инстанция. Поискаха също, ако се стигне до обжалване, Висшият съдебен съвет и председателят на ВАС да организират \" публично разпределение на делото , като всички членове на състава да бъдат определени на случаен принцип в присъствието на журналисти и IT експерти\".  От своя страна най-големият поддръжник на либерализирането на защитните режими в националния парк – вицепремиерът Валери Симеонов, коментира преди седмица иронично, че ще сложи край на живота си, ако решението на ВАС бъде потвърдено окончателно. \"Аз ще се върна в Бургас, ще отида на бургаския мост, ще си закача една релса на врата, ще скоча и ще се удавя\" - така Симеонов, който е и лидер на НФСБ - коалиционен партньор на ГЕРБ в управлението, отговори на въпрос на вестник \"Сега\" как ще реагира, ако кабинетът не удовлетвори желанието му да обжалва съдебното решение. В края на миналата седмица, в същия стил и пак пред \"Сега\", вицепремиерът даде да се разбере, че нещата вървят по неговия план: \"Предайте на зелените, че всичко, което не трябва според тях да бъде направено, е направено. Малшанс е да ме видите как ме ядат рибите и раците под бургаския мост\". В нарушение на закона и без екооценка Според върховните съдии на първа инстанция решението на кабинета, което се обжалва, е взето в нарушение на два закона, като са нарушени разпоредби на Закона за опазване на околната среда (ЗООС) и на Закона за биологичното разнообразие (ЗБР). \"Не са извършени екологична оценка и оценка на въздействието върху околната среда, каквото е изискването за планове, програми и инвестиционни предложения за строителство, дейности и технологии или техни изменения или разширения, при чието осъществяване са възможни значителни въздействия върху околната среда.\" Това е другият ключов мотив на съда за отмяна на решението на кабинета за парк \"Пирин\". С оспорваното решение на кабинета се променят норми, режими, условия и препоръки за осъществяване на дейностите, които налагат според закона процедура по преценка дали да се извърши екологична оценка на промяната на плана за Пирин, отбелязват висшите съдии в мотивите за решението си. Такава процедура за екооценка не беше направена, а министърът на екологията многократно твърдеше в публичното пространство, че тя не е задължителна по закон и няма нужда да се прави.  От ВАС обаче дават конкретни примери за промени в режимите, изискващи екооценка. За пример съдебният състав посочва, че според поправките в плана за Пирин, одобрени от кабинета, в зоната за опазване на горските екосистеми и отдих се предвиждат нови дейности като водохващане, а в зона за туризъм – дейности по изграждане на писти, въжени линии, съпътстваща инфраструктура и изкуствено осветление; в зона на сгради и съоръжения: изграждане на писти, въжени линии и съпътстваща инфраструктура.  Поправките не опазват защитените територии Тричленният състав смята също, че административният акт, приет от кабинета, не съответства на основната цел на Закона за защитените територии, а именно - опазването и съхраняването на защитените територии като национално и общочовешко богатство и достояние и като специална форма на опазване на родната природа, способстващи за развитието на културата и науката и за благополучието на обществото. В чл. 2, ал. 2 от този закон изрично е предвидено, че опазването на природата в защитените територии има предимство пред другите дейности в тях. Препоръките на ЮНЕСКО за Пирин Точно преди месец комитетът по световното наследство на ЮНЕСКО гласува коригирано решение за Национален парк Пирин, в което отпаднаха важни препоръки и искания на комитета към правителството от  първоначалния проект за решение , а именно кабинетът да не прилага спорните изменения в настоящия план за управление на Пирин от декември 2017 г., докато не бъде направена пълна екологична оценка на проекта за новия план.  България изпрати за тазгодишното заседание на комитета в Бахрейн  делегация от шестима представители на кабинета, начело с вицепремиера Валери Симеонов,  която лобира за преразглеждането и промените в проекторешението за Пирин, с което да отпадане най-важната констатация - че планът за управление на парка трябва да мине през пълна екологична оценка. Така финалният текст на ЮНЕСКО беше коригиран и смекчен на дипломатична препоръка правителството \"  от прилагането на тези поправки преди да бъде направена екологична оценка на плана. Екокоалицията: Гражданите са били прави Решението на съда е в унисон с европейските директиви, отбелязват в своя позиция за съдебното решение от коалиция \"За да остане природа в България\". По думите им то показва, че гражданите са били прави да излизат месеци наред на многохилядни протести в защита на Национален парк Пирин в над 50 града в България и по света.", "date": "2018.08.14", "title": "Министерският съвет обжалва съдебното решение за Пирин"}
{"url": "https://www.dnevnik.bg/sviat/2018/08/14/3295863_viena_e_purviiat_evropeiski_grad_opredelen_ot/", "text": "След като досега бе  най-приятният град за живеене в Европа , Виена измести Мелбърн като най-добър и в света в тазгодишната класация на Economist Intelligence Unit, оценяваща 140 града на 5 континента. Аналитичното подразделение на сп. \"Икономист\" изготвя списъка от около 2 десетилетия. Градовете се подреждат по 30 критерия, разделени в 5 категории - стабилност, здравеопазване, култура, околна среда, образование и инфраструктура. Австрийската столица редовно оглавява по-широкообхватен индекс,  изготвян от консултантска компания \"Мърсър\"  (Mercer), за качеството на живот в градовете. Първите десет места в класацията са разпределени между Австралия (  на 5-о място,   на 10-о място), Япония (  на 3-о място, Токио на 6-о място), Канада (  на 4-о място,   на 6-о място и   на 7-о място) и   (Копенхаген на 9-о място, единственият друг европейски град сред водещите). Разликата между трите най-добри града е малка - Виена и Мелбърн са само на 0.7 пункта един от друг. За Осака се отбелязва подобряване на обществения транспорт, както и непрекъснатото понижение на равнището на престъпност, което е довело до по-високо класиране при критериите инфраструктура и стабилност, така че японският град е на 0.7 пункта след Мелбърн. Добри новини за Европа Никога досега европейски град не се е класирал на първо място в света, а и Мелбърн оглавяваше списъка в последните седем години. За Европа има и други добри новини, след като в последните години за някои от тях имаше спад в класацията заради серия от терористични атаки, мигрантската криза и други фактори.  например - където десетки загинаха и бяха ранени при атентат през май миналата година - се изкачи с 16 места в сегашната класация и вече заема 35-о място вместо 51-во. Така градът е 13 места пред Лондон - най-голямото разстояние между двата града, откакто се появи класацията преди 20 г. Значимо е подобрението и за деветия,   - с 12 места по-добре от миналата година, и за   (19-и, 13 места нагоре, въпреки серията терористични атаки от изминалите няколко години).  са в първите 30 - Франкфурт, Хамбург, Берлин, Мюнхен и Дюселдорф, всички са сред първите 15 европейски. Същевременно Хамбург заедно с Хелзинки и някои други европейски градове губят места в класацията, без да променят рейтинга си, изработен от EIU. \"Промените в условията на живот другаде могат да имат сериозно влияние върху индивидуалната оценка на градовете\", обясняват авторите на проучването. Освен това, \"макар национализмът да продължава да е във възход, в градовете в Европа се наблюдава като цяло стабилизация, тъй като социалният конфликт в резултат на миграционната криза, Брекзит или каталунския референдум за независимост спада\", казва в изявление редакторът на проучването Роксана Славчева. \"Нещо повече - през последната година има значими подобрения в сигурността в няколко западноевропейски града, което означава, че нито един град в региона не е отбелязал спад в равнището на живот тази година.\" Дъното Най-неприятни за живеене са градовете   (Сирия),   (Бангладеш),   (Нигерия),   (Пакистан) и   (Папуа Нова Гвинея). Следват   (Зимбабве),   (Либия),   (Камерун),   (Алжир) и   (Сенегал). Повечето от класираните в дъното са или столици, или най-големите градове в съответните страни, често пренаселени и белязани от редица инфраструктурни и урбанистични проблеми. В класацията на EIU по-напред се класират средно големи градове в богати страни, които често са със сравнително ниска гъстота на населението. По-големите градове, които са по-пренаселени, често имат по-високо равнище на престъпност. Лондон например е на 48-мо място в класацията.", "date": "2018.08.14", "title": "Виена е първият европейски град, определен от \"Икономист\" като най-добър за живеене"}
{"url": "https://www.dnevnik.bg/biznes/finansi/2018/08/14/3295909_godishnata_inflaciia_stigna_35_prez_juli/", "text": "Годишната инфлация от юли миналата година до същия месец на 2018-а е 3.5%, съобщиха днес от Националния статистически институт. Според данните за месец левът се е обезценил с 0.7%. През юли 2018 г. спрямо предходния месец най-сериозно са се увеличи цените в сферите развлечения и култура (+5.6%) и ресторанти и хотели (+2.3%). Поевтиняването е най-чувствително при цените на облеклото и обувките (-2.8%). Цените на продуктите в малката потребителска кошница са се повишири с 0.3% за месец и с почти процент от декември до юли.", "date": "2018.08.14", "title": "Годишната инфлация стигна 3.5% през юли"}
{"url": "https://www.dnevnik.bg/biznes/2018/08/14/3295904_bezraboticata_padna_do_55_pri_jenite_-_do_47/", "text": "През второто тримесечие коефициентът на безработицата е 5.5%, с 0.8% по-нисък отколкото през същия период на 2017 г., сочат данни на Националния статистически институт, събрани чрез анкети в домакинствата. Броят на безработните е 182.2 хил., от които 109.8 хил. (60.3%) са мъже и 72.4 хил. (39.7%) - жени. При мъжете намалението на показателя е от 6.9 на 6.1%, а при жените - от 5.7 на 4.7%. От всички безработни 13.6% са с висше образование, 49.1% - със средно, и 37.3% - с основно или по-ниско образование. През второто тримесечие на 2018 г. продължително безработни (от една или повече години) са 106.3 хил., или 58.4% от всички безработни. Обезкуражените (които искат да работя, но са убедени, че няма да намерят работа) са вече под 90 хил. души при 120 хил. преди година.", "date": "2018.08.14", "title": "Безработицата падна до 5.5%, при жените - до 4.7%"}
{"url": "https://www.dnevnik.bg/bulgaria/2018/08/14/3295930_kratki_novini_fabricio_dzarkone_e_noviiat_shef_na/", "text": "Те ще бъдат заличени от Националния туристически регистър (НТР), защото не са подали задължителна декларация, съдържаща списък на действащи брой членове, информация за платения от тях членски внос за предходната година и доказателства за редовна организационна дейност.  Всички сдружения ще бъдат информирани за началото на процедурата, след уведомяването ще имат 3 дневен срок да изпратят декларациите си, уточняват от пресцентъра на министерството на туризма. Ако това условие не бъде спазено, ще бъдат заличени от НТР и ще им бъде отнето издаденото от ведомството удостоверение. В момента вписаните туристически сдружения в регистъра са общо 191. Прокуратурата се самосезира по случая с рилските езера  Районната прокуратура в Дупница се самосезира след публикации за случая с хорото в езерото Близнака на Седемте рилски езера в събота, съобщи БНР като се позова на окръжния прокурор на Кюстендил Камелия Стефанова. Предстои извършването на проверка по реда на надзора за законността на действията на контролните органи. Събитието беше организирано от частна фондация за заснемане на рекламен филм.  Книжките на 69 шофьори са отнети за ден заради неплатени глоби Книжките на 69 шофьори са отнети вчера заради неплатени глоби, съобщиха от МВР. При акция на пътната полиция в понеделник са проверени 4189 моторни превозни средства. Установени са 3249 нарушения, като са издадени 1655 фиша, 642 акта за установяване на административно нарушение и са констатирани 952 случая на превишена скорост. По време на операцията на място на гражданите са връчени общо 250 електронни фиша. Над 280 килограма негодни храни са иззети при проверки на Черноморието  Данните са за юли и се провеждат в областите Варна, Бургас и Добрич в обекти за търговия на дребно с храни, подвижни, временни и сезонни обекти, както и в заведения за обществено хранене, съобщават от Българската агенция за безопасност на храните (БАБХ). Проверките включват и обекти на територията на хотелски комплекси, както и такива, предлагащи услугата \"all inclusive\". Най-често констатираните несъответствия са по сградния фонд и оборудването; липса на регистрация; търговия с храни без идентификационна маркировка за произход и годност. Фабрицио Дзарконе е новият шеф на Световната банка за България Главният изпълнителен директор на Световната банка Кристалина Георгиева представи на министър-председателя Бойко Борисов вчера новоназначения постоянен представител на Световната банка за България, Чешката република и Словакия Фабрицио Дзарконе. Той пристигна в България на 1 август, за да поеме новия пост, съобщиха от пресслужбата на Министерския съвет.", "date": "2018.08.14", "title": "Кратки новини: Прокуратурата се сезира по случая с рилските езера"}
{"url": "https://www.dnevnik.bg/sviat/2018/08/14/3295902_isliamska_durjava_ima_blizo_30_hil_chlenove_v_siriia_i/", "text": "Нов доклад на ООН сочи, че \"Ислямска държава\" разполага с близо 30 хил. членове в Сирия и Ирак, почти поравно разпределени в двете страни, а глобалната й мрежа представлява нарастваща заплаха, също като тази на \"Ал Кайда\", съобщи \"Асошиейтед прес\". В изготвения от експерти доклад до Съвета за сигурност на ООН, разпространен вчера, се казва също, че вероятно в Сирия и Ирак ще оцелее една \"прикрита версия\", с намалена численост, на ядрото на \"Ислямска държава\", която има \"значителен\" брой свързани с нея поддръжници в Афганистан, Либия, Южна Азия и Западна Африка. Според доклада глобалната мрежа на \"Ал Кайда\" \"продължава да показва издръжливост\", като свързаните с нея групировки и съюзници са много по-силни от \"Ислямска държава\", включително в Сомалия, Южна Азия и района Сахел в Африка. Макар че много бойци и командири от ИД са били убити в боевете, а много други бойци и поддръжници са напуснали района на конфликта, експертите казват, че голям брой все още се намират в Сирия и Ирак, като някои се бият, а \"други се укриват сред подкрепящи ги общности и градски райони\". В доклада се отбелязва, че оценката за настоящия брой джихадисти в Ирак и Сирия е получена от правителства, които не са посочени. Предполагаемият брой между 20 хил. и 30 хил. включва \"значителен компонент от хиляди активни чуждестранни терористи\", посочват експертите. Потокът от чуждестранни бойци към ИД в Сирия и Ирак е спрял, но потокът в обратна посока, макар и по-бавен от очакваното, продължава да е сериозно предизвикателство според доклада. И в предишни документи  ООН е отправяла подобни предупреждения.", "date": "2018.08.14", "title": "\"Ислямска държава\" има близо 30 хил. членове в Сирия и Ирак, смята ООН"}
{"url": "https://www.dnevnik.bg/sport/2018/08/14/3295919_federer_smiata_che_nikoga_poveche_niama_da_se_vurne_na/", "text": "Роджър Федерер определи за приключила битката за първото място в световната ранглиста по тенис през годината. Швейцарският тенисист, който се завръща на кортовете за турнира в Синсинати след близо месец почивка, обяви, че не може да се пребори с  Рафаел Надал . В момента испанецът води в ранглистата с 10 220 точки, а Федерер е втори с 6480. Голямата разлика между двамата се получи, след като швейцарецът реши да пропусне целия сезон на червени кортове. След това Маестрото не успя да защити титлата си на \"Уимбълдън\". Надал пък има пет титли дотук през годината, три от които дойдоха в турнири от сериите \"Мастърс\". Освен това носителят на 20 титли от Големия шлем смята, че никога повече няма да има шанс да се върне на първото място. \"Ако трябва да съм честен, смятам, че битката за №1 за 2018 г. приключи. За мен е далеч по-важно да съм здрав и да мога да играя на най-високо ниво\", каза Федерер преди турнира в Синсинати. Швейцарецът обясни, че се е наслаждавал да се върне отново начело в ранглистата, като това се случи през юни. Тогава Маестрото подобри собствения си рекорд за най-възрастен №1 и беше пръв за 310-а седмица в кариерата си. \"Наслаждавах се като за един последен път. Факт е, че вече не мога да играя на 20 турнира в рамките на един сезон, затова подбирам програмата си по-внимателно. Ясно е, че това няма да ми позволи да съм №1, затова съм се фокусирал единствено върху победите в големите надпревари\", каза още Федерер. Той започва участието си в  Синсинати  срещу германеца Петер Гойовчик. Федерер каза, че се чувства добре, но трябва да натрупа игрови ритъм. Голямата цел на швейцареца е US Open, който започва на 27 август. Маестрото ще преследва шеста титла в Ню Йорк и първа от 2008 г. Федерер заедно с Пийт Сампрас и Джими Конърс държи рекорда за най-много титли в US Open в откритата ера.", "date": "2018.08.14", "title": "Федерер смята, че никога повече няма да се върне на върха в световната ранглиста"}
{"url": "https://www.dnevnik.bg/bulgaria/2018/08/14/3295918_iniciativa_na_softuernite_kompanii_shte_privlicha/", "text": "Българската асоциация на софтуерните компании (БАСКОМ) започва инициатива \"ЗАвръщането\" за привличане на българите от чужбина и преодоляване на недостига от квалифицирани специалисти в софтуерната индустрия, съобщават от асоциацията. Според тях това е проблем от години, който възпрепятства естествения растеж не само на бранша, но и на цялата икономика на страната. Те акцентират, че опитът в чужбина е търсено предимство от работодателите. \"Секторът може да предложи не само много добър стандарт на живот, но и възможности за професионална реализация, които са реални алтернативи на тези в чужбина\", съобщават те. Инициативата има за цел да акцентира върху възможностите, които се предлагат. От БАСКОМ са създали анкета, която ще бъде активна до края на септември. В нея се събират мнения на българите в чужбина относно плановете. Проучването се разпространява с подкрепата на Министерството на икономиката, Държавната агенция за българите в чужбина и фондация \"Тук-там\". Според годишното изследване на БАСКОМ - Барометър на софтуерната индустрия в България, през последния петгодишен период браншът бележи устойчив двуцифрен ръст. Той е 14% за 2016 г., а прогнозните данни за 2017 г. са 12%. Оперативните приходи са нараснали повече от два пъти – от 928 млн. лева през 2011 г. до 2 млрд. лева през 2016 г. За периода 2011 – 2016 г. броят на работните места в софтуерния бранш е нараснал с 67% - от 13 627 през 2011 г. до 22 703 и през 2016 година.  . ", "date": "2018.08.14", "title": "Инициатива на софтуерните компании ще привлича българи от чужбина"}
{"url": "https://www.dnevnik.bg/biznes/finansi/2018/08/14/3295921_brutniiat_vutreshen_produkt_se_povishi_s_34_za_godina/", "text": "През второто тримесечие на годината брутният вътрешен продукт (БВП) нараства с 3.4% спрямо съответното тримесечие на предходната година и с 0.8% спрямо първото тримесечие на тази, сочат сезонно изгладените данни, разпространени от Националния статистически институт (НСИ). Според експресните оценки за периода април - юни БВП в номинално изражение достига 26.047 млрд. лева. Най-голям дял в него заема крайното потребление (79%). През второто тримесечие бруто капиталообразуването заема 23.1 на сто относителен дял в БВП. Външнотърговското салдо е отрицателно. Според експресните оценки на БВП по елементи на крайното използване през второто тримесечие на 2018 г. принос за регистрирания икономически растеж спрямо първото тримесечие има увеличението на крайното потребление с 1.8%, и на бруто образуването на основен капитал с 0.1 на сто. През второто тримесечие на 2018 г. спрямо съответното тримесечие на предходната година износът и вносът на стоки и услуги се увеличават съответно с 2.7 и 4.6%.", "date": "2018.08.14", "title": "Брутният вътрешен продукт се повиши с 3.4% за година"}
{"url": "https://www.dnevnik.bg/razvlechenie/2018/08/14/3295938_arnold_shvarceneger_vduhnovi_hora_boreshti_se_s/", "text": "Размяна на кореспонденция между Арнолд Шварценегер и негов почитател, който страда от депресия, вдъхнови много хора да споделят за борбата си със заболяването в интернет, пише Би Би Си. Али, който живее в Квебек (Канада), изпратил съобщение до известния актьор с молба за няколко думи, които да помогнат на мотивацията му да се върне във фитнеса. Той обяснил, че е депресиран от месеци и е спрял да тренира. За негова най-голяма изненада изпълнителят на главната роля в \"Терминатор\" му отговорил. В съобщението Шварценегер пише, че Али не трябва да се обвинява за състоянието си, а най-важното е да стане от леглото, да се разходи, просто да направи нещо. След това актьорът изразява надеждата си, че неговият почитател ще се почувства добре малко по малко и накрая ще се върне във фитнеса. След като получил отговора на Шварценегер, Али се измъкнал от леглото си по най-бързия възможен начин и веднага отишъл във фитнеса. Кореспонденцията между двамата доби голяма популярност в интернет форума Reddit и вдъхнови много хора да споделят за борбата си с психически проблеми и нуждата от физически упражнения. Самият Али отговаря на много коментари в социалните мрежи, за да окуражи хората, и казва, че това общуване е най-доброто в тази история. Въпреки че повечето реакции от кореспонденцията са положителни, някои хора изразяват опасения, че това не е начин за лекуване на сериозни случаи на депресия. Али отговаря на критиката, че депресията наистина не се лекува толкова лесно, но той просто е имал нужда някой да го го побутне, за да направи нещото, което му помага, когато се чувства наистина зле. Забелязал позитивната комуникация на Али в Reddit с други хора, които страдат от психически заболявания, Арнолд Шварценегер публикува в сайта видеосъобщение. В него той изразява гордост от това, че Али се опитва да помогне на други хора, като ги окуражава и им дава положителна обратна връзка.", "date": "2018.08.14", "title": "Арнолд Шварценегер вдъхнови хора, борещи се с депресия"}
{"url": "https://www.dnevnik.bg/zdrave/zdravosloven_jivot/2018/08/14/3295916_oslepiava_li_se_ot_cifrovite_ustroistva_i_kak_da_se/", "text": "Синята светлина от екраните на цифровите устройства може да доведе до по-бързо ослепяване. Тя подпомага създаването на токсична молекула в ретината, която е в основата на макулната дегенерация, сочи  изследване на учени от Университета в Толедо , намиращ се в американския щат Охайо. Дегенерация на макулата е заболяване, което засяга централната част на ретината. Макулата е тази част от окото, която позволява да се виждат ясно дори и най-дребните детайли на даден предмет. Тя е в основата на възможността да четем или да шофираме. Дегенерацията ѝ повлиява на гледането на близо и далеч. Въпреки че заболяването нарушава централното зрение, периферното, или страничното, остава запазено. Изследването е установило, че при продължително излагане на окото на синя светлина от мобилни телефони, компютри и други подобни цифрови устройства светлочувствителните клетки в зрителния орган започват да умират. Така се стига до макулната дегенерация, която е нелечима, тъй като този тип клетки не могат да регенерират. Заболяването се среща най-често при хората над 50-годишна възраст. На тези години фоторецепторите (светлочувствителните клетки) започват да умират и така постепенно се стига до слепота на централното зрение. \"Проблемът идва от това, че в момента цифровите устройства са масово разпространени и хората са изложени непрекъснато на подобен тип светлина, а окото не може просто да я блокира. Така макулната дегенерация започва да се появява на все по-ранна възраст\", разказа асистентът в катедрата по химия и биохимия в университета Ажит Карунарат, който участва в изследването. Препоръката от учените е да се носят очила винаги, когато се работи с цифрово устройство, както и да се избягва гледането на телефон или компютър в изцяло тъмна среда.", "date": "2018.08.14", "title": "Ослепява ли се от цифровите устройства и как да се справим с проблема"}
{"url": "https://www.dnevnik.bg/sviat/2018/08/14/3295933_krizata_tlaska_turciia_kum_putin_i_drugi_komentari_za/", "text": "Кризата с турската лира предизвика  вълнения на световните валутни пазари , пише в. \"Гардиън\". Британският ежедневник отбелязва, че аржентинското песо и южноафриканският ранд са станали косвена жертва на спада на курса на турската валута, която е загубила 8 процента от стойността си спрямо долара. Високорисковият курс на Ердоган уверено води Турция към Международния валутен фонд, гласи заглавието на анализ, поместен от \"Гардиън\". Тръмп рискува американската сигурност и тласка Турция в прегръдката на Путин, пише в редакционна статия друг британски вестник, \"Индипендънт\". Изданието отбелязва, че поредица недотам умни, а също и непредизвикани грешки развалят полагани десетилетия наред търпеливи американски усилия. \"Индипендънт\" коментира, че отношенията между Турция и САЩ днес са на най-ниското си равнище от 100 години. Нещата не са били толкова лоши, откакто Османската империя и САЩ се оказват в противоположни лагери през Първата световна война. Това влошаване на отношенията беше рязко и опасно. Освен Саудитска Арабия и Израел Турция е (или беше) единственият голям надежден съюзник на Америка в Близкия изток - както и този съюзник, който, дори сега, щеше да допринесе за политическа и военна стабилност, включително за сдържането на Русия и Иран в конфликтите в Сирия и Ирак, отбелязва \"Индипендънт\". Нови съюзници? Ердоган нарече санкциите на САЩ \"нож в гърба\" на съюзник от НАТО, пише друг британски вестник, \"Дейли телеграф\". Изданието отбелязва, че турският президент е заплашил, че ще потърси нови съюзи. Според вестника това е скрито послание за по-тесни отношения с Русия, Катар и Китай с цел подкрепа, което още повече ще разхлаби и без това отслабените отношения между един стратегически важен член на НАТО и Запада. Цитирани от изданието експерти обаче са скептични, че Турция ще може да намери необходимата подкрепа от незападни страни. Русия си има свои проблеми и също е под американски санкции. Катар в момента е под икономическа блокада от съседна Саудитска Арабия и е близък съюзник на Вашингтон, аргументира се \"Дейли телеграф\". Опасения и изпитания Кризата с турската лира разпалва страхове от нова глобална финансова криза, пише американският в. \"Вашингтон пост\". Ежедневникът отбелязва, че загубите на фондовите пазари са се разпространили от Азия към Северна Америка и Европа. Кризата с турската лира е изпитание за подхода на Ердоган, пише друг американски вестник, \"Ню Йорк таймс\". Най-тежката икономическа криза в Турция от 2001 г. сблъска Реджеп Тайип Ердоган с ограниченията на авторитарния му подход и може да сложи край на дълго продължилия му успех, коментира изданието. Според цитирани от \"Ню Йорк таймс\" анализатори икономическите проблеми на Турция до голяма степен се дължат на действията на самия Ердоган и са по-големи и по-дълбоки, отколкото спора със САЩ. Друг американски вестник, \"Уолстрийт джърнъл\", отбелязва, че вчерашната реч на Ердоган, която изданието определя като предизвикателна, както и следваната от турската централна банка политика не са успокоили инвеститорите за финансовото състояние на страната, което определя като опасно. И САЩ се движат по спиралата на напрежението Предизвикателна заплаха за смяна на партньорите, пише в заглавието на коментарна статия в германския вестник \"Франкфуртер алгемайне цайтунг\". Жертва на заговор на тъмни сили ли е Турция? Що се отнася до Ердоган, световната политика изглежда точно по този начин. Но и Америка продължава да се движи по спиралата на изострянето на напрежението, отбелязва \"Франкфуртер алгемайне цайтунг\". В друга статия германският ежедневник пише, че в спора между Вашингтон и Анкара германският министър на външните работи Хайко Маас застава на американска страна.", "date": "2018.08.14", "title": "Кризата \"тласка Турция към Путин\" и други коментари за срива на лирата"}
{"url": "https://www.dnevnik.bg/evropa/2018/08/14/3295937_proevropeiskite_sili_opitvat_da_se_obediniat_sreshtu/", "text": "Докато евроскептичните популисти се сближават преди европейските избори догодина в опит да ги превърнат в своеобразен референдум за самото съществуване на ЕС, гражданското общество призовава прогресивните сили заедно да защитят блока, пише EurActiv. Милиони европейци ще гласуват след по-малко от година на фона на страхове, че крайнодесните антиевропейски политически партии ще увеличат подкрепата си. Някои от тях вече са на власт или поне са близо до нея, включително в Италия, Полша, Унгария и Австрия. Италианският вътрешен министър  Матео Салвини  разкри намеренията си да изгради \"Лига на лигите\", в която да обедини крайнодесни партии, подобно на  обявения от Стив Банън , бивш съветник на американския президент Доналд Тръмп, план за подпомагане на тези сили в Европа  чрез фондация. В отговор на тези популистки движения организации като CIVICO Europa и \"Пулсът на Европа\" призоваха европейски граждански движения, наблюдатели, политици и граждани да сформират коалиция с името \"Алианс Европа\". \"Искаме да чуем и да дадем глас на гражданите за това как да се подобрят отворените и прогресивни общества на ЕС\", казаха представители на организациите. През следващите месеци те планират да проведат граждански събрания, а кулминацията на процеса ще е Европейски конгрес за обновяване през януари следващата година като подготовка за евроизборите през май. \"Егоистичните национални коалиции водят до война. Ние искаме да обединим европейските граждани, няма (отново) да жертваме бъдещето си пред олтара на национализма\", казаха поддръжници на \"Алианс Европа\". Макар те да са вдъхновени от движението на френския президент Еманюел Макрон \"Република, напред!\" (En Marche),  той има свои идеи за предстоящите избори.  Макрон работи по собствен проевропейски проект заедно с Алберт Ривера, лидер на испанската партия \"Граждани\", и други политически лидери като бившия италиански премиер Матео Ренци и председателя на германската Свободна демократическа партия Кристиан Линднер. Движението може да постави в риск сегашния либерален блок в Европейския парламент, водения от Ги Верхофстад Алианс на либералите и демократите за Европа, една от най-проевропейски настроените групи в институцията.", "date": "2018.08.14", "title": "Проевропейските сили опитват да се обединят срещу популистите преди евроизборите"}
{"url": "https://www.dnevnik.bg/bulgaria/2018/08/14/3295974_turgut_za_staropitalishteto_v_gabrovo_se_provali/", "text": "Обявеният за днес търг за продажбата на някогашната вила на индустриалеца Пенчо Семов в Габрово се провали поради липсата на интерес. Нито един кандидат не е подал документи за историческата сграда, известна като \"Старопиталището\", съобщава БНР. Първоначална цена е била 308 333 хил. лева без ДДС. Предстои да бъде обявен втори търг, като цената на предлагания имот ще бъде намалена, каквото е изискването по закон. В средата на февруари  Министерският съвет разреши продажбата  на имота, собственост на Многопрофилната болница за активно лечение \"Д-р Тота Венкова\" АД в Габрово. Теренът от 6 дка с три стари сгради. Преди време една от тях е опожарена и остава без покрив. \"Старопиталището\" на Пенчо Семов и прилежащият му парк в парк \"Дядо Динко\" представляват къща с историческа и архитектурна стойност за града. Строена е през 30-те години като лятна резиденция от индустриалеца Пенчо Семов. Той умира на 10 юли 1945 г. и в завещанието си посочва, че вилата трябва да се превърне в дом за възрастни журналисти и работници от фабриките му, но това така и не се случва. Вместо това е одържавена и през 1954 г. в нея се нанася инфекциозното отделение на габровската болница. От края на 20-и в. е изоставена и необитаема.", "date": "2018.08.14", "title": "Търгът за \"Старопиталището\" в Габрово се провали заради липса на интерес"}
{"url": "https://www.dnevnik.bg/sviat/2018/08/14/3295945_turskiiat_biznes_poiska_po-stroga_parichna_politika_za/", "text": "Турски бизнес лобита заявиха днес, че е нужна по-строга парична политика, за да бъде стабилизирана турската лира, както и че споровете със САЩ трябва да бъдат разрешени чрез дипломация, предаде \"Ройтерс\". В съвместно изявление Асоциацията на турските индустриалци и бизнесмени (TÜSİAD) и Съюзът на турските борси и палати (TOBB) посочват, че трябва да бъде подготвена конкретна пътна карта за трайно намаляване на инфлацията. В текста се изброяват стъпки, които е необходимо да бъдат предприети, за да не пострада реалният сектор, отбелязва частната турска телевизия НТВ. \"Бизнес светът е твърдо решен да окаже подкрепа, за да бъдат успешни целите на икономическата програма, обявена от правителството, и мерките, които се предприемат. Ще преодолеем финансовите трудности, пред които сме изправени през последните дни, в разбирателство с нашия народ\", пише в декларацията. TÜSİAD (най-голямата работодателска организация в Турция) и TOBB подчертават \"основите на турската икономика са здрави\" и че трябва да бъда подходено с внимание по отношение на капацитетите за производство и заетост в реалния сектор. \"За да се стабилизира валутният курс, централната банка трябва да премине към по-строга парична политика, да обяви финансова политика в подкрепа на строгата парична политика\", пише още в изявлението на двете бизнес организации. \"Напълно вярваме, че с прилагането на нужните мерки нашата икономика ще се балансира и бързо ще се върне към траен растеж\", отбелязват TÜSİAD и TOBB. /БТА", "date": "2018.08.14", "title": "Турският бизнес поиска по-строга парична политика за стабилизиране на лирата"}
{"url": "https://www.dnevnik.bg/sviat/2018/08/14/3295936_venecuela_vuvejda_pazarni_ceni_na_benzina/", "text": "Президентът на Венецуела Николас Мадуро обяви късно снощи, че бензинът в страната, който е сред най-евтините в света, скоро ще се продава по пазарна стойност, предадоха ТАСС и \"Асошиейтед прес\". По думите на Мадуро новата система се въвежда с цел борба с мащабната контрабанда. Държавният глава иска да спре незаконното изнасяне на субсидирани венецуелски горива в Колумбия и други съседни страни, което според него струва на Венецуела около 18 млрд. долара. Това е част от плана на Мадуро за реформиране на сриващата се венецуелска икономика, която се очаква тази година  да отчете инфлация от 1 млн. процента . Напълването на резервора в социалистическата страна към момента струва по-малко от 1 американски цент. Алтернативи Венецуелците все пак ще могат да разчитат на помощ от държавата. При зареждане те ще могат да купуват субсидиран бензин при показване на лична карта, издадена от правителството. Мадуро не съобщи повече подробности за планираните промени. Мнозина опозиционно настроени венецуелци отказват личните карти, припомня АП. Венецуела планира на 20 август да деноминира валутата си, като премахне от купюрите пет нули и обвърже новата валута, суверенен боливар,  към националната криптовалута петро , допълва ТАСС. Стойността на петрото е приравнена на стойността на един барел венецуелски петрол. През последните години южноамериканската страна се бори с тежка социална и икономическа криза, придружена от хиперинфлация, девалвация на националната валута  и дефицит на стоки от първа необходимост  и лекарства. Тежката ситуация принуждава много венецуелци да емигрират. По данни на Колумбия за последната година и половина  на нейна територия са влезли  над един милион души от Венецуела.", "date": "2018.08.14", "title": "Венецуела въвежда пазарни цени на бензина"}
{"url": "https://www.dnevnik.bg/biznes/2018/08/14/3295972_rozoproizvoditelite_poluchiha_obeshtanoto_prez_mai/", "text": "Държавен фонд \"Земеделие\" изплати на розопроизводителите близо 2 млн. лева (1 921 520 лв.) по схемата на минималната държавна помощ \"де минимис\", съобщиха от пресцентъра на министерството на земеделието. Субсидиите са преведени на 852 земеделски стопани. Подпомагането се предоставя на площ за покриване на част от разходите по отглеждане на културата маслодайна роза. То беше  обещано от земеделския министър  Румен Порожанов през май, когато розопроизводителите излязоха на протести срещу ниската изкупна цена - 1.3 лв. при 4-6 лв. в предишни години. Ставката в размер на 515 лв. на хектар е определена от министерството след подаване на всички заявления за участие по схемата. Общият размер на помощите \"де минимис\", които един земеделски стопанин или предприятие може да получи, е до левовата равностойност на 15 хил. евро ( 29 337.45 лв.) за три последователни години.", "date": "2018.08.14", "title": "Розопроизводителите получиха обещаната през май държавна помощ \"де минимис\""}
{"url": "https://www.dnevnik.bg/ot_vas/novini_ot_vas/2018/08/14/3295766_okastriane_na_durveta_do_stroitelna_ploshtadka_v_kv/", "text": "Става дума за новопоявила се строителна площадка в района на пазара на кв. \"Чайка\" във Варна. Забелязах, че огражденията са заели част от съществувалата, макар и занемарена, пешеходна алея. Също така от страната на площадката са окастрени и короните на няколкото чинара, които са на немалка възраст. Мястото е в популярен квартал в близост до Морска градина и пътя за курортните комплекси. Възможно е и да няма новина, но се натрапва подходът към дърветата най-вече. На снимката: Общ изглед откъм пазара", "date": "2018.08.14", "title": "Окастряне на дървета до строителна площадка в кв. \"Чайка\", Варна"}
{"url": "https://www.dnevnik.bg/sviat/2018/08/14/3295966_turciia_shte_boikotira_elektronikata_ot_sasht_obiavi/", "text": "Турция ще бойкотира електроника, произведена в Съединените щати, след като Вашингтон увеличи митата върху вноса на турски метали. Това обяви президентът на страната Реджеп Тайип Ердоган, цитиран от \"Ройтерс\" и \"Хюриет дейли нюз\". Напрежението между двете страни  нарасна покрай задържането на американски пастор, обвинен във връзки с терористични организации, и санкциите и митата, които последваха, на фона на обезценяващата се турска лира, която  буди дори опасения от възможна рецесия . Според Ердоган същевременно Турция взима нужните мерки в икономиката, за да стабилизира ситуацията - за ден лирата изгуби 26% от стойността си спрямо долара, - но е нужно и да държи на политическата си позиция. Обръщането на лирата в чужда валута е като да се предадеш на врага, допълни президентът. За успокоение на инвеститорите От началото на годината лирата загуби общо около 40% отт стойността си, а вчера за кратко се срина до отрицателния рекорд от 7.24 за долар. Броени дни преди това американската банка \"Голдман сакс\"  предупреди за сценарий , при който капиталовите буфери напълно биха изчезнали при курс от 7.1 лири за долар. Тази ситуация се отразява на глобалните пазари  и не подминава Европа . По-късно лирата подобри курса си с около 5% и достигна 6.53% за долар малко след 12 ч. турско (и българско) време. Инвеститори, цитирани от \"Ройтерс\", обаче не смятат, че  обявените вчера от централната банка  мерки за ликвидност решават основния проблем, предизвикал слабостта на лирата. Според Крейг Ботам, специалист по нововъзникващи пазари от \"Шродърс\", в такива моменти е нужна по-затегната парична политика, заедно с \"признанието, че краткосрочно може да е болезнено за икономиката... но без това не може да се вярва на обещания да се стабилизират нещата.\" Покачването според агенция \"Ройтерс\" е било подпомогнато и от изявлението на финансовия министър  Берат Албайрак  - той каза, че ще се обърне към международни инвеститори в четвъртък на \"телеконференция\", в която (според \"Хюриет\") се очаква да има над 1000 участници. Целта е да се даде на инвеститорите увереност, че страната може да овладее сегашната криза на фона на двуцифрената инфлация и съпротивата на Ердоган срещу увеличаването на лихвените проценти. \"Ще се изправим срещу долара\" По време на реч пред членове на управляващата Партия на справедливостта и развитието (ПСР) Ердоган междувременно продължи с острите коментари, каквито прави, откакто проблемите на лирата станаха ключова тема в страната още преди извънредните избори през юни. Той повтори тезата си, че Турция е жертва на икономическа война. \"Заедно с хората си ще се изправим решително срещу долара, валутните курсове, инфлацията и лихвите. Ще защитим икономическата си независимост, като сме задружни.\" Според държавния глава правителството ще предложи стимули на компании, които искат да инвестират в Турция и затова бизнесът не бива да се притеснява от икономическата несигурност. \"Ако отложим инвестициите си,  ако обръщаме валутата си в чужда , защото има опасност, значи ще сме се предали на врага.\" \"Ще бойкотираме електронните продукти на Америка. Ако те имат \"Айфон\", от другата страна има и \"Самсунг\". Имаме и собствения си \"Венус Вестел\", добави Ердоган, имайки предвид създаденото от турския телекомуникационен гигант Vestel устройство. \"Ще приемем тези мерки.\" Държавният глава не навлезе в подробности как точно смята да го прави и дали има предвид призив към турските граждани просто да не купуват американски технологични продукти.", "date": "2018.08.14", "title": "Турция ще бойкотира електрониката от САЩ, обяви Ердоган"}
{"url": "https://www.dnevnik.bg/sviat/2018/08/14/3295994_niama_postradali_bulgari_pri_incidenta_v_london/", "text": "По информация на българското посолство в Лондон няма данни за пострадали български граждани при инцидента, при който тази сутрин в 7:37 ч. местно време кола се блъсна в загражденията пред сградата на британския парламент. Полицията е съобщила, че шофьорът е задържан на мястото на инцидента. Станцията на метрото \"Уестминстър\" е временно затворена, защото разследването продължава. Дипломатическото представителство на България във Великобритания следи ситуацията. Всичко за инцидента четете  тук. ", "date": "2018.08.14", "title": "Няма пострадали българи при инцидента в Лондон"}
{"url": "https://www.dnevnik.bg/photos/2018/08/14/3295992_fotogaleriia_sofiia_e_v_remont/", "text": "В по-голяма степен от всяко друго лято центърът на София прилича на строителна площадка. На различните обекти се забелязват странни решения, някои от които са временни (като това електрическо табло на улица \"Солунска\"), а други остават за постоянно.", "date": "2018.08.14", "title": "Фотогалерия: София е в ремонт"}
{"url": "https://www.dnevnik.bg/bulgaria/2018/08/14/3295993_sujuzut_na_sudiite_zamraziavaneto_na_bonus_na/", "text": "Текстът в Закона за съдебната власт, според който при напускане на системата не се изплащат до 20 заплати на онези магистрати, срещу които има висящи наказателни и дисциплинарни производства, противоречи на конституцията и на Конвенцията за защита правата на човека и основните свободи. Такова становище застъпва най-голямата съсловна организация - Съюзът на съдиите в България (ССБ). Повод за позицията ѝ е образуваното в Конституционния съд дело по искане на тричленен състав на Върховния касационен съд. Предмет на делото в Конституционния съд е разпоредбата на чл. 225, ал. 3 от Закона за съдебната власт. Тя гласи, че еднократните обезщетения при напускане на длъжност на магистрати с над 10-годишен стаж не се изплащат веднага на тези от тях, срещу които има дела или дисциплинарки, а се замразяват до приключването им. Според Съюза на съдиите разпоредбата противоречи на конституционните принципи, че България е правова държава и всеки има право на труд и на минимално трудово възнаграждение, съответстващо на извършената работа, като държавата има задължение и да създава условия за това. От съсловната организация подчертават, че целта на разпоредбата не е защитата на правораздаването или действащия правен ред, а на \"специфичния авторитет\", т.е. обществената оценка на съдиите, прокурорите и следователите. \"Простото наличие на наказателно производство и/или на дисциплинарно производство обаче, не е съображение от конституционен порядък, което да може да обоснове ограничаването на основни права на магистрата. Авторитетът на съдебната власт е легитимна законодателна цел, но тя не се постига чрез неплащане на дължимо обезщетение. Прогласеното и гарантирано в конституцията право на труд и произтичащото от това право - да се получи възнаграждение и обезщетение за положения труд, за което съгласно основния закон държавата е длъжна да създаде условия, респективно да не създава пречки за изплащането им, са екзистенциални права на личността, включително на привлечения към наказателна и/или дисциплинарна отговорност магистрат, защото са пряко свързани с материалната основа на съществуването му\", се казва в становището на ССБ. Съдиите изреждат и много други аргументи - като например, че според конституцията всеки е невинен до доказване на противното с влязла в сила присъда. Този принцип важи и в дисциплинарното производство. Едва след това могат конституционосъобразно да настъпят неблагоприятните последици от производствата, каквото в момента се явява замразяването на обезщетението. Освен това наказващата норма е с неопределено време - до приключване на разследването или дисциплинарното производство, и това компрометира правната сигурност на магистрата. Освен това върху законовата санкция за магистратите няма съдебен контрол. Така не може да бъде следено дали тя не се налага несъобразно дълго време. В случая даже е изключено правомощието на съответната колегия на ВСС да направи преценка на необходимостта от налагане на мярката с недопускането на причиняване на вреди, явно несъизмерими с преследваната цел. Съюзът на съдиите подчертава и, че неизплащането на обезщетението е обусловено единствено от волята на разследващия орган чрез негово едностранно волеизявление. \"Всеки разследващ орган би могъл да привлече като обвиняем за извършване на умишлено престъпление всеки магистрат, който автоматично на основание ЗСВ ще бъде лишен за неопределен и непропорционално дълъг период от време (често до изтичането на абсолютната давност за съответното престъпление) и даже понякога завинаги (с оглед статистическите данни за обичайната продължителност на наказателните производства и на човешкия живот в България) от личното получаване на обезщетението\", пише още ССБ. Оспорената разпоредба противостои и на достойнството му. Неплащането на дължимо обезщетение е израз и на негативна оценка за магистрата, за неговите професионални и морални качества, като несъмнено уврежда и доброто му име.  ССБ отбелязва, че нормата в съдебния закон излиза извън зададените рамки в конституцията и по същество създава механизъм за заобикаляне на залегналата в конституцията логика. Допълва, че евентуалното своевременно получаване на обезщетението от разследван магистрат не противоречи на целта на закона той да не осуети провеждането на вече образувано наказателно производство срещу него, съответно да се осигури възможност за осъществяване на всестранно, пълно и обективно разследване и да се отнеме възможността на привлечения към наказателна отговорност магистрат да въздейства негативно на процеса по събиране на доказателства.  Вчера според което няма конституционно установена причина съдия, прокурор или следовател, срещу когото има висящи дела или дисциплинарни производства, да бъде лишен от правото си на обезщетение с до 20 заплати за прослуженото време в съдебната система. Това не е награда или поощрение, а се следва за броя години, през които магистратите са работили в съдебната система. Замразяването на изплащането на тези пари е прекомерна мярка, която противоречи на принципа на правовата държава, залегнал в конституцията, нарушава презумпцията за невиновност и допустимите международни стандарти. През юли Висшият съдебен съвет пък прие, че  замразяването на бонуса не противоречи на конституцията.", "date": "2018.08.14", "title": "Съюзът на съдиите: Замразяването на бонус на разследвани магистрати противоречи на конституцията"}
{"url": "https://www.dnevnik.bg/sport/2018/08/14/3296051_lekarite_sa_zabranili_na_niki_lauda_da_putuva_v/", "text": "Трикратният световен шампион във Формула 1 Ники Лауда е започнал физиотерапия след  белодробната трансплантация , която претърпя на 2 август. Австриецът беше приет по спешност в болницата във Виена, след като се почувства зле на почивка в Ибиса. Лекарите обявиха, че възстановяването му върви по план. Тялото на Лауда също е приело добре донора и в момента австриецът се чувства добре. Няколко дни след операцията екип от седем лекари даде брифинг във Виена, за да съобщи какво е състоянието на Лауда. \"Той беше получил хеморагичен алвеолит (възпаление на алвеолите), което беше придружено с кървене на белодробната тъкан. Състоянието му беше много сериозно и определено можем да кажем, че ако имаше и най-малко забавяне, последствията щяха да са необратими\", каза ръководителят на екипа Марко Иджко. Според лекарите в болницата във Виена  Лауда  е бил на няколко дни от смъртта, ако не е бил опериран по спешност. Австриецът е получил забрана да пътува на големи разстояния, като трябва да се възстановява в дома си. Лауда може да ходи на почивка в близки страни до Австрия, но с изричните препоръки да бъде близо, за да може да ходи на консултации в болницата във Виена. В следващите шест месеца той няма да може да посещава стартовете от Формула 1. Лекарите обаче остават оптимисти, че 69-годишният Лауда ще бъде готов за началото на сезон 2019, който е през март. Лауда има 171 старта във Формула 1, в които печели 25 победи и 54 пъти е на подиума. Австрийският пилот е световен шампион за 1975, 1977 и 1984 г., като е считан за една от иконите на моторния спорт.", "date": "2018.08.14", "title": "Лекарите са забранили на Ники Лауда да пътува в следващите шест месеца"}
{"url": "https://www.dnevnik.bg/evropa/2018/08/14/3296048_v_shveciia_za_edna_nosht_sa_bili_zapaleni_80_koli/", "text": "Най-малко 80 коли са опожарени в западните шведски градове Гьотеборг и Тролхетан. Подпалвачите са действали едновременно в няколко района, съобщи днес телевизия Ес Ве Те, цитирана от ТАСС. \"Имали сме периоди с голям брой пожари, но в една и съща вечер и за толкова кратко време на множество различни места не помня такова нещо\", коментира Ула Брем, говорител на полицията в Западна Швеция. Пред местния в. \"Гьотеборгс постен\" полицаи обясниха, че акцията навярно е била координирана чрез социалните мрежи. Очевидци описват как хора с тъмни дрехи опожарявали колите - носели туби с бензин и бейзболни бухалки, с които разбивали стъклата. В Тролхетан полицаите, помагали на пожарникарите, са били замервани с камъни. \"Младежите (. . .) бяха с качулки и маски, скриващи лицата, за да не бъдат лесно разпознати\", разказа полицаят Клаес Далстрьом. Шведският премиер Стефан Льовен заяви пред националното радио, че е \"наистина ядосан\" и \"обществото трябва твърдо да реагира\", предаде \"Асошиейтед прес\"./БТА", "date": "2018.08.14", "title": "В Швеция за една нощ са били запалени 80 коли"}
{"url": "https://www.dnevnik.bg/sviat/2018/08/14/3296076_vanuatu_evakuira_cial_ostrov_za_vtori_put_v_ramkite_na/", "text": "Вануату, в югозападната част на Тихия океан, евакуира цял остров с 11 хиляди жители за втори път за по-малко от година заради вулканична активност, съобщи ДПА, като се позова на правителствен източник. Правителството на  Вануату  отново въведе извънредно положение миналия месец и нареди масова евакуация на остров Амбае, където се намира вулканът Манаро. Джеси Бенджамин, генерален директор в министерството на климатичните промени и природните бедствия, заяви, че жителите на Амбае са били евакуирани на съседните острови Маево и Еспирито Санто. \"Вече няма хора на Амбае\", каза Бенджамин, цитиран в днешния брой на в. \"Вануату дейли пост\". Стотици местни жители предпочели да напуснат острова доброволно, а евакуирането на останалите било организирано от полицията и спасителните служби. Много хора се бяха върнали по домовете си на Амбае в началото на годината, но вулканичната активност се възобнови през март. Изхвърляната от вулкана пепел през юли е била толкова гъста, че е закривала слънцето, а в някои райони на острова са паднали киселинни дъждове.", "date": "2018.08.14", "title": "Вануату евакуира цял остров за втори път в рамките на година"}
{"url": "https://www.dnevnik.bg/sviat/2018/08/14/3296087_litva_prie_nova_strategiia_za_kibersigurnost/", "text": "Литва прие нова национална  стратегия за киберсигурност , която посочва как държавният и частният сектор трябва да се справят със заплахи и нападения от мрежата, предаде ДПА. Документът, който излага държавната политика за следващите пет години, беше разработен от министерството на отбраната на балтийската република в отговор на нарастващия брой  кибератаки  срещу организации и фирми в стратегически важни сектори. Бившата съветска република граничи с руския ексклав  Калининград  и силно се тревожи за националната си сигурност, след като Русия анексира част от Украйна преди три години, отбелязва агенцията./ БТА", "date": "2018.08.14", "title": "Литва прие нова стратегия за киберсигурност"}
{"url": "https://www.dnevnik.bg/sport/2018/08/14/3295979_vse_poveche_mladi_futbolisti_v_angliia_umirat_ot/", "text": "Сърдечните проблеми са най-често срещаната причина за смъртните случаи на млади футболисти в Англия. Това показва доклад на програмата за наблюдение на физическото здраве към Английската футболна федерация (ФА). От 1996 г. до 2016 г. 11 168 играчи на възраст 16 и 17 години са преминали прегледи. В този период смъртните случаи са 23, като причината за осем от тях е сърдечна недостатъчност. В проучването са открити 42-ма спортисти със сърдечни нарушения, които могат да доведат до инфаркт. Други 225 са били диагностицирани с вродени аномалии на клапите на сърцето. \"Резултатите са три пъти по-високи от което и да е проведено изследване в миналото и това ни изненада. Това, което ни изненада най-много обаче, е, че в шест от осемте смъртни случая не са отчетени сърдечни проблеми при прегледа на 16-годишна възраст\", казва професор Санджай Шарма, който е ръководител на изследването. Той допълни, че внезапната смърт при тези футболисти настъпва средно 6.8 години след физическите прегледи. От ФА обявиха, че ще започнат да провеждат по-често изследвания на млади играчи при навършването на 16, 18 и 20 години в опит да се намали смъртността от сърдечни проблеми. \"Ако тези хора ще бъдат нашите идоли в бъдеще, източник на вдъхновение за младите и ще очакваме от тях да се раздават до пълните си възможности, поне трябва да направим нещо, за да ги защитим от внезапна смърт\", каза още Шарма.", "date": "2018.08.14", "title": "Все повече млади футболисти в Англия умират от сърдечни проблеми"}
{"url": "https://www.dnevnik.bg/sviat/2018/08/14/3296094_desetki_dushi_sa_zaginali_pri_srutvane_na_most_v/", "text": "Около 30 души са загинали, след като мост се срути в Италия, близо до град Генуа, вицепремиерът Матео Салвини, цитиран агенция \"Ройтерс\". Под развалините най-вероятно има още затрупани. Министърът на транспорта определи инцидента като \"огромна трагедия\". Мостът \"Моранди\", който е част от магистрала А10, е около 100 м висок и е строен през 60-те години, пише Би Би Си. Снимки от мястото на трагедията показват купчини от огромни бетонни отломки под средата на съоръжението. Поне няколко превозни средства са паднали при срутването. Първоначално от спешна помощ потвърдиха за двама загинали, но добавиха, че \"допускаме за съжаление още много жертви\". Поне 10 ранени са откарани в болница. По-голямата част от моста - по първоначални оценки тя е дълга около 200 метра - се е разбила в коритото на река Полчевера, но огромни парчета са паднали върху индустриални сгради и улици. Трагедията се е разиграла днес около 11.30 по време на буря с проливен дъжд. Мостът е бил ремонтиран през 2016 г., но от кадрите след катастрофата се вижда, че е паднала не само дълга централна част от съоръжението, но и една от носещите кули. На борсата в Милано акциите на оператора на тол-системата Atlantia, който отговаря и за състоянието на магистралата, се сринаха при новината за трагедията с 4.6%, след коато бяха спрени от търговия. Магистралата свързва Италия с Франция и ако мостът беше паднал привечер, жертвите можеше да са повече, тъй като много италианци пътуват по нея за морето или планината за Успение Богоридично (15 август), който католиците в страната отбелязват като един от големите християнски празници.", "date": "2018.08.14", "title": "Поне 30 души са загинали при срутване на мост в Италия (обновена, видео)"}
{"url": "https://www.dnevnik.bg/kultura/2018/08/14/3296077_na_miastoto_na_bivshiia_mavzolei_shte_se_predstavia/", "text": "Новата програма на Столична община \"Навън\", част от стратегията \"София - творческа столица\", ще помогне за представянето на произведения на изкуството в публични пространства, съобщи пресслужбата на Столична община. През 2019 г. програмата \"Навън\" ще подкрепи финансово създаването и представянето на произведения на съвременните визуални изкуства на мястото на бившия мавзолей. През 2019г. ще бъдат подкрепени до два проекта, а бюджетът на програмата е 100 хл. лева. Средствата идват от бюджета на Столична програма \"Култура\" като одобрените проекти ще бъдат изложени за период от 3 до 9 месеца. В момента на мястото на бившия мавзолей е издигната  \"Бронзовата къща\" на Пламен Деянофф , която ще бъде изложена до края на 2019г. Изискванията към проектите са да предлагат произведения с висока художествена стойност и иновативност и да спомагат за постигане на по-голямо разнообразие и динамика в културния живот на София. Предложенията ще преминат през етап на творческа оценка и няма да бъдат подкрепяни произведения, които вече са познати в градската среда. Проектите ще трябва да отговарят на всички изисквания съобразно Наредбата за именуване и преименуване на общински обекти, поставяне, преместване и премахване на паметници и художествени елементи на територията на Столична община. Те ще трябва и да позволяват свободен достъп, да бъдат обезопасени и да не съдържат никаква форма на реклама. Периодът на обществените консултации по програма \"Навън\" приключва на 17 август 2018г., а проекти ще се приемат от 1 октомври до 15 ноември 2018г.", "date": "2018.08.14", "title": "На мястото на бившия мавзолей ще се представя изкуство"}
{"url": "https://www.dnevnik.bg/sviat/2018/08/14/3296089_rekordno_malko_izraelci_i_palestinci_podkrepiat/", "text": "Подкрепата сред израелските евреи и палестинците за  решение с две държави  е най-ниската за последните две десетилетия, показва съвместно допитване, цитирано от агенция \"Асошиейтед прес\". Анкетата е извършена от Университета на Тел Авив и Палестинския център за политика и социологически изследвания. Тя показва, че само 43% от  израелците и палестинците  подкрепят вариант на мирно споразумение, в който се създава палестинска държава в съседство с Израел. В допитването се казва, че причините за ниската подкрепа са съмнения във възможността да се приложи решение с  две държави  и недоверие в другата страна. Посочва се, че подкрепата за такова решение е започнала да спада преди едно десетилетие. Анкетата е извършена през юни и юли след 2150 палестинци и 1600 израелци. Статистическата грешка е 2.5 процента при палестинците и 3 процента при израелците.", "date": "2018.08.14", "title": "Рекордно малко израелци и палестинци подкрепят решението с две държави"}
{"url": "https://www.dnevnik.bg/evropa/regioni/2018/08/14/3296106_otvoreni_za_vsichki_uchilishta_s_evrofondove_slovakiia/", "text": "Системната сегрегация на ромски деца в училищата в Словакия съществува от много години. И неправителствени организации, и Европейската комисия изтъкват липсата на усилия за решаване на проблема. За да промени ситуацията, словашкото министерство на образованието започна с подкрепа от еврофондове проект на стойност 30 милиона евро, пише EurActiv. В Словакия живеят около 400 хил. роми, или 8% от населението. Голяма част от тях пребивават в изключително мизерни условия в маргинализирани ромски общности с много ограничен достъп до стандартната образователна система. Според доклад на \"Амнести rнтернешънъл\" от миналата година Словакия продължава да не се справя с интеграцията в образователния процес на деца от маргинализирани общности, в частност роми. Европейската комисия стигна до подобни изводи. През 2015 г. Брюксел започна наказателна процедура срещу Словакия за нарушаване на забраната за дискриминация в образованието, определена в европейска директива. Според Камила Гунисова, която оглавява местния офис на \"Амнести\", основната пречка пред това ромските деца да получават качествено образование е бездействието на компетентните национални власти. По думите й други фактори като отношението на родителите от неромски произход и на учителите може лесно да се решат, ако има политическа воля. През 2016 г. образователното министерство започна проект, наречен \"Отворени за всички училища\", използвайки пари от европейски фондове, които трябва да помогнат да се реши проблемcj с изключването на ромските деца от възможностите за образование. За период от четири години почти 30 милиона евро са били посветени на проекта. Основната част (85%) от финансирането идва от еврофондове, в частност Европейския соициален фонд и Европейския фонд за регионално развитие. Според Владимир Хорват от правителствената агенция за ромските общности едва 30% от ромските деца в Словакия посещават детска градина. Основната цел на проекта е да се гарантира, че възможно най-голям брой ромски деца имат достъп до задължителното предучилищно образование. За да се постигне това, програмата цели да се разкрият повече от 500 нови позиции за помощник-учители и професионалисти. До момента 50 детски градини и 130 основни училища са включени в националния проект.", "date": "2018.08.14", "title": "\"Отворени за всички училища\": с еврофондове Словакия опитва да интегрира ромските деца"}
{"url": "https://www.dnevnik.bg/photos/2018/08/14/3295998_fotogaleriia_ezeroto_v_stolichniia_kv_drujba_ima_novi/", "text": "В езерото в кв. \"Дружба\" в София бяха пуснати около 100 полудиви патици.", "date": "2018.08.14", "title": "Фотогалерия: Езерото в столичния кв. \"Дружба\" се сдоби с нови обитатели"}
{"url": "https://www.dnevnik.bg/politika/2018/08/14/3296118_siderov_pita_borisov_prashtal_li_e_ministri_da/", "text": "Министър-председателят изпращал ли е членове на своето правителство, командировал ли ги е да извършват подобни действия – да водят със себе си полицаи, да затварят и въобще да тероризират българския туристически бизнес?\" Този въпрос зададе лидерът на \"Атака\" и групата на \"Обединени патриоти\" в парламента Волен Сидеров пред бургаски медии минути преди да влезе в местната здравна инспекция. Изявлението беше предавано на живо през фейсбук страницата на Сидеров и макар да не беше споменато име, лидерът на \"Атака\" даде да се разбере, че говори за коалиционния си партньор в управлението - вицепремиера Валери Симеонов, който е начело на НФСБ. \"Искам отговор от министър-председателя. Трябва ли такова правителство да продължава да управлява, ако не прави благини, не вдига пенсиите, както сме записали в коалиционното споразумение, а се занимава на кого да му затворим заведението, за да може другият олигарх, някой олигарх, да намаже и да стане по-богат. Това правителство да се замисли дали имаме нужда от него, или да си търсим друго правителство\", заяви Сидеров. Обръщаме се към правителството: казвам им много внимателно да помислят върху това да вкарат извънредна точка в МС да разгледат поведението на определени членове на правителството, заяви лидерът на \"патриотите\" в парламента. Само ден по-рано вицепремиерът Валери Симеонов се похвали пак в Бургас, че е затворил през уикенда  още две дискотеки по морето заради шумните партита в тях . Става дума за \"Какао бийч\" в Слънчев бряг и \"Хедон\" на \"Каваците\". Според него двете заведения многократно са нарушавали разпоредбите на Регионалната здравна инспекция. И двете заведения отвориха врати по-късно. Сидеров получил десетки оплаквания от сдружения и представители на хотелиери и ресторантьори. \"Имах сериозни делови срещи във Варна, Бургас, Слънчев бряг и Созопол с представители на бизнеса, които до един ми повториха едно и също оплакване – в момента правителството, използвайки държавни институции като тази пред която сме сега, РЗИ и МВР биват използвани като шпицкоманди по отношение на определени заведения за сметки на други\", твърди Волен Сидеров. Чадър над братя Диневи Отново без да споменава имена, Сидеров обвини коалиционния си партньор, че покровителства бизнеса на братята Йордан и Динко Диневи. \"Има едни местни олигарси, които никой не ги пипа. Аз ще поискам Дирекцията за национален строителен контрол да извърши проверка на цялата конструкция там - територия на \"Марина Свети Влас\", за която имам данни от доста еколози, че е построена в нарушение на екологични правила, има увреждания на морските течения. Защо това не се санкционира? Там няма проверка. Защо там заведенията дънят до зори и никой не ги наказва\", каза Сидеров. Собственици на \"Марина Свети Влас\" и на много заведения в курорта са братята Динко и Йордан Диневи. Това е пореден сблъсък между лидерите на \"Атака\" и НФСБ заради акциите на Валери Симеонов. Напрежението между двамата ексалира в последните два месеца. Повод станаха Повод станаха  промени в Закона за приватизацията , внесени от Сидеров, които според Симеонов са в полза на братята Кирил и Георги Домусчиеви. В отговор Сидеров обвини шефа на НФСБ,  че работи за интересите на ДПС . През юли Сидеров атакува симеонов, че проверява само специално избрани заведения по морето, след което обяви, че на  свой ред ще прави акции. Сидеров поиска кабинетът да се консултира с него за всичко Той попита дали \"Паздеров   сам ли го решава, или някой им нарежда\". \"Сега ще накарам РЗИ да извърши проверки на Св. Влас! Защо там няма проверки, заведенията работят и дънят до зори и никой не се намесва. Това е само туризмът - какво ли става с други части, които са свързани с концесиите. Има щети за милиарди - ние се занимаваме тук с кръчми, дискотеки, лифтове. Спомняте си голямата битка да се приеме решение за Банско - излезе от съда, че това е незаконно, че понякога решенията на правителството се вземат грешно - ми хайде, като се вземат грешно, да си направи правителството един анализ и да се спази коалиционната уговорка всичко да се консултира с коалиционните партньори. Ние в парламента не сме трансмисия, придатък на правителството. Искаме всяка поправчица да се съгласува с нас. 40 поправки и поправчици са внесли депутатите на НФСБ през главите ни\", каза Сидеров.", "date": "2018.08.14", "title": "Сидеров индиректно обвини Симеонов, че покровителства олигарси"}
{"url": "https://www.dnevnik.bg/razvlechenie/2018/08/14/3295866_areta_franklin_e_v_tejko_zdravoslovno_sustoianie/", "text": "Певицата Арета Франклин се намира в тежко здравословно състояние според източници, близки до семейството й, съобщава \"Гардиън\". 76-годишната кралица на соула е заобиколена от най-близките си приятели и членове на семейството си в Детройт, а в интернет много музиканти и звезди като Марая Кери и Миси Елиът изразиха подкрепата си към нея. Здравето на Арета Франклин беше сериозно разклатено през 2010 г., когато й беше поставена диагнозата рак на панкреаса. По-късно през същата година тя претърпя операция, след което продължи да се лекува. Миналата година след фалшива новина за смъртта й тя коментира пред американските медии, че се чувства добре, но е отслабнала като страничен ефект от лекарствата, които приема. През 2017г. певицата обяви, че се оттегля от активна концертна дейност, след като участва в записването на последния албум на Стиви Уондър. По-късно тя реши, че все пак ще се изявява по концерти от време на време, защото не би се чувствала добре, ако просто седи и не прави нищо. За последен път Арета Франклин пя пред публика през ноември 2017г. на гала събитие на фондацията на Елтън Джон за борба със СПИН. През същия месец излезе и последният й албум A Brand New Me. Арета Франклин е известна като \"кралицата на соула\", а кариерата и продължава седем десетилетия. Тя е получавала наградата \"Грами\" 18 пъти, включително една за цялостно творчество. Сред най-известните й песни се нареждат хитове като I Say a Little Prayer, Respect и (You Make Me Feel Like) A Natural Women. През 1987 г. тя стана първата жена, която беше приета в Залата на славата на рокендрола. Като участник в борбата за граждански права Арета Франклин е изпълнявала песни на погребението на Мартин Лутър Кинг, както и на встъпването на длъжност на бившия американски президент Барак Обама.", "date": "2018.08.14", "title": "Арета Франклин е в тежко здравословно състояние"}
{"url": "https://www.dnevnik.bg/skorost/2018/08/14/3296127_sled_falit_na_zastrahovatel_nad_200_hiliadi/", "text": "Над 200 хиляди собственици на автомобили, клиенти на българския клон на кипърската застрахователната компания \"Олимпик\", от петък няма да имат валидни застраховки \"Гражданска отговорност\" и трябва да сключат нови полици. Информацията беше публикувана на сайта на компанията днес, като се уточнява, че това става, защото в \"Олимпик\" влиза ликвидатор. През май Комисията за финансов надзор (КФН) забрани на българския клон на \"Олимпик\" да продава \"Гражданска отговорност\", тъй като Министерството на финансите в Кипър е наложило забрана за свободно разпореждане с активи на дружеството поради неговата неплатежоспособност и е отнело лиценза на компанията майка. Тогава от \"Олимпик\" обявиха, че наложената мярка спрямо компанията е временна и е резултат на пропуски в одитната информация, която в едномесечен срок ще бъде представена на кипърския регулатор. По данни на КФН,  цитирани от \"Капитал\" , към началото на май застраховки в \"Олимпик\" са имали близо 275 хил. автомобила, което му отрежда 9.2% пазарен дял в автомобилното застраховане в България и четвърто място след \"Лев инс\", \"Бул инс\" и \"Евроинс\". От съобщението на сайта на компанията се разбира, че всички със застраховки в \"Олимпик\" трябва да предприемат спешни действия, за да осигурят своевременно алтернативно застрахователно покритие. Застрахователната компания \"Олимпик\" е създадена през 1995 г. Освен в Кипър компанията работи и в България, като у нас предлага основно \"Гражданска отговорност\". Ако водач без \"Гражданска отговорност\" бъде хванат от пътната полиция на пътя, му се отнема временно книжката, докато представи валидна полица. До сключване на застраховка се спира от движение и колата. Минимум 250 лева е глобата за липса на \"Гражданска отговорност\" За липсата на \"Гражданска отговорност\" е предвидена и глоба - 250 лв. за физическо лице и 2000 лв. за юридическо лице или за едноличен търговец. При повторно нарушение наказанието е съответно 800 и 4000 лева. Лице, което не е собственик и управлява МПС без валидна застраховка, се наказва с глоба от 400 лева. При повторно нарушение наказанието е 800 лева. В съобщение от Комисията за финансов надзор уточняват също, че след прекратяване на застрахователните договори, ако не са били сключени нови своевременно, в случай на пътнотранспортно произшествие обезщетението се заплаща от лицето, причинило произшествието на пътя. Как клиентите могат да си получат парите В информацията до медиите се посочва, че заплатените премии за неизтеклата част на застрахователните договори, които ще бъдат прекратени, подлежат на връщане в рамките на последващото производство по несъстоятелност в съответствие със законодателството на Република Кипър. \"Клиентите на ЗК Олимпик ще бъдат уведомени за откритото производство и ще им бъде указан редът и сроковете, в които могат да поискат парите си от застрахователя. По същия начин ще бъдат уведомени и лицата, които са завели щети при застрахователя\", се казва още в съобщението.", "date": "2018.08.14", "title": "След фалит на застраховател над 200 хил. души остават без \"Гражданска отговорност\""}
{"url": "https://www.dnevnik.bg/sport/2018/08/14/3296081_tokio_testva_pruskachki_za_voda_v_opit_da_se_spravi_s/", "text": "Властите в Токио са започнали експеримент с разпръскването на вода по улиците с цел понижаване на високите температури. Домакините на летните олимпийски игри през 2020 г. се надяват чрез монтирането на пръскачки да имат още един метод за борба с горещините. Експериментът, който е бил проведен в ранните часове в понеделник, е дал обнадеждаващи резултати, предава insidethegames.biz. В някои райони температурата на повърхността на улиците е паднала с до пет градуса в сравнение с тази на въздуха. Организаторите са притеснени от екстремно топлото време , което може да попречи за нормалното провеждане на олимпийските игри след две години. Това лято температурите в Япония надхвърлиха 41 градуса по Целзий, като до момента заради горещините са загинали повече от 130 души, а други 71 хиляди са приети в болница. Това накара местните власти да започнат да разглеждат възможни мерки, с които да осигурят по-добри условия за спортистите и зрителите за игрите през 2020 г. Част от тях включват изграждането на по-голям покрив и инсталирането на вентилатори за зрителите на олимпийския стадион. Освен това върху трасето за маратона и спортното ходене, както и други главни пътища на разстояние над 100 километра ще бъде поставена специално разработена смолиста настилка, която отразява инфрачервените лъчи и може да понижи температурите с 8 градуса. Организаторите ще използват и различни методи за охлаждане на зрителите, включително тенти, вентилатори и охлаждащи спрейове.  Властите в Япония обмислят също въвеждането на лятно часово време  за 2019 и 2020 г. Целта на подобен ход би била да се направи така, че спортните състезания да се провеждат в по-хладно време.", "date": "2018.08.14", "title": "Токио тества пръскачки за вода в опит да се справи с горещините за игрите през 2020 г."}
{"url": "https://www.dnevnik.bg/zelen/2018/08/14/3296138_prirodozashtitnici_osudiha_razreshenieto_za_opit_na/", "text": "Министерството на околната среда и водите (МОСВ) е основният виновник за  незаконното навлизане  на хоро в едно от Седемте рилски езера в опита за поставяне на рекорд за Гинес. Това е позицията на неправителствени организации и граждански групи \"За да остане природа в България\", изразена в отворено писмо. Според тях МОСВ не са направили проверка за съответствие с режимите на защитените територии на планираното заснемане на филм. \"Така е била съгласувана и проведена дейност в противоречие с плана за управление на Национален парк \"Рила\", като е допусната и e съгласувана масова проява от 300 души в зоната за ограничаване на човешкото въздействие и в резултат голяма група хора навлиза в езерото 'Близнака\", пишат те. Позицията им е, че на защитената зона \"Рила\" от европейската екологична мрежа  \"Натура 2000\"  министърът на околната среда и водите Нено Димов не е предприел необходимите действия за предотвратяване на отрицателните въздействия върху езерата и другите защитени местообитания, които според самите оценки на МОСВ са неблагоприятни и с незадоволително екологично състояние. От \"За да остане природа в България\" напомнят, че необходимо спешно ограничаване на туристическия поток като мярка за решаване на проблема с отрицателното човешко въздействие върху езерата и техните екосистеми. Те смятат, че проблемите със Седемте рилски езера са започнали с идеите за мега ски комплекса \"Паничище - Езерата - Кабул\", както и с изграждането на лифта, за който няма разрешително.", "date": "2018.08.14", "title": "Природозащитници осъдиха разрешението за опит за рекорд в Рила"}
{"url": "https://www.dnevnik.bg/evropa/2018/08/14/3296140_germaniia_e_na_put_da_postigne_zlatno_desetiletie_na/", "text": "Германският икономически подем ще продължи благодарение на силното вътрешно търсене и по-големите инвестиции, но търговският спор със САЩ помрачава перспективите за растеж, посочи днес министерството на икономиката, цитирано от \"Ройтерс\". Германският подем остава силен въпреки свързаната с търговията несигурност, посочва министерството в месечния си доклад. Преди всичко обаче рисковете от външната икономическа среда остават големи. Това може да се види също и в доклада за бизнес доверието, изготвян от Института за икономическо развитие \"Ифо\" (Ifo), допълва министерството. Данните, оповестени по-рано днес, сочат, че германската икономика е набрала по-голяма скорост от очакваното през второто тримесечие благодарение на по-високите разходи на домакинствата и държавните разходи. Първоначални статистически данни, публикувани днес, отчитат увеличаване на брутния вътрешен продукт (БВП) с 0.5 на сто на тримесечна основа за месеците от април до юни. Анализатори прогнозираха растеж от 0.4 на сто. Германия остава на път да постигне златно десетилетие, коментира икономистът на банка Ай Ен Джи (ING) Карстен Бжески, отбелязвайки, че икономиката расте в 34 от общо 37 тримесечия, допълва ДПА. Данните за растежа през първото тримесечие са преразгледани към повишение от 0.3 на сто до 0.4 на сто. Спрямо второто тримесечие на миналата година германската икономика е нараснала с 2 на сто. Германската икономика продължава по пътя на растежа, посочи при оповестяването на данните днес германската статистическа служба, като брутният вътрешен продукт през второто тримесечие е подкрепен от \"положителните импулси\" от местната икономика, включително нарастването на разходите на домакинствата и държавата. Бизнесът също е увеличил инвестициите в оборудване. Търговията обаче вероятно е действала като спирачка за БВП, като увеличението на вноса изпреварва износа според публикуваните данни. По-добрият от очакваното растеж на германската икономика е отчетен въпреки неотдавнашните слаби данни за производството, които засилиха опасенията, че  световната търговска война, започната от президента на САЩ Доналд Тръмп  под мотото \"Америка на първо място\", се отразява на германската икономика.", "date": "2018.08.14", "title": "Германия е на път да постигне златно десетилетие на икономически подем"}
{"url": "https://www.dnevnik.bg/biznes/2018/08/14/3296156_rustut_na_putnicite_na_letishtata_v_burgas_i_varna_e/", "text": "Ръстът на пътниците на летищата в Бургас и Варна от началото на годината е почти двойно по-голям от очаквания. Това се разбира от отчета на компанията \"Фрапорт\". Тя има 60% участие във \"Фрапорт туин стар еърпорт мениджмънт\", която е концесионер на двете черноморски летища, като неин местен партньор е компания от групата на \"Химимпорт\", съобщава  \"Капитал\". За първите 6 месеца от 2018 г. ръстът на пътниците на бургаското летище е 12.1% спрямо същия период преди година. Летището във Варна записва още по-добри резултати, като до юли включително ръстът е 25.6%. Така средният ръст за двете летища е 17.3%. В началото на годината очакванията на концесионера на аерогарите бяха за ръст на пътниците от около 10%. До края на юли през бургаското летище са преминали над 1.8 млн. пътници, а през варненското - 1.2 млн. Заради ръста по морето \"Фрапорт\" планира някои разширения, които трябва да станат през 2019 и 2020 г. В Бургас трябва да се разшири зоната за регистрация в терминал 2 с 12 допълнителни гишета за чекиране. Предвидено е да бъде увеличен и паркингът, като са необходими и допълнителни рентгенови машини. Ще са необходими и някои разширения на капацитета на летателните полета и на двете летища.", "date": "2018.08.14", "title": "Ръстът на пътниците на летищата в Бургас и Варна е близо два пъти по-голям от очаквания"}
{"url": "https://www.dnevnik.bg/sport/2018/08/14/3296103_nigeriia_i_gana_sa_pred_izhvurliane_ot_mejdunarodniia/", "text": "Нигерия и Гана могат да бъдат изхвърлени от международния футбол заради държавна намеса в дейността на местните федерации. Двете страни получиха последно предупреждение от ФИФА и ултиматум да разрешат проблемите си в близките дни. Проблемът на Нигерия е свързан с управлението на федерацията, за което се борят избраният за президент през 2014 г. Амаджу Мелвин Пиник и самообявилият се за такъв по-късно Крис Гива. В различни периоди двамата няколко пъти окупираха офисите на местната футболна централа, като в някои случаи бяха използвани хора от полицията и държавните служби. Гива заведе дело във Върховния федерален съд на Нигерия, който отмени всички актове, резолюции и решения на избрания преди четири години изпълнителен комитет на федерацията. ФИФА обаче държи \"легитимно избраното ръководство\" да поеме управлението на нигерийския футбол. \"Бюрото на ФИФА реши, че ако до обед на 20 август управлението на Нигерийската футболна федерация не бъде върнато на легитимния изпълнителен комитет под ръководството на президента Амаджу Мелвин Пиник, федерацията ще бъде изключена с незабавен ефект\", обяви ФИФА във вторник. \"Санкцията ще бъде вдигната едва тогава, когато федерацията, оглавявана от президента Пиник и генералния секретар Мохамед Сануси, потвърди, че си е върнала контрола върху организацията и нейното седалище\", се казва още в съобщението. От международната футболна федерация допълниха, че евентуалното наказание няма да се отрази на участието на нигерийския национален отбор в провеждащото се в момента световно първенство за девойки до 20 години. Гана пък получи последно предупреждение за изключване заради опит за закриване на местната футболна федерация. Главният прокурор на върховния съд в страната е внесъл такова заявление, като според ФИФА това е нарушение на чл. 14 и чл. 19 от правилника й, забраняващи външна намеса в делата на националните асоциации. \"При тези обстоятелства, ако до обед на 27 август заявлението за започване на ликвидация на Ганайската футболна федерация не бъде оттеглено, тя ще бъде изключена с незабавен ефект. Отстраняването ще бъде отменено едва след оттеглянето на горепосоченото заявление и след като ФИФА получи писмено доказателство за това\", обясниха от международната футболна федерация.", "date": "2018.08.14", "title": "Нигерия и Гана са пред изхвърляне от международния футбол"}
{"url": "https://www.dnevnik.bg/bulgaria/2018/08/14/3296164_s_voenniia_si_mantalitet_prezidentut_ne_zachita/", "text": "С военния си манталитет президентът не зачита правовия ред в страната, каза днес председателят на парламентарната група на ГЕРБ Цветан Цветанов пред журналисти, цитиран от пресцентъра на партията. Той използва церемонията по откриването на ремонтирания път между Велико Търново и Горна Оряховица през Арбанаси, за да атакува да пореден път държавния глава. Цветанов смята, че Румен Радев се заявява като политически опонент, а не като президент. Според него не прави чест на държавния глава непрекъснато да се изказва негативно за премиера Борисов и за ГЕРБ. \"Той трябва да работи на надпартийно ниво и да допринася за утвърждаването на позицията на България като сериозен фактор на Балканите, което бе постигнато по време на председателството на Съвета на ЕС\", коментира Цветанов. Във връзка с думите на Радев, че ГЕРБ саботира модернизацията на армията, Цветанов заяви, че правителствата на Борисов през годините са работили усилено и са влагали сериозни средства в модернизацията. Вторият човек в ГЕРБ изрази мнение, че БСП трябва да дават сериозни обяснения за това как са финансирани техните предизборни кампании, защото досега посланията от техния лагер са доста противоречиви.", "date": "2018.08.14", "title": "С военния си манталитет президентът не зачита правовия ред в страната, смята Цветанов"}
{"url": "https://www.dnevnik.bg/politika/2018/08/14/3296143_hristo_ivanov_srivut_na_turgovskiia_registur_e_kriza/", "text": "Ситуацията със срива на Търговския регистър е безпрецедентна криза на националната сигурност и премиерът трябва да свика Съвета по сигурността. Това обяви лидерът на \"Да, България\" Христо Иванов в съобщение до медиите. Според него на първо място е необходим спешен и ясен отговор на въпроса ще бъдат ли възстановени данните в регистъра и с какво точно ниво на сигурност. \"Ако зад тази криза стои умисъл, той е бил насочен към манипулиране на едни или други данни. Сега въпросът е дали е имало такава манипулация и доколко занапред тя ще бъде предотвратена. Мотив има - става дума за огромни пари и интереси, особено в навечерието на проверките от ЕЦБ и ЕК по отношение на нашите банки, застрахователи, пенсионни дружества и държавни фирми заради засиленото сътрудничество по пътя към еврозоната. Очевидно и възможност е имало\", пише в позицията на бившия правосъден министър. По думите му \"Премиерът следва спешно да свика Съвета по сигурността при Министерския съвет да даде цялостна оценка на ситуацията и да поеме лична отговорност за справянето с нея, на първо място по отношение на възстановяването и сигурността на данните\", коментира Иванов. И продължава с другите въпроси, които засега стоят без отговор: Кой отговаря за срива в системата. \"Тук, разбира се, става дума за фирмата, която е поддържала Търговския регистър, и за адекватността на текущия контрол от страна на Агенцията по вписванията. Оставките са най-малката част. Трябва пълна прозрачност на договорите и съпътстващата документация, включително одитните доклади и др. Отново на ниво премиер трябва оценка на материалните щети и мерките за тяхното компенсиране\", посочва Иванов. Според него ситуацията е даже по-страшна, тъй като става дума за тежък срив на националната киберсигурност, който издава \"катастрофалната неадекватност на цялостната политика по защита на информационния суверенитет на страната\". Христо Иванов подчертава, че в момента подходът към изграждането на цялата система на електронно управление на практика е децентрализиран. \"И всяко ведомство е оставено да възлага и контролира изграждането на съответната инфраструктура и нейната експлоатация, както скимне на съответното ръководство и заседналите в администрацията \"специалисти\".  Допълва: \"Към тази картина трябва да добавим фирмите, които основно изпълняват тези договори при пълна непрозрачност, липса на адекватни национални стандарти за капацитет, сигурност и отговорност. Често става дума за вечните стари ченгета, които въртят поредните мътни номера с печелене на обществени поръчки и безсрамно влачене, мазане и кърпене при изпълнението им. И тук изобщо не е само до парите. Колкото и да са астрономически сумите. Става дума за власт.\"  Катастрофата с Търговския регистър е сигнал за аларма. Трябва ни национален консенсус за цялостно преосмисляне на политиката по изграждане на електронно управление и гарантиране на киберсигурността. Тя трябва да почива на цялостен модел с ясно лидерство, йерархия, отговорности и способност за налагане на политики и стандарти. В петък се разбра, че в Търговския регистър, който съхранява данните на фирми, фондации и сдружения, не могат да се подават заявления онлайн, но в понеделник стана известно, че службата не работи и на гише. За регистъра отговаря Агенцията по вписванията, която е под шапката на Министерството на правосъдието. От агенцията изпращат кратки съобщения, в които само признават за проблема и уверяват, че денонощно работят за решаването му. Дават и гаранция, че злоупотреби няма да бъдат допуснати. Регистърът ще остане блокиран до сряда. Според специалисти, цитирани от \"Капитал\", повредата е изключително сериозна и има реална опасност да бъде загубена цялата информация в регистъра от началото на годината насам. Освен че може да блокира търговския оборот, липсата на търговски регистър отваря врати за измами. Невъзможността на държавата да поддържа регистъра е нарушение на правото на ЕС, тъй като България е задължена да поддържа електронна база данни за капиталовите търговски дружества, включително и задължение да представя документи и информация по електронен път при поискване.", "date": "2018.08.14", "title": "Христо Иванов: Сривът на Търговския регистър е криза на националната сигурност"}
{"url": "https://www.dnevnik.bg/citat_na_deniia/2018/08/14/3296153_citat_na_denia_dnite_na_dolara_kato_svetovna_valuta_sa/", "text": "Тези думи отправи руският външен министър Сергей Лавров на съвместна пресконференция с турския си колега Мевлют Чавушоглу в Анкара. \"Използването на националните валути, когато страните търгуват помежду си, от няколко години е една от задачите, поставили президентите на Русия и Турция\", каза още Лавров. Само преди ден  рублата удари дъно , до което не беше стигала от април 2016 г., а  турската лира за кратко  превиши курс от 7:1 спрямо долара. Същия ден Русия  обяви, че ще намали инвестициите си  в американски ценни книжа и ще спре да плаща в щатски долари в  отговор на новите санкции , наложени от Вашингтон. Кремъл заяви, че Русия предпочита двустранната търговия с всички страни да се осъществява в собствените им национални валути, а не в долари, но трябва още да се работи по идеята. \"Сходни процеси се случват в отношенията ни с Иран. Не само с Турция и Иран, подготвяме и вече прилагаме плащания в националните валути с Китай\", добави днес Лавров.", "date": "2018.08.14", "title": "Цитат на деня: Дните на долара като световна валута са преброени"}
{"url": "https://www.dnevnik.bg/sviat/2018/08/14/3296142_turkish_eurlains_i_durjavniiat_telekom_veche_niama_da/", "text": "Турският национален авиопревозвач \"Търкиш еърлайнс\" предприе кампания за бойкот на реклами на Съединените щати и американски фирми. Това съобщи в \"Туитър\" говорителят на авиокомпанията Яхя Юстюн, предаде ТАСС. Юстюн публикува в \"Туитър\" хаштага #ABDyeReklamVerme (\"Не рекламирайте САЩ\") и по този начин отправи призив към други турски компании да се присъединят към акцията. \"Търкиш еърлайнс\" подкрепя нашия народ и държава. Съответно нареждане е дадено на нашите рекламни агенции, добави Юстюн. Призивът за бойкот се появи в социалните мрежи вчера. Призивът бе подкрепен от държавната телекомуникационна компания \"Тюрк телеком\", обслужваща над 40 млн. души. \"Тюрк телеком\" съобщи в \"Туитър\", че се присъединява към акцията и нарежда на своите рекламни агенции да не работят с американски фирми и да не рекламират американски марки. В последно време отношенията между Вашингтон и Анкара силно се влошиха. САЩ наложиха санкции на двама турски министри и обявиха, че увеличават митата върху вноса на алуминий и стомана от Турция заради разногласия, свързани със задържането на американския пастор Андрю Брънсън.", "date": "2018.08.14", "title": "\"Търкиш еърлайнс\" и държавният телеком вече няма да рекламират САЩ"}
{"url": "https://www.dnevnik.bg/bulgaria/2018/08/14/3296079_kak_upravliavat_imushtestvoto_si_shefovete_v_sudebnata/", "text": "Уволнената през 2015 г. съдия от Софийския градски съд Румяна Ченалова, станала известна от записите \"Яневагейт\", се е сдобила с апартамент от 98 кв.м в София за 242 141 лв. Това се разбира от имотната ѝ декларация пред Инспектората към Висшия съдебен съвет (ИВСС). Засега тя е платила 115 050 лв. за него. Парите пък са дошли от продажбата на 1/2 идеална част от имот в Стара Загора и заеми. Уволнението на Ченалова още не е влязло в сила и тя няма право да работи нещо друго. От 2016 г. получава минималната работна заплата. Тя е обвинена за две престъпления, свързани с работата ѝ. Съдът обаче досега неколкократно прекратява делото срещу нея и го връща на прокуратурата за поправка на обвинителния акт. В края на тази седмица е насочено съдебно заседание за  поредния опит на държавното обвинение да вкара процеса в съда . Освен Ченалова още 4174 съдии, прокурори и следователи са декларирали имотите си пред инспектората, 4­-ма не са го направили. Главният прокурор Сотир Цацаров  е подал същата декларация , която и пред антикорупционната комисия. Председателят на Върховния административен съд (ВАС) Георги Чолаков, който бе  избран в края на миналата година , е декларирал остатъци от 3 кредита, като най-­големият е за 102 097 лв., информира \"24 часа\". Продал апартамент в Сливен срещу 121 653 лв. Има и няколко влога за малки суми. Шефът на ВКС Лозан Панов е обявил, че има 11 хил. евро налични от наеми и наследство. Той е декларирал и 2 влога за 66 хил. лв. от заплати и наеми. Миналата година  оплитане на институциите в законовите разпоредби  доведе до  дело, заведено от Панов  заради декларацията му. От началото на 2017 г. членовете на ВСС не подават декларации пред Сметната палата, а пред ИВСС, където декларира самия Панов. Въпреки това той беше глобен от палатата, че не е подал декларацията си там.  Председателят на апелативния спецсъд Георги Ушев се е сдобил с 2 урегулирани поземлени имота в Банкя за по 23 470 лв. Парите за покупките са дошли от заплати и продажба на апартамент. Декларирал е 3 влога, най-­големият е за 39 297 евро от продажба на апартамент, и кредит за 15 хил. евро. Бившият шеф на ВАС Георги Колев е спестил 244 031 лв. от заплати. Шефката на Софийския апелативен съд Даниела Дончева, която стана известна покрай скандал с колега кой да гледа дело, свързано с КТБ, си е купила заедно с мъжа си паркомясто в София за 22 500 лв. Има няколко влога, най-големият от които е 20 842 евро. Зам. главният прокурор Ася Петрова е обявила 3 депозита. Най-големият ѝ е за 12 560 евро. Колегата ѝ Борислав Сарафов е продал 46 кв.м апартамент в столичната община \"Люлин\" за 86 хил. лв. Доскорошният шеф на спецпрокуратурата, а сега зам. главен прокурор Иван Гешев е спестил близо 34 хил. лв. от заплати през миналата година. Той има и кредит за 110 хил. лв. ", "date": "2018.08.14", "title": "Как управляват имуществото си шефовете в съдебната власт"}
{"url": "https://www.dnevnik.bg/razvlechenie/2018/08/14/3296133_shte_poluchi_li_kari_fishur_posmurtno_zvezda_na/", "text": "Актьорът от \"Стар трек\" Уилям Шатнър се присъедини към призива на Марк Хамил за това Кари Фишър да получи звезда на Алеята на славата в Холивуд, пише Би Би Си.  Актрисата почина в края на 2016 г. Миналата седмица Марк Хамил, който си партнира с актрисата в \"Междузвездни войни\", предложи звездата на Доналд Тръмп на Алеята на славата да бъде заменена с такава на Кари Фишър. Това се случи, докато Общинският съвет на Западен Холивуд гласуваше дали да премахне звездата на Доналд Тръмп на Алеята на славата,  която беше разрушена през февруари тази година от американеца Джеймс Отис. Тази седмица към искането се присъедини и актьорът Уилям Шатнър. В два поредни поста в \"Туитър\" той първо изрази недоумението си от това, че Кари Фишър още не е получила своето място на Алеята на славата, след което обяви, че се е свързал със семейството на актрисата и предпочита те да изкажат своето мнение по въпроса, преди да бъдат предприети каквито и да било действия. Всеки може да номинира известни личности за получаване на звезда на Алеята на славата, но ако предложението бъде одобрено, издигналият номинацията трябва да плати 40 хил. долара. Парите отиват за изработването на монумента, откриващата церемония и за поддръжка. За посмъртни номинации е предвиден период на изчакване от пет години. В края на юли беше обявено, че  Кари Фишър ще участва и в деветия епизод на \"Междузвездни войни\" , като за целта ще бъдат използвани кадри, заснети първоначално за осмия епизод на космическата сага.", "date": "2018.08.14", "title": "Ще получи ли Кари Фишър посмъртно звезда на Алеята на славата"}
{"url": "https://www.dnevnik.bg/evropa/2018/08/14/3296154_brjuksel_dade_na_polsha_mesec_za_da_razsee_opaseniiata/", "text": "Европейската комисия направи днес следваща стъпка в защита на независимостта на Върховния съд на Полша, предаде пресслужбата на институцията. Комисията реши да изпрати на страната мотивирано становище за  полския закон , с който се понижава пенсионната възраст на съдиите във Върховния съд от 70 на 65 години. Това създава риск от принудително пенсиониране на 27 от 72 заседаващи съдии. Мярката се прилага и за първия председател на Върховния съд Малгожата Герсдорф, чийто 6-годишен мандат, установен в конституцията на Полша,  се прекратява преждевременно . Според закона на настоящите съдии, засегнати от понижаването на пенсионната възраст, се дава възможност да поискат удължаване на мандата си от президента. Той може да разреши удължаване с три години на мандата, който може да бъде подновен веднъж. Няма определени критерии за вземане на решение от президента, а също така няма и възможност за съдебен контрол, ако искането бъде отхвърлено. Според Европейската комисия въвеждането на консултация с Националния съдебен съвет (НСС) не представлява ефективна защита, както твърдят полските органи. Становището на НСС не е обвързващо и се основава на неясни критерии. Освен това след реформата от 8 декември 2017 г. настоящите членове на НСС са съдии, назначени от полския парламент, в нарушение на европейските стандарти за независимост на съдебната власт. Комисията е направила задълбочен анализ на отговора на полските органи на официалното й уведомително писмо, изпратено на 2 юли 2017 г. във връзка със спорния закон. Отговорът на полските власти обаче не е успокоил опасенията на Брюксел от правно естество. Еврокомисията остава на мнение, че полският закон за Върховния съд е несъвместим с правото на ЕС, тъй като подкопава принципа на независимост на съдебната власт, включително несменяемостта на съдиите, като по този начин Полша не изпълнява задълженията си по Договора за ЕС във връзка с член 47 от Хартата на основните права на съюза. По тази причина комисията премина към следващия етап на производството за установяване на нарушение. Полските органи разполагат с един месец, за да предприемат необходимите мерки в отговор на мотивираното становище. Ако те не предприемат подходящи мерки, комисията може да реши да отнесе случая до Съда на ЕС. В края на юли хиляди поляци  се включиха в протести , след като президентът Анджей Дуда подписа промените в законодателството. Миналия месец 22 върховни съдии бяха принудени да се пенсионират предсрочно, но председателят на Върховния съд Малгожата  Герсдорф отказа  да го направи, като изтъкна, че по конституция мандатът изтича през 2020 г.", "date": "2018.08.14", "title": "Брюксел даде на Полша месец, за да разсее опасенията за спорната съдебна реформа"}
{"url": "https://www.dnevnik.bg/photos/2018/08/14/3296080_fotogaleriia_lovniiat_sezon_v_shotlandiia_zapochna/", "text": "В понеделник в Шотландия беше открит ловният сезон за глухари.", "date": "2018.08.14", "title": "Фотогалерия: Ловният сезон в Шотландия започна"}
{"url": "https://www.dnevnik.bg/politika/2018/08/14/3296176_cik_objalva_reshenieto_na_administrativniia_sud_za/", "text": "Централната избирателна комисия (ЦИК) няма да се съобрази  с решението на Административният съд - София-град,  задължаващо комисията да въведе машинното гласуване до половин година, и днес е взела решение за обжалване пред Върховния административен съд. Говорителят на комисията Александър Андреев каза пред \"Дневник\", че документите по обжалването ще бъдат внесени днес. Той обаче отказа да обясни с какви мотиви ЦИК ще обжалва, тъй като жалбата била достатъчно дълга и мотивите ще станат публични след публикуването й на сайта на ВАС. ЦИК е страна по делото и затова има право да обжалва, каза още Андреев. Делото срещу ЦИК бе заведено от бившите депутати от Реформаторския блок и настоящи членове на \"Демократична България\" Мартин Димитров и Петър Славов, тъй като ЦИК не въведе машинно гласуване, въпреки че това е заложено в Изборния кодекс. Досега от ЦИК се оправдаваха, че парите за купуване на машините трябва да бъдат отпуснати от правителството. Преди 10 десет дни  в ЦИК е получено писмо от Министерството на финансите , в което се изразява готовност ще бъдат осигурени средства за купуване на машините, както и за осигуряване на помещение за съхранението им и за техническа поддръжка. Ако има жалба, очевидно е, че ГЕРБ, ДПС и БСП правят всичко, за да няма машинно гласуване, коментира пред \"Дневник\" Мартин Димитров. Утре ще направят това и с електронното гласуване, те искат да запазят сегашната порочна система с манипулираните и купените гласове, каза Димитров. Той припомни, че ВАС вече се е произнасял по същия казус, по време на последните парламентарни избори, но ЦИК изпълни решението. Обжалването пред ВАС е с цел протакане, смята Димитров. Ако той е прав, че най-големите партии не искат машинно и електронно гласуване и ВАС не излезе с противоречащо си решение, е възможно парламентът да промени Изборния кодекс преди изборите за Европейски парламент през май и местните избори през есента на следващата година.", "date": "2018.08.14", "title": "ЦИК обжалва решението на административния съд за машинното гласуване"}
{"url": "https://www.dnevnik.bg/bulgaria/2018/08/14/3296201_grajdanite_imat_edin_mesec_za_vuzrajeniia_po_novata/", "text": "Гражданите имат срок от един месец, в който да разгледат схемите на новите зелени зони за паркиране в София по райони и да информират съответното кметство, ако имат възражения по определените места. Това информира директорът на дирекция \"Паркиране и гаражи\" в Центъра за градска мобилност Румяна Милова в интервю за агенция \"Фокус\". \"Сигнали се приемат само ако са мотивирани и законосъобразни. Районните кметства имат ангажимента да ни изпратят въпросните сигнали\", уточнява тя. От 1 ноември зелената зона за паркиране в столицата се разширява. В разширението влизат четири района. Първият е  и включва пространството между бул. \"Ген. Данаил Николаев\", бул. \"Евлоги и Хр. Георгиеви\", бул. \"Ситняково\" и ул. \"Хан Омуртаг\".  или Горни Лозенец, пространството е между пл. \"Велчова завера\", бул. \"Пейо Яворов\", ул. \"Атанас Дуков\", ул. \"Люба Величкова\", ул. \"Хенрих Ибсен\", ул. \"Козяк\"; а в   зоната е в участъка между ул. \"Св. Георги Софийски\", бул. \"Академик Ив. Евст. Гешов\" и бул. \"Ген. Тотлебен\". нови паркоместа ще има в пространството между бул. \"Ген. Тотлебен\", ул. \"Йоаким Кърчовски\", ул. \"Камен Андреев\", ул. \"Охридско езеро\", ул. \"Гюешево\", бул. \"Инж. Иван Иванов\", бул. \"Ал. Стамболийски\", ул. \"Димитър Петков\" (до ул. Д-р Калинков и обратно), бул. \"Ал. Стамболийски\", бул. \"Константин Величков\", бул. \"Сливница\" и ул. \"Опълченска\". Общо това са около 5500 места. \"Разширението на зелената зона е по предложение на районните кметове в резултат на множество жалби и сигнали на живеещите срещу неправилно паркирани автомобили пред домовете им\", разяснява Румяна Милова. Били са направени поредици от обществени обсъждания по районните, преди предложенията на кметовете да се разгледат и да бъдат приети от Столичния общински съвет. Екипите на Центъра за градска мобилност вече проверяват районите, състоянието на тротоарите, определят къде ще има нови антипаркинг елементи, обсъждат предстоящите ремонти на тротоарите, подготвят и информационна кампания за жителите на кварталите, информира още Милова. Първоначалните разходи за техническо и ресурсно обезпечаване на контрола са 3 175 993 лв., а прогнозните приходи са 4 276 753 лв.", "date": "2018.08.14", "title": "Гражданите имат един месец за възражения по новата зелена зона"}
{"url": "https://www.dnevnik.bg/bulgaria/2018/08/14/3296179_nadziratelite_pitat_cacheva_za_broia_na_chinovnicite/", "text": "Правосъдният министър Цецка Цачева и заместникът ѝ Николай Проданов получиха писмо от надзирателите, с което им се напомня за поетите ангажименти за увеличаване на щатовете. Служителите на затворите искат и информация за броя на тези, които не изпълняват пряко дейности, свързани с изпълнение на наказанията. От Синдиката на служителите в затворите в България (ССЗБ) искат от министерството да представи концепция и стратегия с визия за развитие на човешките ресурси в двете дирекции - \"Изпълнение на наказанията\" и \"Охрана\", както вече е направило МВР, информира news.lex.bg. Недостигът на служители в затворите е една от най-изтъкваните причини за бягствата на лишени от свобода. Липсата на кадри обаче е свързана с ниското заплащане, за което надзирателите протестираха в началото на годината и получиха обещание за допълнителни 15 млн. лева след намеса на премиера Бойко Борисов. Правосъдният министър Цецка Цачева каза, че парите няма да бъдат разпределяни поравно, а преимуществено ще отидат към тези, които работят пряко със затворниците. Въпреки това сега надзирателите искат да им бъде предоставена информация за броя на служителите, които не изпълняват пряко дейности, свързани с изпълнение на наказанията. Надзирателите припомнят и бягството на рецидивистите Владимир Пелов и Радослав Колев от Софийския затвор в началото на април, като определят инцидента като \"чутовен\", но подчертават, че по време на протестните действия преди бягството са алармирали за недостатъчния охранителен състав. \"Към настоящия момент не е налице промяна на статуквото в посока увеличаване на надзорно-охранителния състав в съответствие със стандарти за сигурност и мотивация на човешкия фактор в двете главни дирекции\", се казва в писмото. В края на миналата година и главният прокурор Сотир Цацаров напомни, че надзирателите в затворите са малко.  Проверка на прокуратурата установи  критично съотношение между надзиратели и лишени от свобода.", "date": "2018.08.14", "title": "Надзирателите питат Цачева за броя на чиновниците сред тях"}
{"url": "https://www.dnevnik.bg/sviat/2018/08/14/3296202_zasega_niama_informaciia_za_postradali_bulgari_v_genua/", "text": "Генералното консулство на Република България в Милано, към чийто консулски окръг спада Генуа, е в постоянен контакт с местните власти във връзка със срутването на  моста \"Моранди\"  в града по-рано днес. За момента няма официална информация за самоличността, броя или националността на жертвите и пострадалите. При получаване на актуални данни българските дипломати ще уведомят своевременно. Във връзка с трагедията Гражданска защита на област Лигурия откри следната гореща телефонна линия - 800 640 771 +39 028 49 42 941 и +39 933 37 82 60 43 (в извънработно време). Министър-председателят Бойко Борисов изпрати съболезнователна телеграма до италианския премиер Джузепе Конте по повод трагичния инцидент. \"В този тежък за Италия момент, моля, позволете ми да изразя моите най-искрени съболезнования на Вас и на приятелския италиански народ\", отбелязва премиерът Борисов. Българският министър-председател уверява в солидарността и подкрепата на България и пожелава бързо възстановяване на пострадалите и преодоляване на последствията.", "date": "2018.08.14", "title": "Засега няма информация за пострадали българи в Генуа"}
{"url": "https://www.dnevnik.bg/biznes/2018/08/14/3296208_anglekova_iska_zatvarianeto_na_hotel_v_biala_koito_ot/", "text": "Министърът на туризма Николина Ангелкова ще сезира Комисията за защита на потребителите (КЗП) за апартаментен хотел \"Бяла бийч ризорт\" в Бяла, който работи без категоризация. Тя е взела това решение, след като са ѝ били докладвани резултатите от инспекцията на място. Проверката бе съвместна с приходната агенция, съобщиха от Министерството на туризма. Освен налагане на максималната санкция от 10 хил. лв. Ангелкова настоява и за спиране на обекта, докато не се приведе в съответствие с изискванията. До 2015 г. хотелът е имал валидна категоризация от две звезди. От две години обаче упражнявал дейност в нарушение на Закона за туризма. От министерството уточняват, че е било подадено искане за повишаване на категорията му през 2016 г., но то не било одобрено от ведомството заради несъответствия на документите към изискванията. \"Важно е незабавно да стартира и процедура по категоризация на хотела, за да може да упражнява дейност, тъй като в министерството е получена колективна жалба от собствениците на апартаментите в комплекса\", каза Николина Ангелкова. По думите ѝ на два хотела - в каварненското село Топола и в Златни пясъци, вече са издадени административни актове за несъответствия на закона със съответната глоба и е стартирала процедура за понижаване на категорията им. Вчера вицепремиерът Валери Симеонов се похвали пред журналисти в Бургас,  че е затворил през уикенда две дискотеки по морето  заради шумните партита в тях. Става дума за \"Какао бийч\" в Слънчев бряг и \"Хедон\" на \"Каваците\".", "date": "2018.08.14", "title": "Ангелкова иска затварянето на хотел в Бяла, който от две години работел извън закона"}
{"url": "https://www.dnevnik.bg/bulgaria/2018/08/14/3296204_turgovskiiat_registur_niama_da_raboti_i_utre/", "text": "И утре няма да работи Търговският регистър и регистър на юридическите лица с нестопанска цел. От сряда ще могат да се правят справки за актуалното състояние на фирмите, информира \"Фокус\", като се позовава на пресцентъра на Агенцията по вписванията. \"Търговският регистър все още не работи, работата по него ще се възобновява поетапно. От 15 август ще могат да се правят само справки на фирмите. Агенцията по вписванията гарантира, че за времето на нарушаване на достъпа до регистрите действия спрямо данните в тях не са извършвани и възможности за злоупотреби не съществуват\", обясняват от агенцията. За регистъра отговаря Агенцията по вписванията, която е под шапката на Министерството на правосъдието. Досега от агенцията изпращат кратки съобщения, в които само признават за проблема и уверяват, че денонощно работят за решаването му. Дават и гаранция, че злоупотреби няма да бъдат допуснати. Официалната версия е, че става въпрос за технически проблем, но тя се разколебава от бързата реакция на правосъдния министър Цецка Цачева, която сезира прокуратурата, ДАНС и МВР. Според специалисти, цитирани от \"Капитал\", повредата е изключително сериозна и има реална опасност да бъде загубена цялата информация в регистъра от началото на годината насам. Освен че може да блокира търговския оборот, липсата на търговски регистър отваря врати за измами. Невъзможността на държавата да поддържа регистъра е нарушение на правото на ЕС, тъй като България е задължена да поддържа електронна база данни за капиталовите търговски дружества, включително и задължение да представя документи и информация по електронен път при поискване. Фирмата, която поддържа информационната система на Търговския регистър, е \"Лирекс БГ\" ООД. Тайна обаче е търга, чрез който е избрана фирмата. Както и сключения след това договор, неговия срок и цена. Причината - така е с всички поръчки от значение за националната сигурност, обясниха за \"Дневник\" от агенцията по вписванията.  В края на 2017 г. агенцията е сключила договор с \"Телелинк Бизнес Сървисис\" ЕАД за разширяване на капацитета на масиви за съхранение на данни, надграждане на сървъри и доставка на лентови библиотеки за архивиране на данни, информира в. \"Сега\". Договорът е за близо 3.68 млн. лв. А фирмите \"Информационно обслужване\" АД, \"Сиенсис\" АД и ЕТ \"Алфа Веселка Велчева\" са изпълнители на европроект за надграждане на регистъра за интеграция с платформата за обмен на данни между търговските регистри в ЕС, вграждане на регистъра на юридическите лица с нестопанска цел, интеграция с Имотния регистър, единна входна точка и прехвърляне на централния регистър на особените залози. Стойността на този проект е близо 2 млн. лв. От Агенцията по вписванията подчертават обаче, че надграждането няма отношение към проблема, а отговорността е на фирмата, осъществяваща поддръжката.  Това е поредният проблем с регистъра от началото на годината. През пролетта, основно заради недомислена законодателна промяна, вписването на промени в дружествата започна да се бави с над 30 дни. Директор на Агенцията по вписванията е  свързаната с Делян Пеевски Зорница Даскалова . Преди това тя беше член на КЗК. До този момент нито Даскалова, нито Цецка Цачева са коментирали публично ситуацията. Мнението на лидера на \"Да, България\" Христо Иванов, че сривът на Търговския регистър застрашава националната сигурност, вижте  тук .", "date": "2018.08.14", "title": "Търговският регистър няма да работи и утре"}
{"url": "https://www.dnevnik.bg/video/novinite_na_bnt/2018/08/14/3296186_video_drugite_novini/", "text": "- Засилени проверки на магазини и заведения по Черноморието", "date": "2018.08.14", "title": "Видео: Другите новини"}
{"url": "https://www.dnevnik.bg/sport/2018/08/14/3296269_cska_shte_postavi_videostena_na_bulgarska_armiia_za/", "text": "ЦСКА ще постави видеостена на стадион \"Българска армия\" за реванша срещу \"Копенхаген\" от третия квалификационен кръг на Лига Европа. Двата отбора се срещат в четвъртък от 19.30 часа на стадион \"Паркен\" в датската столица. Домакините имат аванс от 2:1 след първия двубой. Видеостената ще бъде с размери 6 на 3 метра. Тя ще бъде разположена вътре в стадиона пред сектор \"А\". Входът за феновете ще е безплатен, а на място ще се продават храни и напитки, обявиха от клуба на официалния си сайт. \"В Дания за срещата се очакват стотици фенове, а всички, които нямат възможност да пътуват до Копенхаген, за да гледат мача на живо, ще могат да го направят у дома - на \"Армията\", където през годините много европейски грандове са си тръгвали с наведени глави\", се казва още в съобщението. ЦСКА обяви междувременно и групата за реванша с \"Копенхаген\". В нея се завръща капитанът Николай Бодуров, който пропусна предишните три мача от Лига Европа заради наказание. Останалите избраници на Нестор Eл Маестро са Витаутас Черниаускас, Данте Стипица, Станислав Манолев, Ангел Лясков, Стивън Перейра, Пламен Гълъбов, Стойчо Атанасов, Александър Дюлгеров, Борис Секулич, Жанио Бикел, Рубен Пинто, Тиаго Родригес, Валентин Антов, Кристиян Малинов, Кирил Десподов, Едвин Джеси, Мауридес и Евандро. Божидар Чорбаджийски е наказан, след като получи червен картон в първата среща. Жоржиньо, Джеферсон и Енрике Рафаел пропускат реванша заради контузии. ", "date": "2018.08.14", "title": "ЦСКА ще постави видеостена на \"Българска армия\" за реванша с \"Копенхаген\""}
{"url": "https://www.dnevnik.bg/evropa/2018/08/14/3295849_recikliruemi_s_bio_proizhod_i_biorazgradimi_imat_li/", "text": "Франция възнамерява  да въведе от 2019 година  система \"бонус-малус\", за да насърчи потребителите да използват предимно рециклирана пластмаса, предаде \"Франс прес\". Целта на начинанието е да се създадат повече пунктове за рециклиране и да се използват материали, които щадят околната среда. Докъде е стигнал процесът на рециклиране Според неотдавнашен доклад на ООН 9 процента от произведените някога 9 милиарда тона пластмасови изделия в света са били рециклирани. През последните години нещата напредват, но не всички страни са достигнали до едно и също ниво. Например в Европа 31 процента от близо 26-те милиона тона пластмасови отпадъци, събрани през 2016 година, са били рециклирани по данни на европейската федерация на сектора \"ПластиксЮръп\" (PlasticsEurope) спрямо около 10 процента в САЩ. Цифрите също са много различни при отделните видове пластмаса. Полиетилентерефталатът, от който са съставени бутилките, подлежи на обработка и рециклираната материя може да бъде използвана без никакви трудности. Обратното - кофичките от кисело мляко се изгарят, както и съставките, които се използват в автомобилната промишленост, тъй като са твърде скъпи за рециклиране. Сред недостатъците са все още липсващите пазари за рециклираните суровини, по-високите цени спрямо продуктите от изкопаеми суровини, както и съмненията за свойствата на тези материали. Освен това голяма част от пластмасите просто не се събират отделно. Какво са биопластмасите Генеричният термин \"биопластмаси\" може да доведе до объркване, защото той обозначава едновременно пластмасите с биопроизход (произведени изцяло или частично от естествени възобновяеми съставки) и биоразградимите пластмасови материи. Някои от тях могат да произлизат от изкопаеми ресурси. Биопластмасите могат да комбинират тези две свойства - на биопроизход и биоразградимите - но не винаги случаят е такъв. От 2.05 милиона тона биопластмаса, произведена през 2017 година в света, по-малко от половината (880 хил. тона) е била биоразградима според европейската федерация \"Биопластикс\" (Bioplastics). Производствените мощности за биопластмаси са съсредоточени най-вече в Азия (56 процента), която е и основният производител на традиционна пластмаса, следвана от Европа (18 процента) и Северна Америка (16 процента). През 2017 година 58 процента от биопластмасите, произведени в света, са използвани за опаковки, изпреварвайки силно текстилната промишленост (11 процента), потребителските стоки (7 процента) и автомобилната и други транспортни индустрии (също 7 процента). Какъв е пазарният им дял Световното производство на биопластмаси през миналата година е било 0.75 процента от световния пазар на полимери според \"Биопластикс\". Тези материали са все по-популярни заради екологичното осъзнаване на правителствата, компаниите и потребителите: европейската федерация предвижда растеж от 19 процента в света за периода 2017-2022 година. Производствените им цени обаче остават спирачка. \"Компостируемите пластмаси са от два до три пъти по-скъпи от традиционните пластмаси\", твърди Жан-Марк Нони, отговорник за устойчивото развитие във френската компания за опаковки \"Сфер\" (Sphere). Що се отнася до пластмасите от биоизточници, те са от \"30 до 50 процента по-скъпи\", добавя той. Увеличението на обемите, усъвършенстването на производствените процеси и повишените цени на петрола би трябвало да спомогнат за конкурентоспособността им. Как се използват Биоразградимите пластмаси имат най-вече задачата да заместят конвенционалната пластмаса в продуктите, които има по-голяма опасност да се озоват в природата, като фините торбички или кухненските съдове за еднократна употреба. Индустриалците работят и върху прилагането на техники за биоразграждане в морето, за да се борят срещу  замърсяването на океаните. Пластмасите с биопроизход могат да заместят която и да е пластмаса, произлязла от нефтохимическата промишленост, тъй като произведената молекула е същата. Някои европейски страни са определили прагове за включването им в торбичките за еднократна употреба. Но за да обосноват по-високите им цени, производителите на биопластмаси се опитват да разработят материали с нови свойства: по-леки, по-здрави и дори незамърсяващи околната среда.", "date": "2018.08.14", "title": "Рециклируеми и с био произход: имат ли бъдеще алтернативните пластмаси"}
{"url": "https://www.dnevnik.bg/sport/2018/08/14/3296225_vuv_vodata_za_74_dni_ili_kak_pluvec_postavi_svetoven/", "text": "Седемдесет и четири дни. Това е новият световен рекорд за най-дълъг престой във водата без досег със сушата. Негов автор е англичанинът Род Еджли, който опитва да стане първият човек, обиколил границите на Великобритания с плуване. Еджли подобри с един ден досегашното върхово постижение - на французина Беноа Леком от 1998 г. в Атлантическия океан. Опитът на англичанина ще бъде одобрен като рекорд от Световната асоциация по плуване в открити води. В рамките на тези 74 дни той е преплувал около 1100 мили (1770 км). С това обаче не приключва предизвикателството на екстремния плувец. \"Вълнуващо е да поставя нов рекорд, но все още имаме много път до края. Имахме малко празненство за закуска, но остават над 900 мили (1450 км). Така че се опитваме да празнуваме, но в същото време разбираме, че ни остава доста до крайната цел\", заяви Еджли. На 1 юни 32-годишният англичанин започна приключението си от Маргейт на югоизточното крайбрежие на Англия. Идеята му е да обиколи Обединеното кралство по вода, за да тества възможностите си и да окуражи повече хора да влязат в добра физическа форма. Първоначалният план на Еджли беше да измине цялата дистанция за 100 дни. Предварителните му очаквания обаче не са покрити и той очаква да завърши изпитанието след около 60 дни. Англичанинът плува по шест часа на ден и приема от 10 до 15 хиляди калории. Той е наблюдаван от специален екип с лодка, на която си почива, когато не плува. Сред трудностите в изпитанието са честите срещи с медузи, а солената вода в Северно море нарушава вкусовите рецептори на езика. \"Чувството да се сблъскаш с дивия живот е уникално. Но от 74 дни плуване прекарах повече от 20 с лице надолу, взирайки се в дъното, така че преживях британския бряг през други сетива\", допълва Еджли. Той е известен с екстремните си начинания, сред които е преплуването на 100 км между островите Мартиника и Сейнт Лусия с вързано 45-килограмово дърво за крака.", "date": "2018.08.14", "title": "Във водата за 74 дни, или как плувец постави световен рекорд в опит да обиколи Великобритания"}
{"url": "https://www.dnevnik.bg/sviat/2018/08/14/3296267_pazarite_se_gotviat_za_sriv_na_britanskata_lira_zaradi/", "text": "Вече потънала до 13-месечно дъно, британската лира може да поевтинее с още до 10% през идните месеци, ако Великобритания изхвърчи от Европейския съюз без споразумение за бъдещите търговски отношения - нещо, което би изкушило още спекуланти да заложат срещу британската валута. Британската лира загуби близо 2% миналата седмица, точно когато британците масово се готвеха да заминат на ваканция някъде на слънце в чужбина. Последният спад бе предизвикан от предупреждението на британския министър на международната търговия  Лиъм Фокс , че по-малко от осем месеца преди предвиденото напускане на ЕС през март догодина, има 60% вероятност Великобритания да излезе без сделка. Понижението несъмнено бе засилено от сериозното поскъпване на долара, макар оттогава британската валута да си възвърна част от загубената стойност спрямо еврото, след като достигна 10-месечно \"дъно\". Безпокойството обаче е, казват анализатори, че при липсата на каквото и да било убедително развитие в посока сделка през следващите месеци, спиралата на поевтиняване на британската лира ще се ускори с наближаването на крайния срок, а хедж фондовете са изкушени да залагат срещу британската валута. Важни политически събития правят хоризонта още по-мрачен - конгресът на Консервативната партия на британския премиер  Тереза Мей  в началото на октомври и срещите на върха на ЕС в края на септември и средата на октомври. \"Няма гарантирана дата за това кога ще стане ясно дали има напредък или Брекзитът ще е \"твърд\", като изключим датата на излизането (от ЕС - бел. ред.) 29 март 2019 година\", са посочили анализатори от японския финансов холдинг Nomura пред клиенти. Те определят \"твърдия Брекзит\" като момент на \"сериозно влошаване на ситуацията\", тъй като Великобритания би изхвърчала от ЕС през март 2019 г. без каквито и да било бъдещи търговски споразумения. \"Смятаме, че сме в началото на първоначалните етапи от залагането на \"твърд\" Брекзит\", заявили експертите от Nomura. Тогава как ще се търгува британската лира на по-късен етап? Повечето икономисти все още смятат, че Великобритания ще постигне споразумение с ЕС. Последното проучване на \"Ройтерс\" обаче сочи, че рискът да няма сделка се е увеличил до 25 % спрямо 20 % през юли. Някои букмейкъри го оценяват като още по-голям - над 40 %. Ако не бъде постигната сделка, британската валута ще се срине до 1.20 долара, при равнище от 1.2750 долара в момента, според проучването на Ройтерс, или спад от около 6 %. В същото време, ако бъде постигнато споразумение, се прогнозира поскъпване на британската лира до 1.34 долара до края на януари. Други предсказват по-стремителни спадове. Commerzbank очаква понижение с 10 % спрямо долара и еврото. Това почти би изравнило британската лира с общата европейска валута, под \"дъното\" от 94 пенса, отбелязано след референдума, и сегашното равнище от 89.2 пенса. Несигурните перспективи и изгледите за рязък скок на лирата накараха много хедж фондове да стоят настрана. Сега обаче, усещайки, че могат да направят печалби, някои фондове започнаха да залагат срещу валутата на Обединеното кралство. Известният привърженик на Брекзит и шеф на хедж фонд Криспин Оди каза, че залага срещу британската лира, прогнозирайки, че тя ще удари минимум от 1,21 долара преди март. Очаквания за резки колебания Безпокойствата може би се засилват и на корпоративно равнище. Високопоставен трейдър, търгуващ с валути за голяма европейска банка, каза, че британските износители са се втурнали да се застраховат, а спекуланти използват възможността, за да играят на къси позиции срещу британската лира с все по-големи суми. \"Корпорациите започват да се изнервят под прага от 1.30 долара\", заяви трейдърът, пожелал да запази анонимност. \"Хедж фондовете купуват при спадове на курса, но това започва да се променя. Ако (британската лира) поевтинее още повече, ще станем свидетели на ускорено продаване\", допълва той. Може би в отражение на промяната, цената, която инвеститорите са готови да платят за правото да продават британски лири в бъдеще, се повиши стремително до най-високото си равнище от януари 2017 година. С наближаването на Брекзит е вероятно да станем очевидци на още резки промени в курсовете. Индекси, които оценяват очакванията за нестабилност на цената на лирата спрямо долара за 3- и 6-месечен период, се повишиха до най-високите си равнища от февруари. Деветмесечният индекс, който обхваща официалната дата на Брекзит, 29 март 2019 година, се покачи още повече - до 17-месечен връх. Дори сравнително стабилният индекс за курса на еврото спрямо стерлинга за 3-месечен период е на най-високото си ниво от март. За без пари? Играта на къси позиции срещу британската лира обаче си остава рисковано начинание. Ако Великобритания запази близки търговски връзки с ЕС, валутата й може да скочи към своя пик след референдума от 1,4377 долара, достигнат през април. \"Мек\" Брекзит също така би разчистил пътя пред британската централна банка да затегне още повече паричната си политика. Британската лира освен това изглежда е евтина, според някои исторически показатели. Курсът ѝ е с 6 % под средното си равнище за пет години и с 16 % под средното за 20 години, при използване на индекса на реалните обменни курсове (REER), който отчита обменните курсове спрямо валутите на търговски партньори, с отчитане на инфлацията. Ако бъде взет предвид паритетът на покупателната способност, то лирата би трябвало да струва 1.61 долара, а еврото - 80 пенса. \"Наистина, настроението е мрачно, но (британската) валута остава подценена, така както е в исторически план\", заяви Джефри Ю, ръководител на офиса за инвестиции във Великобритания на UBS Wealth Management. \"Някои ще видят в това възможност\", прогнозира той. /БТА", "date": "2018.08.14", "title": "Пазарите се готвят за срив на британската лира заради Брекзит"}
{"url": "https://www.dnevnik.bg/photos/2018/08/14/3295874_fotogaleriia_svetovnite_snimki_na_denia_-_14_avgust/", "text": "Новородено маймунче от породата сребърен гибон в зоопарка в Прага, Чехия.", "date": "2018.08.14", "title": "Фотогалерия: Световните снимки на деня - 14 август 2018 г."}
{"url": "https://www.dnevnik.bg/zelen/2018/08/14/3296275_v_sriada_shte_ima_nov_ogled_na_koraba_ot_koito_izticha/", "text": "Все още няма ясен план как ще бъде източено горивото от кораба, потънал през миналия век край Созопол, който замърси района с мазут. Това се разбира от направения първи оглед днес. От Морска администрация съобщават, че ако времето е подходящо и още утре водолази от двете специализирани фирми по източване на мазут и нефтени отпадъци ще направят подводен оглед на кораба. Водолази доброволци са открили пробивите на потъналия кораб \"Мопанг\", за който преди три дни беше подаден сигнал, че е източник на мазутния разлив край Созопол. Водолазите участваха в операцията за локализиране на замърсяването, която започна рано тази сутрин в присъствието на министъра на транспорта Ивайло Московски и шефа на Морска администрация кап. Живко Петров, съобщи БНТ. Михаил Заимов, който подаде сигнала за източника на разлива, коментира, че двете струи са големи колкото юмрук. Обяснява, че работата ще е трудна заради лошото състояние на кораба, чиито бордове почти са се съединили. Министърът на транспорта Ивайло Московски, който направи оглед на замърсеното място, каза, че предстоящата операция по цялостното премахване на мазута от резервоарите на \"Мопанг\" е предизвикателство за институциите. Допълни, че има процедура за такива случаи и че ще бъдат осигурени нужните средства. Шефът на Морска администрация обяснява, че са вадени потънали кораби както и гориво от тях, но на по-малка дълбочина и в близост до пристанище. Освен това корабите са били в по-добро състояние. \"На мен поне не ми е известно в България да е извършвано операция на стогодишен кораб, потънал, полуразрушен, неизвестен по същество за нас т.е. без да имаме цялостни планове на кораба и конструкция, без да знаем какво количество гориво има, в кои танкове\", казва той.", "date": "2018.08.14", "title": "В сряда ще има нов оглед на кораба, от който изтича мазут"}
{"url": "https://www.dnevnik.bg/biznes/2018/08/14/3296279_obmenni_bjura_ogranichiha_ili_spriaha_da_prodavat/", "text": "Обменните бюра в София ограничиха, а други сряда да продават турски лири, съобщи Би Ти Ви. Причина за това стана силното обезценяване на валутата. Пред телевизията от бюрата обясняват, че са въвели ограничения, за да може да има лири за повече клиенти - предимно хора, които предстои да почиват в Турция. \"Основната причина е, че можем да намерим турски лири на едро много по-скъпо, отколкото регулативната рамка ни позволява, и трябва да продаваш на загуба\", обясни Димо Стефанов, анализатор в чейнджбюро. Представители на туристически агенции пък твърдят, че пътуванията за Турция тази година силно са се увеличили, което означава и повече търсене на лири. ", "date": "2018.08.14", "title": "Обменни бюра ограничиха или спряха да продават турски лири"}
{"url": "https://www.dnevnik.bg/sviat/2018/08/14/3296285_srutvaneto_na_mosta_v_genua_ne_e_mojelo_da_se_predvidi/", "text": "Не е било възможно да се предвиди срутването на моста на магистралата в Генуа и е прекалено рано да се установи причината, заяви директор на акционерното дружество \"Аутостраде\", което управлява срутилата се магистрала, предаде \"Ройтерс\", цитирана от БТА. \"Аутостраде\" е част от инфраструктурната група \"Атлантия\", в която един от големите акционери е холдингът на семейство Бенетон. \"Аутостраде\" отговаря за срутилата се част от платената магистрала. \"Срутването беше неочаквано и непредвидимо. Мостът беше под постоянно наблюдение, дори повече, отколкото предвижда законът\", заяви Стефано Мариляни, директор на дружеството за района на Генуа. \"Нямаше никаква причина мостът да се смята за опасен\", подчерта той.  По данни на италианската агенция за гражданска отбрана при срутването са загинали най-малко 20 души и 16 са ранени. Представител на агенцията уточни, че данните подлежат на промяна и се очаква броят на жертвите да нарасне. В момента на срутването на пътя са се намирали около 30 коли и между 5 и 10 камиона. Властите засега не разполагат с достатъчна информация, за да определят причините за катастрофата. Италианските спасители са евакуирали жителите на сгради, намиращи се близо до срутилия се мост поради опасения, че може да се рухнат и други части от него, предаде ТАСС. По данни на в. \"Република\" загиналите при трагедията са 35, включително едно дете. Петима от общо 14 ранени са в критично състояние. Кметът на френския град Ница съобщи, че е готов да изпрати помощ на италианските спасителни служби, ако е необходимо. Болниците в Ница също са готови да приемат ранени, подчерта кметът Кристиан Естроси, цитиран от Франс прес. Аналогично предложение отправи и кметството на френския град Кан.  Италианският премиер Джузепе Конте пристигна на мястото на катастрофата. Той ще остане в региона до утре, за да се срещне със семейства на загинали и пострадали, предаде ТАСС.", "date": "2018.08.14", "title": "Срутването на моста в Генуа не е можело да се предвиди, уверява поддържащата фирма"}
{"url": "https://www.dnevnik.bg/sviat/2018/08/14/3296288_dvugodishno_dete_e_sred_desetki_deca-robi_osvobodeni_v/", "text": "Десетки деца, жертва на трафик и робска експлоатация, са били освободени, а 24 души са арестувани в рамките на една седмица в началото на юли в операция на \"Европол\" в 22 европейски държави. Сред страните е и България,  съобщи  институцията във вторник. В последвалото разследване са разкрити и 45 случая на трафик на мигранти и фалшифициране на документи, заради което са задържани други 61 души. В съобщението не се посочва националност на освободените, нито в кои държави са извършени арестите. Уточнява се само, че действията на органите на реда са били фокусирани върху известни места за сексуална експлоатация и принуждаване на деца да просят и да извършват престъпления като джебчийство и дребни кражби, както и засилени акции на гранични пунктове. Според Фондация \"Томпсън Ройтерс\" над половината арести са извършени във Великобритания, където 44 души са задържани за поредица престъпления, включително изнасилване на дете, сексуално посегателство и поробване. \"Реалността едва сега започва да излиза наяве\", казва пред фондацията Якуб Собик от организацията Anti-Slavery International. Той призова за повече специализирано обучение на полицаи и други служители от органи на реда. \"Установихме, че мнозина, които са минали през трафиканти, са се свързали с човек, който би могъл да им помогне по пътя. Но не са получили такава помощ, защото подобни хора не знаят как да разпознаят някой, който може да е експлоатиран или контролиран от друг човек.\" Великобритания е смятана за световен лидер в борбата срещу робството. През 2015 г в страната бе приет Закон срещу модерното робство, който заплашва трафикантите с доживотен затвор, предоставя на потенциалните жертви по-добра защита и принуждава бизнеса да се заеме с проблема с принудителния труд. Но в случая с поробени деца в закона няма гаранция, че те ще получат помощ от специалист или право да останат в страната. ", "date": "2018.08.14", "title": "Двегодишно дете е сред десетки деца-роби, освободени в международна операция"}
