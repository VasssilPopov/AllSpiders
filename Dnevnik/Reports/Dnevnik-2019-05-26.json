{"url": "https://www.dnevnik.bg/politika/2019/05/26/3911657_predninata_na_gerb_pred_bsp_e_54_sochat_okonchatelnite/", "text": "ГЕРБ получава 29.8%, а БСП - 24.2 на сто от гласовете на изборите за европейски депутати днес, сочат данните от паралелното преброяване на агенция \"Галъп интернешънъл\" при 100% от извадката, съобщи БНТ в 23.40 часа. Със сигурност евродепутати имат още ДПС, получили 16.9% от гласовете и ВМРО (7.8%). \"Демократична България\" са на ръба, като при нужен резултат от 5.8%, по последни данни на \"Галъп\" те имат 6.4%. При тези резултати ГЕРБ ще имат шестима евродепутати, БСП - 5, ДПС - 3, ВМРО - 2 и \"Демократична България\" евентуално един.. Под бариерата остават \"Воля\" (3.3%), \"Атака\" (1%), \"Коалиция за България\" (0.9%), \"Патриоти за Валери Симеонов\" (1.1), ПП \"Възраждане\" (1%), Десислава Иванчева (1.8%) и други. Избирателната активност е била 31.7%. ", "date": "2019.05.26", "title": "Преднината на ГЕРБ пред БСП е 5.4%, сочат окончателните данни на \"Галъп\""}
{"url": "https://www.dnevnik.bg/bulgaria/2019/05/26/3911598_desislava_ivancheva_na_horata_im_pisna_shte_se_iavia_i/", "text": "Бившият кмет на \"Младост\" Десислава Иванчева получава 1,2% подкрепа на изборите за Европейски парламент по предварителни данни. Иванчева  бе осъдена на първа инстанция  в средата на април за подкуп. Тя се кандидатира за евродепутат и проведе голяма част от кампанията от дома си, където изпълнява  мярка \"задържане под стража\" , след като бе осъдена на 20 г. затвор. \"За мен резултатът е доста добър, при положение, че водех кампанията от вкъщи. За две седмици пиар и реклама с 10 000 лв., мисля, че много добре сме се представили\", коментира Иванчева пред Би Ти Ви. \"Това е един голям шамар за всички големи партии. На хората вече им писна. Успяхме да изпреварим две парламентарно представени партии - \"Атака\" и Валери Симеонов\", каза Иванчева. Според нея ниската избирателна активност е доказателство, че хората не вярват на управляващите. \"Ние сме честни граждани, системата се опитва да смачка всички, които са бунтати, опъват се на правителството и се борят с корупцията. Делото срещу нас е манипулирано, не е истинско\", заяви Иванчева. Тя е категорична, че ще остане в политиката и ще участва и на следващите избори – местния вот наесен. По-рано днес Иванчева заяви , че е гласувала за \"по-добро бъдеще за България, по-достоен живот в родината ни, за свобода, за реално правосъдие, за спиране на злоупотребите и корупцията\".", "date": "2019.05.26", "title": "Десислава Иванчева: На хората им писна, ще се явя и на следващите избори"}
{"url": "https://www.dnevnik.bg/politika/2019/05/26/3911603_borisov_komentira_izborite_samo_vuv_feisbuk/", "text": "Премиерът Бойко Борисов, който не участва в партийната пресконференция след днешните избори за Европейски парламент, каквито по традиция лидерите на политическите сили дават, коментира единствено във \"Фейсбук\" изборния резултат на ГЕРБ. Партията му спечели с голяма преднина пред втората политическа сила БСП противно на социологическите прогнози. На фона на рекордно ниската избирателна активност в страната и засилена активност в други европейски държави, чрез профила си в социалната мрежа премиерът благодари на всички български граждани, които днес гласуваха. \"Благодаря и на нашите избиратели, които ни подкрепиха и ни се довериха\", написа Борисов. \"Съзнавам, че нашите грешки, макар и осъзнати, може да ги поправим само с много работа. Благодаря Ви от сърце за подкрепата в този момент, тя ме мотивира още повече и отговорността ми пред Вас е още по-голяма. Обещавам Ви - само работа, работа и пак работа!\", обърна се към избирателите лидерът на ГЕРБ. По-рано тази вечер пресконференция даде водачът на листата на ГЕРБ и еврокомисар Мария Габриел, която обеща анализи и коментари за изборния резултат от премиера във вторник. Пред камерите не се появи и шефът на предизборния щаб на ГЕРБ Цветан Цветанов, който обикновено води изявленията след избори. Цветанов, който беше в центъра на скандала с евтините имоти, купени от управляващите, беше принуден да се оттегли от парламента, а Борисов намекна, че съдбата му в партията ще зависят от представянето на партията на вота за Европарламент. Самият Цветанов, който водеше активна предизборна кампания и сам я отразяваше във фейсбук профила си, реагира в мрежата едва малко преди полунощ. \"Благодаря от сърце на всички структури на ГЕРБ за силната мотивация и добре свършената работа!\" написа той. ", "date": "2019.05.26", "title": "Борисов коментира изборите само във \"Фейсбук\""}
{"url": "https://www.dnevnik.bg/sviat/2019/05/26/3911605_hiliadi_kjurdi_prekratiha_gladna_stachka_sled_priziv/", "text": "Лидерът на смятаната за терористична организация Кюрдска работническа партия (ПКК) Абдуллах Йоджалан призова от затвора на остров Имралъ да се обяви край на гладна стачка на депутати и затворници и това доведе до края на протеста, предадоха турски издания. \"Очаквам акцията да приключи в светлината на изявленията, които ще бъдат направени от адвокатите ми,\" казва Йоджалан в изявление, прочетено от един от адвокатите му в неделя, предадоха \"Газете Карънджа\" и катарската телевизия \"Ал Джазира\". \"Другари, посветили се на гладни стачки, очаквам да прекратите протеста си.\" Думите му следват 200-дневен протест, започнат от депутати от Демократичната партия на народите (ДПН) в края на миналата година с искане за по-добри условия за Йоджалан и достъп на семейството му до него. В резултат този месец той получи право на свиждане с адвокатите си за пръв път от осем години. Наскоро той имаше възможност и да се срещне с брат си Мехмет Йоджалан за пръв път от 2016 г. насам. Това стана, след като в средата на май турският правосъден министър Абдулхамит Гюл каза, че забраната за свиждания от 2011 г. вече е отменена. Малко по-рано, в началото на месеца, Йоджалан направи още едно изявление (за него е рядкост да се обръща към поддръжниците си в последните години) с искане стачкуващите да се рискуват живота си заради него. Към стачката се присъединиха близо 3000 затворници в страната. \"Йоджалан като оръжие\" Йоджалан, който е зад решетките вече 20 години, остава авторитетът зад ПКК, но и е влиятелен за милиони други представители на кюрдите в Турция и съседни държави. Въоръжената групировка влезе в конфликт с Турция преди близо три и половина десетилетия - загиналите са общо 40 хил. души. Заловен от турското разузнаване по време на правителството на Бюлент Еджевит (последния премиер преди Партията на справедливостта и развитието) през 1999 г., Йоджалан не бе екзекутиран само защото Турция отмени смъртното наказание като част от преговорите с Европейския съюз. ПКК същевременно стана обект на нова кампания на Анкара в последните няколко години. Преди това, през 2013 г., президентът Реджеп Тайип Ердоган обяви сваляне на оръжията с цел да бъде прекратен конфликтът с кюрдската терористична организация - не без помощта на Йоджалан и неговите послания до кюрдите. Две години по-късно той поднови военните действия. И в двата случая критици го обвиниха, че го прави с предизборни цели - в първия за да спечели кюрдите, а във втория - за да си върне мнозинството, изгубено на парламентарните избори през лятото на 2015 г. Анкара обвинява депутатите от ДПН, че са \"свързани с ПКК\". Някои турски коментатори и анализатори обаче смятат, че Йоджалан  бива използван в момента , за да се спечелят гласове от кюрдите, важни за победата в повторните избори в Истанбул, които ще се състоят на 23 юни. Управляващата Партия на справедливостта и развитието (ПСР) на Ердоган поиска  местните избори в Истанбул да се повторят  заради твърдения за нередности, след като кандидати на организацията изгубиха контрола върху почти всички големи икономически центрове на страната. Според \"Ройтерс\" Йоджалан също така е дал заявка за възможна роля в Сирия. Имат се предвид доминираните от кюрди бойци Сили за защита на народа (YPG), които Анкара обвинява, че са сирийско разклонение на ПКК и които заплашва с \"прочистване\" от североизточните райони на страната.", "date": "2019.05.26", "title": "Хиляди кюрди прекратиха гладна стачка след призив на лидера на ПКК"}
{"url": "https://www.dnevnik.bg/politika/2019/05/26/3911601_gerb_poluchava_305_a_bsp_-_25_sochi_paralelnoto/", "text": "ГЕРБ получава 30.5%, а БСП - 25 на сто от гласовете на изборите за европейски депутати. Това сочат данните от паралелното преброяване на агенция \"Галъп\" при 75% от извадката, съобщава БНТ в 22.10 часа. Избирателната активност е била 31.4%. Трети са ДПС с 14. 5%, а свои представители в Европарламента ще изпратят и ВМРО (7.7%), както и \"Демократична България\" (6.4%). Според тези резултати броя на спечелените от ГЕРБ мандати е 6, БСП имат 5, 3 са за ДПС, 2 за ВМРО и 1 за \"Демократична България\". Под бариерата остават Воля с 3.4%, Атака с 1%, \"Коалиция за България\" - 1.2%, \"Патриоти за Валери Симеонов\" с 1.1%, ПП \"Възраждане\" с 1.1%, Десислава Иванчева с 1.8%, Ваня Григорова - 0.7%. За \"други\" са гласували 5.7% от имащите право на глас. Гласували \"Не подкрепям никого\" са 3.3 на сто.", "date": "2019.05.26", "title": "ГЕРБ получава 30.5%, а БСП - 25%, сочи паралелното преброяване на \"Галъп\""}
{"url": "https://www.dnevnik.bg/politika/2019/05/26/3911610_kak_se_preliaha_glasovete_i_koga_reshiha_za_kogo_da/", "text": "Любопитна е и информацията за това, кога са решили за кого да дадат гласа си симпатизантите на отделните партии.", "date": "2019.05.26", "title": "Как се преляха гласовете и кога решиха избирателите кого да подкрепят (графики)"}
{"url": "https://www.dnevnik.bg/sport/2019/05/26/3911608_milan_ostava_bez_shampionska_liga_i_dogodina_inter_se/", "text": "Милан\" няма да играе в Шампионската лига през следващия сезон. В последния кръг \"росонерите\" спечелиха с 3:2 гостуването си на \"Спал\", но се нуждаеха от грешка на някой измежду \"Аталанта\" и \"Интер\", които не допуснаха изненада. \"Аталанта\" се справи с 3:1 със \"Сасуоло\" и за пръв път в историята си ще участва в Шампионската лига. От своя страна, \"Интер\" преодоля трудно с 2:1 \"Емполи\". В герой за \"нерадзурите\" се превърна вратарят Самир Ханданович, който направи страхотни намеси в края на мача. \"Интер\" поведе гол на Балде Кейта в началото на второто полувреме, а по-късно Мауро Икарди пропусна дузпа. \"Емполи\" изравни в 76-ата с чрез Хамед Траоре, което работеше в полза на \"Милан\", но пет минути по-късно Раджа Наинголан върна преднината на \"Интер\". След последния кръг \"Аталанта\" и \"Интер\" събраха по 69 точки и заеха съответно трета и четвърта позиция, които ги класират за Шампионската лига. За осма поредна година  титлата грабна \"Ювентус\" , а \"Наполи\" е втори. \"Милан\" остана на една точка от мечтата. \"Росонерите\" завършиха пети с 68 точки и отново ще играят във втория по сила турнир Лига Европа. За последно \"Милан\" беше част от Шампионската лига през сезон 2013-14.", "date": "2019.05.26", "title": "\"Милан\" остава без Шампионска лига и догодина, \"Интер\" се измъкна в края"}
{"url": "https://www.dnevnik.bg/politika/2019/05/26/3911475_alfa_risurchkum_galup_sociologiiata_e_otgovornost/", "text": "Изследването на общественото мнение е сложна и отговорна работа, която изисква прецизност, познания и отговорност - с тези думи управляващият партньор в социологическата агенция \"Алфа Рисърч\" Боряна Димитрова разкритикува остро агенция \"Галъп Интернешънъл\" в ефира на БНТ. Изявлението й беше направено в най-гледаното време - веднага след обявяването на резултатите от евроизборите и беше провокирано от данните, които \"Галъп\" даваше преди гласуването. \"Алфа Рисърч\" и \"Галъп\" са сред най-известните социологически агенции в страната. Част от шефовете на \"Галъп\" до последния момент говореха за тенденции, които са коренно различни от това, което сега показват резултатите, заяви Димитрова, като на няколко пъти спомена Андрей Райчев и последната му прогноза преди вота. На 23 май двамата бяха в студиото на БНТ и тогава Райчев заяви, че разликата между ГЕРБ и БСП е по-малка от  прогнозираната от \"Алфа Рисърч\"  (агенцията даваше 4.5 на сто преднина за управляващите) и дори не изключва социалистите да водят в резултата. През март и април изследванията на \"Галъп\" даваха предимство на левицата. Резултатите днес показват победа на ГЕРБ с разлика между 5 и близо 8 процента при различните агенции. Социологията изследва обществени процеси и не мога да приема, че можеш да замениш големите социални процеси и важните социални проблеми с числа, които не са в центъра на обществения дебат, заяви Боряна Димитрова. Тя добави, че личните предпочитания на социолозите са едно, но науката трябва да почива на методология и точност. Андрей Райчев, който дълго време беше съсобственик на \"Галъп\", а преди няколко години обяви, че се оттегля от социологията, но ще наблюдава политическите процеси в страната, не присъстваше в студиото на изявлението на Боряна Димитрова. Малко по-късно, в същото студио директорът на \"Галъп\" Първан Симеонов, опонира, че агенцията не е изнасяла финална прогноза за изборите, а само моментна снимка на нагласите, при това направена седмица по-рано. В разпространените тогава данни се казваше, че към 17 май според агенцията БСП е с потенциален вот между 28% и 32%, а ГЕРБ - с потенциален вот между 27% и 31%. Не излязохме с прогноза, тъкмо защото не можехме да разчитаме на актуални данни, каза днес Симеонов.  В последвалата дискусия политологът Антоний Гълъбов посочи, че прогнози за изборни резултати е редно да се правят върху поредица от сондажи най-малко година и половина назад и че всеки опит да се представи сондаж като предизборна прогноза е манипулация. Колегата му Румяна Коларова пък заяви, че според нея \"Галъп\" са разполагали с \"доста точна прогноза, но просто я премълчаха\".", "date": "2019.05.26", "title": "\"Алфа Рисърч\"към \"Галъп\": Социологията е отговорност"}
{"url": "https://www.dnevnik.bg/bulgaria/2019/05/26/3911370_kum_13_ch_izbiratelnata_aktivnost_e_malko_nad_15_na_sto/", "text": "Към 13 ч. избирателната активност в страната е 15.47%, съобщиха от централната избирателна комисия. Най-висока е в Перник, а най-ниска в 24-ти избирателен район в София и в Пловдив. Общо 992 856 души са упражнили правото си на глас в страната. Гласуването продължава до 20 ч. Изборният ден може да бъде удължен по преценка на Централната избирателна комисия (ЦИК), ако в 20.00 часа пред изборните помещения има желаещи да гласуват, но удължаването може да е най-много с един час - до 21.00 часа. Избирателните секции в страната по предварителен списък са 11 660, а общият брой избиратели по избирателни списъци е 6 355 633.", "date": "2019.05.26", "title": "Към 13 ч. избирателната активност е малко над 15 на сто"}
{"url": "https://www.dnevnik.bg/bulgaria/2019/05/26/3911369_za_mashinnoto_glasuvane_v_edno_uchilishte_v_centura_na/", "text": "Средата на изборния ден. 14.00 часа. Училище в центъра на София. В една от секциите, които предлагат възможността за машинно гласуване, активността не е кой знае колко голяма. В продължение на един час в нея са влезли едва около 15 души. В цялата страна 3000 са секциите, които предлагат на избирателите тази възможност. Но до каква степен те се възползват от нея? И какво е отношението им към този начин да заявят избора си? Р. Д., която работи като журналист в обществена медия, предпочита машинното гласуване, обаче не смята, че в България трябва да се гласува само така. Тя коментира и поведението на политиците. Според нея те масово гласуват с хартиени бюлетини, защото така \"излизат по-добре на снимките\". Друг избирател, който се застъпва за машинното гласуване, е 46-годишният М. А. Той е по-лаконичен - ново е и затова трябва да се подкрепя. Той също не гласува по този начин за пръв път. Различни аргументи прилага 36-годишният К. Р., който също се възползва от машинното гласуване, когато има такава възможност. \"Нямам доверие към избирателната система\", заявява той. Основна причина за скептицизма му са преброяването и събирането на гласове. По думите му той е сигурен, че по този начин вотът се \"изкривява\". Затова и смята, че в България трябва да се гласува само машинно. 67-годишната Т. А. от самото начало отбелязва, че нейната ситуация е по-различна от тази на повечето избиратели. Тя е в България за кратък период от време. От 1991 г. живее в САЩ. Всъщност току-що са й казали, че трябва да гласува в друга секция. \"За мен не е значение дали ще гласувам машинно\", казва тя, отбелязвайки, че е по-важно за евродепутати да бъдат избрани подходящи хора. Д. В. е пенсионер на 75 г. и отначало не иска да коментира, защото нищо не разбирал. \"Това е работа за младите. Ние сме си свикналия по стария начин\", казва той. По-рано през деня в 7 секции в страната машинното гласуване  беше преустановено поради технически причини.", "date": "2019.05.26", "title": "За машинното гласуване в едно училище в центъра на София"}
{"url": "https://www.dnevnik.bg/evropa/2019/05/26/3911379_upravliavashtite_pecheliat_istoricheska_pobeda_na/", "text": "Управляващата Лейбъристка партия на Малта печели най-голямата изборна победа в историята на страната, заяви премиерът Джоузеф Мускат, цитиран от ДПА. Партията получи около 55 на сто от гласовете, или с около 45 хил. гласа повече от консервативната Националистическа партия, добави Мускат пред държавната телевизия. \"Това е вот срещу негативно мислещите, заяви премиерът. Това е вот срещу тези, които карат хората да се страхуват от несъществуващи проблеми.\" Официални резултати от изборите за Европейски парламент се очакват едва след затварянето на последните секции в Италия. Представители на политически партии в Малта обаче съобщиха предварителни данни за резултатите от евроизборите на острова. Активността на гласоподавателите е достигнала 72.6 на сто, което е спад спрямо 76.8 на сто, отбелязани през 2014 година. /БТА", "date": "2019.05.26", "title": "Управляващите печелят историческа победа на евроизборите в Малта, заяви премиерът"}
{"url": "https://www.dnevnik.bg/bulgaria/2019/05/26/3911381_mladeji_kupuvat_glasove_po_20_lv_v_breznik_v_dobrich/", "text": "Сигнал до Районната избирателна комисия в Перник за купуване на гласове в град Брезник изпратиха от областния предизборен щаб на \"БСП за България\". Според данни, изпратени до социалистите, в СИК 1, 2 и 3 в Брезник, група младежи обикалят около трите секции и предлагат банкноти от по 20 лв. на хора от ромски произход, за да продадат гласа си. В сигнала си социалистите искат РИК да направи незабавна проверка, за да предотврати нарушаване на изборните правила. БСП - Добрич, сигнализира за купуване на вот в изборния ден от регистрираните в секция 83 и 84 представители на ГЕРБ в училище \"Йордан Йовков\". Представители на социалистите в Перник сигнализират за агитация и раздаване на предизборни материали на партия ГЕРБ в СИК №37 в ОУ \"Св. св. Кирил и Методий\", град Перник. В Пловдив са получени сигнали за предизборни билбордове на \"Воля\" в непосредствена близост до Секционни избирателни комисии 90, 91, 93, 94, 95 и 96. В Кюстендил има сигнали от представители, застъпници, членове на СИК и гласоподаватели за установени технически проблеми с печатите, поставяни на гърба на бюлетините. ГЕРБ във Видин сезира Районната избирателна комисия за грубо нарушение на изборното законодателство от страна на член на СИК №101 в село Кутово, община Видин. Членът на комисията от квотата на БСП Иванка Георгиева агитира избирателите, желаещи да упражнят правото си на глас, да гласуват с номер 18 в бюлетината, се казва в съобщение от партията. В жалбата до РИК областният координатор на ГЕРБ - Видин, Владимир Тошев посочва, че членовете на СИК при изпълнение на своите функции са длъжностни лица по смисъла на Наказателния кодекс. Те не могат да провеждат предизборна агитация. \"Обръщаме се към вас за извършване на незабавна проверка и преустановяване на незаконосъобразните действия на горецитираното лице\", се казва в жалбата, подадена от ГЕРБ - Видин. От прокуратурата съобщиха, че към 11 часа днес са образувани 15 досъдебни производства за престъпления против политическите права, от които 1 е прекратено поради липса на доказателства за извършено престъпление. По разследваните 14 производства няма обвинени лица. Те са образувани в районните прокуратури в Бургас, Сливен (2), Елена, Павликени, Провадия, Търговище (2), Велинград, Казанлък, Козлодуй, Перник, Айтос и Плевен. Образувани са и две досъдебни производства в Стара Загора и Добрич, при които се разследват посегателства върху помещения, ползвани от политически партии. В Добрич районната прокуратура е внесла обвинителен акт след проведено бързо производство. Обвинението касае умишлено счупване на витринни стъкла на партиен клуб. Прокурорските преписки за проверка по сигнали за извършени престъпления против политическите права са 143. От тях по 100 е постановен отказ за образуване на наказателно производство, а по 43 продължава извършването на проверка по реда на чл. 145 Закона за съдебната власт. За сравнение, при предишните избори за Европейски парламент през 2014 г. образуваните досъдебни производства са били 21, а преписките за проверки по сигнали – 535. В цялата страна продължава дежурството във всички прокуратури, както и в 11-те териториални отделения на районни прокуратури. В 12 часа днес се проведе и координационно съвещание на Националното междуведомствено звено, създадено от прокуратурата, МВР и ДАНС, в което участваха главният прокурор, министърът на вътрешните работи и председателят на ДАНС. Сигнал за политическа агитация с шоколади е постъпил в РИК в Смолян, става ясно от решение на комисията по казуса. Сигналът идва от наблюдател от Институт за социална интеграция. В него той твърди, че в една от секциите в града се раздавали шоколадови изделия с лика на политическа партия, което представлява непозволена агитация. От РИК са направили проверка на място в секцията, която се намирала във филиала на детска градина Зорница\". При нея обаче установяват, че твърденията в сигнала не отговарят на истината и няма агитация. В избирателна секция в село Ясеновец, община Разград, около 14.00 часа е констатирано, че масово гласоподаватели заснемат с мобилен телефон бюлетината си. А пред въпросната избирателна секция стоят лица, които са на разстояние по-малко от 50 метра от входа й, извършват агитация и проверяват вота върху заснетите бюлетини. БСП подаде жалба до РИК - Пазарджик за нарушения в изборния ден - в секция, в ОДЗ \"Здравец\", на гласувалите лица не са попълвани номерата на личните карти в избирателните списъци по указания на председателя на комисията. \"Даването на такива указания е в грубо нарушение на Изборния кодекс. Моля ви, да извършите своевременно проверки и да разпоредите да се вписват данните на избирателите в избирателните списъци\", се казва още в жалбата. Социалистите в Перник са подали жалба до РИК-Перник за нарушени избирателни права в ОУ \"Св. Иван Рилски\" - гражданин не е бил допуснат да гласува неправомерно. Членове на БСП сигнализират с жалба до РИК-Пловдив, че в с. Триводици, общ. Стамболийски гражданин с увредено зрение не е бил допуснат да гласува с придружителя си. Подаден е сигнал и за неправомерна агитация от кмета на русенското село Ценово Петър Петров, извършвана в двора на ОУ \"Христо Ботев\" в селото. Член на СИК в дупнишкото село Баланово е била отстранена от комисията преди обяд заради употреба на алкохол. Председателят и други членове установили, че колежката им е подпийнала и се държи странно. Подали сигнал в РИК и полицията. Пристигналите униформени тествали жената с дрегер, който отчел 1,05 промила алкохол. Жената е изведена от секцията, а мястото й останало непопълнено, защото смени се правят до 9 ч. Това няма да попречи на изборния процес, тъй като в комисията има кворум. Час преди края на изборния ден БСП – София подаде сигнали до 23-та, 24-та и 25-та РИК, както и до ЦИК, за нарушения на Изборния кодекс. Представители на \"Воля\" масово не са се явили в изборните помещения. По този начин са затруднили действията на СИК от 23-ти, 24-ти и 25-и ИР в предизборния ден, при откриването на изборния ден, при осигуряването на свободното и спокойно протичане на гласуването в избирателните секции, както и при преброяване на гласовете за кандидатските листи. Налице е сериозна опасност за нарушаване на чл. 285, ал.1, връзка с чл. 378 от ИК, които изискват предаването на протоколите с изборните резултати на РИК, да се осъществи от председател или зам.-председател, секретар и член на СИК, предложени от различни партии и коалиции, предупреждават от БСП. При отсъствие на представители на три различни политически сили е невъзможно законосъобразно предаване на протоколите.", "date": "2019.05.26", "title": "Младежи купуват гласове по 20 лв. в Брезник, в Добрич чупят витрина на партиен офис"}
{"url": "https://www.dnevnik.bg/citat_na_deniia/2019/05/26/3911393_citat_na_denia_ne_mi_razvaliaite_nastroenieto_s_radev/", "text": "Това каза премиерът Бойко Борисов в коментар на думите на президента Румен Радев след гласуването му, че трябва да има промяна. \"Той беше активен по време на цялата кампания, така че аз го приемам като политически лидер. Сега всяко изказване ще бъде в полза на... най-много да ме глобят за агитация. Така че не ми цитирайте човек, който през цялата кампания беше за БСП\", каза още Борисов, след като  гласува в Банкя .", "date": "2019.05.26", "title": "Цитат на деня: Не ми разваляйте настроението с Радев"}
{"url": "https://www.dnevnik.bg/sport/2019/05/26/3911368_grigor_dimitrov_si_suzdade_problemi_no_premina_v_pet/", "text": "Григор Димитров си създаде проблеми, но преодоля успешно първия кръг на турнира от Големия шлем \"Ролан Гарос\". Българинът спечели с 6:3, 6:0, 3:6, 6:7 (4), 6:4 срещу сърбина Янко Типсаревич, който е 307-и в ранглистата. Мачът предложи две лица на разменено превъзходство, като Димитров изпита трудности след вихрени първи два сета. Българинът допусна много грешки от бекхенд, но успя да затвори мача след малко над 3 часа игра. Димитров се класира за втория кръг на турнир от АТП, след като отпадна на старта в предишните три надпревари, в които участва. Във втория кръг българинът ще се изправи срещу Марин Чилич. Хърватинът се наложи с 6:3, 7:5, 6:1 над Томас Фабиано от Италия. В началото двамата имаха проблеми при вкарването на първия си сервис, което доведе до много възможности за пробив. Типсаревич и Димитров си размениха по два пробива, преди българинът отново да спечели подаването на съперника и да поведе с 5:3. Димитров имаше проблеми в края на сета, но затвори частта в своя полза. Силната му игра се пренесе във втория сет, който българинът спечели с 6:0. Димитров вдигна драстично нивото си на представяне и не оставяше шансове на своя съперник. Българинът проби отново в началото на третия сет, с което спечели 11-и пореден гейм. Серията на Димитров обаче приключи и Типсаревич постепенно изравни играта. Сърбинът нямаше какво да губи и започна да пласира дълбоки удари, които затрудняваха българина. 307-ият в света веднага върна пробива, а впоследствие отново спечели подаването на Димитров и след 6:3 намали изоставането си. Типсаревич измъкваше дългите разигравания, като Димитров нямаше отговор. Българинът беше пробит и изостана с 2:4. Димитров се измъкна в седмия гейм, който го вдъхнови да заиграе по-силно. Той поведе с 40:0 в следващия, но не успя да изравни. Типсаревич имаше възможност да спечели сета, но Димитров отрази опасността и впоследствие проби в последния възможен момент. Сетът влезе в тайбрек, в който по-съобразителен беше Типсаревич. Сърбинът го измъкна след 7:4 точки и вкара мача в пети сет. В решаващата част сервиращите печелеха подаванията си. Димитров показа характер и проби за 5:4, след което затвори трудно мача.", "date": "2019.05.26", "title": "Григор Димитров си създаде проблеми, но премина в пет сета първия тест на \"Ролан Гарос\""}
{"url": "https://www.dnevnik.bg/sport/2019/05/26/3911392_video_nagrajdavaneto_na_purviia_bulgarin_v_zalata_na/", "text": "Бившият вратар на националния отбор  Константин Михайлов  беше приет в Залата на славата в хокея. Той първият българин с подобно признание. Михайлов получи приза Ричард \"Биби\" Ториани, който се връчва за изключителна кариера в неводеща хокейна нация. 54-годишният българин, който е играл на 28 световни първенства за мъже, беше награден от президента на международната федерация (IIHF) Рене Фасел. \"Тази награда виждам не само като лично признание, но и като признание за всички български хокейни състезатели и деятели, които се надявам, че следват твърдото ми убеждение, че човек трябва да има цел, дисциплина, почтеност, съчетани със страст, отговорност и постоянство\", каза Михайлов. България става едва осмата страна с играч, приет в Залата на славата в хокея. Най-много са състезателите от Канада и САЩ. В списъка са още играчи от Русия (включително СССР), Швеция, Финландия, Словакия и Чехия.", "date": "2019.05.26", "title": "Видео: Награждаването на първия българин в Залата на славата в хокея"}
{"url": "https://www.dnevnik.bg/razvlechenie/2019/05/26/3911215_parazitut_ot_jujna_koreia_vze_zlatnata_palma_v_kan/", "text": "Най-голямото отличие на фестивала в Кан в крайна сметка отново отиде в Азия, след като тази вечер на церемонията по връчването на наградите \"Златната палма\" за най-добър филм бе избран \"Паразитът\" на южнокорейския талантливия южнокореец Бонг Джоон-Хо. Миналата година отличието бе завоювано от японеца Хирокадзу Коре-еда с филма му \"Джебчии\". Бонг, чието име през 2017 г. вдигна също много шум със скандала около неговия продуциран от \"Нетфликс\" филм \"Кроазет\", е първият южнокореец с награда от най-големия кинопреглед в света. Фестивалът отличи и дебютния игрален филм \"Атлантик\" на младата Мати Диоп, живееща в Париж, но със сенегалски корени, чиято мигрантска история спечели втората награда.  В условия, при които хората на киното призовават за повече равенство между половете в киноиндустрията и в година, в която от 21 заглавия в конкурсната програма четири са на жени режисьори, Диоп направи двоен удар. Не само защото е жена, но и защото е първата чернокожа жена, съревноваваща се за \"Златна палма\", отбелязва \"Ройтерс\". Единодушното решение \"Паразит\" да бъде награден се дължи отчасти на смесицата от жанрове, вплетени в него, заяви президентът на тазгодишното жури, мексиканският режисьор Алехандро Гонзалес Иняриту. Филмът се съревноваваше с филми, в които се бяха събрали купища холивудски знаменитости, сред които бе и \"Имало едно време в Холивуд\" на Куентин Тарантино. В \"Паразитът\" режисьорът използва жанра на трилъра и го преобърне в небивала социална критика срещу жестокото противоборство между бедни и богати, както  отбеляза преди ден  кореспондентът на \"Дневник\" в Кан Павлина К. Желева. \"Историята е за различните таланти на членовете на едно изнемогващо в бедност семейство. Благодарение на изобретателността си, а също и на поквареността си, то успява да завладее луксозния дом на богат капиталист и тотално да разбие живота му\", пише тя и допълва: \"Освен че е перфектно изигран, филмът е и перфектно заснет – с въздействащ минимализъм при богатите и изразителна претрупаност при бедните. И с достатъчно количество кръв и трупове на финала. А жанровата определеност далеч не изолира филма от реалността на истинския живот, тя по-скоро директно го вкарва в нея и го прави разбираем. Освен това сюжетът \"бедните въстават срещу богатите\", придобиващ все по-голямо значение навсякъде по света, е напълно разбираем, без обаче да е банализиран.\" Режисьорът Бонг заяви след отличието: \"Наистина уважавам филми, които се занимават с тежки политически проблеми много сериозно, но аз предпочитам повече да смеся това с хумор.\" Той допълни: \"Докато се смеят, искам да бъдат покосени от скрит в пазвата им меч, когато не очакват.\" Наградата за сценарий отиде при френската режисьорка Селин Скиама за лесбийската любовна история Portrait Of A Lady On Fire. Испанецът Антонио Бандерас спечели отличието за главна мъжка роля за образа си на измъчващия се режисьор в полубиографичния нов филм на Педро Алмодовар \"Болка и слава\". Той посвети наградата си на режисьора, който все още няма спечелена награда \"Златна палма\". Британката Емили Бийчам спечели приза за най-добра актриса за ролята си в \"Малкият Джо\" на Джесика Хауснър като ботанистката, която започва да има съмнения относно своите последни генномодифицирани творения.  Филмът на френския режисьор Ладж Ли \"Клетниците\" за полицейското насилие взе наградата на журито, която всъщност е еквивалент на бронзовият медал и то заедно с \"Бакурау\" на бразилския режисьорски тандем Клебер Мендонса Фильо и Хулиано Дорнеле. Сред другите наградени бе и белгийският режисьорски дует на Жан-Пиер и Люк Дарден, които бяха отличени за режисурата на филма за един радикализиран тийнейджър на име \"Младият Ахмед\". ", "date": "2019.05.26", "title": "\"Паразитът\" от Южна Корея взе \"Златната палма\" в Кан"}
{"url": "https://www.dnevnik.bg/politika/2019/05/26/3909780_kak_se_glasuva_za_evrodeputati_dnes/", "text": "Днес българските граждани ще избират седемнадесет представители в Европейския парламент (ЕП) за четвърти път. За трети път гласуването на изборите у нас е задължително, но санкция за негласуване няма. Кандидатите са общо 318 и са издигнати от 13 партии, 8 коалиции и 6 инициативни комитета. Очаква се за един евродепутатски мандат да са необходими между 120 и 150 хиляди гласа (още за кандидатите четете  тук ). За втори път на европейски избори може да се гласува с преференция, т.е. да се пренареждат кандидатските листи, в т.ч. и техните водачи. Прагът за валидност на преференциите е 5%, т.е. листата ще се размества, ако даден кандидат е събрал подкрепа от повече от 5 на сто от гласувалите за партията и коалицията, която го издига. За първи път обаче номерата на партиите, коалициите и инициативните комитети в бюлетината ще бъдат от 1 до 100, а на кандидатите - от 101 нагоре. Целта е да се избегнат преференции по т.нар. феномен 15/15, когато номерът на политическата формация съвпада с номера на кандидата. Също така за първи път има възможност за  машинно гласуване в 3 хиляди секции  в цялата страна (още четете  тук ). В тях избирателите могат да решат да дадат вота си по този начин и той ще се зачита. Гласуването започва в 7.00 часа и приключва в 20.00 часа. Изборният ден може да бъде удължен по преценка на Централната избирателна комисия (ЦИК), ако в 20.00 часа пред изборните помещения има желаещи да гласуват, но удължаването може да е най-много с един час - до 21.00 часа. Избирателните секции в страната по предварителен списък са 11 660, а общият брой избиратели по избирателни списъци е 6 355 633. Всяка бюлетина за европейските избори е отпечатана на бяла и непрозрачна хартия. На гърба й има място за два печата на секционната избирателна комисия (СИК). В долния й десен ъгъл има осемцифрен номер, който се откъсва по перфорирана линия от член на СИК след гласуването. От лявата страна на бюлетината са вписани наименованията на всички партии и коалиции, регистрирали кандидати за евродепутати, както и имената на независимите кандидати; а от дясната има кръгчета за отбелязване на преференция, в които има номера от 101 до 117, т.е. за седемнадесетте кандидати в съответните листи. Има и възможност \"Не подкрепям никого\". Гласува се само в тъмната стаичка. Не се показва вотът, защото в противен случай гласът ще бъде недействителен и няма да се брои. Заради това трябва да се внимава при сгъването на бюлетината и пускането й в прозрачната урна. В изборния ден гласоподавателят се явява в секционната избирателна комисия по постоянен или настоящ адрес, ако е заявил предварително такова желание. Учениците и студентите редовно обучение могат да гласуват в секция по избор в населеното място, където учат, ако то е различно от постоянния им адрес. Избирателят се легитимира пред член на комисията с личната си карта (със зелен паспорт – само гласоподавателите, родени до 31.12.1931 г.). След вписване на данните от личната карта на избирателя в списъка той получава бюлетина, която се откъсва от съответния кочан и на гърба й се поставя един печат на СИК. Нарушение е, ако членовете на комисията са накъсали бюлетините предварително за улеснение. След като вземе бюлетината, избирателят влиза в кабината за гласуване. Той отбелязва вота за партия, коалиция или независим кандидат за евродепутат, като поставя знак Х или V в квадратчето с номера на избраната от него политическа формация, на независим кандидат или в това на опцията \"Не подкрепям никого\". Отбелязването с тези знаци е действително само ако е с химикал, пишещ със син цвят. По желание избирателят може да отбележи и преференция, т.е. глас за определен кандидат за евродепутат от листата на предпочитаната политическа формация - нужно е да знае точно кой номер в листата е фаворитът му и да постави Х или V в съответното кръгче. Преференцията е действителна, ако е отбелязана само в едно кръгче със съответния знак. Ако няма отбелязана преференция, гласът не се брои за водача на листата, както е на парламентарни избори. Ако има вот за политическа формация и например отбелязани две преференции, бюлетината е валидна и гласът се зачита за листата, но преференциите не се броят. Бюлетината се сгъва така, че да не се вижда отбелязването. От ЦИК обясняват, че е препоръчително да се сгъне два пъти, като отгоре остане мястото за печати, където да се постави втори на излизане. Избирателят излиза от кабината за гласуване, подава сгъната бюлетина с вота си на член на СИК и следи за точното сверяване дали номерът върху нея съответства на номера върху кочана, от който е откъсната. Ако това е така, номерът се откъсва и се поставя в кутия, а върху бюлетината се поставя втори печат. След това избирателят я пуска в прозрачната урна. Едва след това избирателят полага подпис в избирателния списък. Ако избирателят допусне грешка при гласуване, той връща сгъната сгрешената бюлетина на СИК и получава нова за същия вид избор. Това право се предоставя само веднъж. Избирателят трябва да проследи, че сгрешената бюлетина, без да се разгъва, се унищожава с надпис \"Сгрешена\", подпечатва се с печата на СИК и се подписва от председателя, секретаря и член на СИК, предложени от различни партии и коалиции. Сгрешените бюлетини се описват в протокола на СИК. При несъответствие на номера на сгрешената бюлетина с номера от кочана тя се обявява за недействителна. Това обстоятелство се отбелязва върху бюлетината и в графа \"Забележки\" на избирателния списък, а избирателят не се допуска повторно до гласуване. Вписването в бюлетината на специални символи като букви, цифри или други знаци прави гласа недействителен. В 3 хиляди секции в цялата страна избирателите ще имат възможност да упражнят правото си на глас машинно и вотът им ще се зачита за реален. Става въпрос за секции, които се намират в областни и общински центрове, в по-малки градове, както и в села с над 300 избиратели (списък на секциите, където може да се гласува с машини, вижте  тук ). В изборния ден ще бъдат поставени и инструкции за гласуване с устройствата, което отнема няколко минути. След като избирателят се легитимира с документ за самоличност и заяви желание да гласува с машина, получава карта с надпис \"Избирател\". Картите са с номера 1, 2 и 3, а на следващия по ред избирател, пожелал да гласува машинно, задължително се предоставя карта с различен номер. За да може да осъществи правото си на глас, избирателят трябва да постави картата в отвор в машината, която трябва да е зад параван. Процедурата прилича на теглене на пари от банкомат. След това на екрана се появява бюлетината, която е на две страници. На първата са номерата на партиите, коалициите и инициативните комитети от 1 до 18, а на втората - останалите, както и опцията \"Не подкрепям никого\". За да направи своя избор, гласоподавателят трябва да натисне върху квадратчето с номера на партията, коалицията, независимия кандидат или \"Не подкрепям никого\". Избирателят може да променя избора си чрез докосване на различни от първоначално докоснатите квадратчета. В този случай на екрана остава само изборът съгласно последно докоснатото квадратче. При желание избирателят може да отбележи преференция в кръгчетата от дясната страна на екрана, където са номерата на кандидатите - от 101 до 117. Ако няма отбелязана преференция, гласът не се брои за водача на листата, както на национални избори. Накрая избирателят маркира \"Преглед\", уверява се, че гласът му е отразен правилно и докосва \"Гласуване\" и потвърждава избора си. Има и опция \"Отмени\", след което избирателят повтаря процедурата. При потвърждаване на избора с \"Гласуване\", машината отпечатва разписка. Избирателят я взема, проверява данните, сгъва я с текста навътре и я пуска в непрозрачна кутия. Картата \"Избирател\" се връща на комисията (за рисковете при машинно гласуване четете  тук ). В чужбина са разкрити 191 секции, в които могат да гласуват живеещите и пътуващите зад граница българи (още за секциите вижте  тук ). Гласуването става само с хартиена бюлетина. Списък с адресите и номерата на разкритите зад граница секции е публикуван на сайта на Министерството на външните работи (вижте  тук ). Българите зад граница, които вече са подали заявление за разкриване на секция, ще трябва да гласуват в съответната секция. Останалите ще могат да гласуват в която и да е секция, след като представят документи за самоличност и попълнят декларация, че не са гласували на друго място. Същото важи и за всички пътуващи в чужбина българи. В Гърция, където за трите почивни дни се очаква да пътуват много българи, секциите са 13 - три в Атина, една в Солун, една в Кавала, една в Каламата, четири на о. Крит, една в Неа Муданя, една в Никити и една на о. Родос. В Румъния секцията е само една и е в посолството в Букурещ. В Северна Македония също е една - в Скопие. В Сърбия са две - в посолството на страната ни в Белград и в консулството в Ниш, а в Турция са четири - в Истанбул, Анкара, Одрин и Бурса. Във Великобритания и Германия има по 24 секции - в посолството в Лондон са четири, а тези в Берлин - три. В Испания са разкрити 16, във Франция - 10, а в Италия - 6 (къде са секциите вижте  тук  и  тук ). Предварително раздаване на изборни книжа и материали. Изнасянето на избирателните кутии, избирателните списъци и бюлетините извън изборното помещение. Гласуването извън изборното помещение с изключение на случаите за гласуване с подвижна избирателна кутия. Присъствието в кабината за гласуване на други лица освен избирателя с изключение на случаите, в които е разрешено гласуване с придружител. Присъствието на други лица извън гласуващите в момента избиратели на разстояние по-малко от 3 метра от кабината за гласуване, когато в нея има избирател. Заснемането на начина на гласуване, като се използват мобилни телефони, фотоапарати или друга възпроизвеждаща техника. Глобата за това е 1000 лева. Разгъването на бюлетината след попълването и преди пускането й в избирателната кутия по начин, който позволява да се види начинът на гласуване. Влизането в изборното помещение с оръжие и/или предмети, опасни за живота и здравето на гражданите. Да се извършват действия пред и в изборното помещение, които накърняват добрите нрави и обществения ред. Изборите в Европа  започнаха на 23 май . Досега са гласували  Холандия , Великобритания, Чехия, Ирландия, Словакия, Латвия и Малта. Всички останали страни гласуват днес. Очаква се след вота да се сформира силно евроскептично и националистко малцинство, а проевропейските партии от основното течение да бъдат отслабени и фрагментирани. Резултатът може да има важни политически последици в някои страни. След като бъдат избрани на национално ниво, евродепутатите сформират паневропейски политически групи в парламента. Двете основни групи, на Европейската народна партия и на социалистите, вероятно ще загубят позиции и дори могат да изгубят комбинираното си мнозинство. Може да нямат достатъчно представители за мнозинство даже и с подкрепата на либералите. Леви и десни евроскептици е възможно да спечелят една трета от местата, подкрепени от временното присъствие на британските евродепутати, поддържащи Брекзит. Със засилен интерес се следят действията на френския президент Еманюел Макрон. През седмицата той  представи плановете си  за изграждането на съюз след изборите, като изрази предпочитание за центристка коалиция, която да е достатъчно широка, за да работи със Зелените и да привлече някои консервативни партии. Неговата партия \"Република, напред\", която води оспорвана предизборна надпревара с крайнодесния Национален сбор на Марин льо Пен, се очаква да бъде ядрото на центристкия либерален алианс в Европейския парламент. В момента това е групата Алианс на либералите и демократите за Европа, която обаче може да смени името си (защо четете  тук ). Тъй като нито една партия  не се очаква да получи необходимите за мнозинство  376 места, изграждането на коалиции ще е от ключово значение. Предложенията им за икономиката вижте  тук .", "date": "2019.05.26", "title": "Днес е денят на европейските избори"}
{"url": "https://www.dnevnik.bg/analizi/2019/05/26/3911214_po_izborite_v_svishtov/", "text": "Свищов, Алеко Константинов Окръжният управител има заповед да се придържа строго в границите на закона. Това беше отговорът, който получих на 9 септември т. г. от г. Стоилова на телеграмата ми, с която молих да се спрат явно беззаконните \"морални влияния\" на свищовските представители на властта. Окръжният управител с председателя на постоянната комисия и околийския началник няколко дни преди изборите бяха тръгнали от село на село из Свищовската околия и упражняваха \"морално влияние\" по такъв начин: \"Негово царско височество преди някалко дни, като мина край Свищов, поръча да изберете тези (консерваторите), недейте избира другите (Алеко Константинов, д-р Ванков и Никола Константинов), защото те ще изпъдят княза.\" В три четвърти от селата тези агитации на властта селяните посрещнаха с подигравка. Някои от тия подигравки са доста остроумни. Например в село Саръяр, когато   събраните селяни му отговорили иронически: Няколко пъти бяха викани в окръжното управление селските кметове и писари и върху тях се упражнило \"моралното влияние\". В навечерието на изборите, в събота, окръжният управител с Атанаса Данков, един от \"избраните\", беше тръгнал от кафене на кафене, от кръчма на кръчма да \"влияе\". В едно турско кафене ги нагазват троица младежи, най-видни търговци, от които единият, като се обърнал към находящите се в кафенето турци, посочил към управителя и извикал: — И този е окръжен управител! Не го е срам, да ходи по кръчмите да заплашва мирните избиратели! Тия трима младежи в същата вечер бяха нападнати от една пияна шайка, предвождана от полицията, и арестувани. През цялата нощ, срещу неделя, в Крайната махала, пред Горчовото кафене, е пирувала за сметка на \"избирателите\" една шайка от власи и цигани — надеждната опора на свищовските консерватори.  на тяхна страна бяха без изключение цялата интелигенция, всичките търговци, цялата Долня махала, най-голямата в Свищов, и с изключение на три-четири, всички села на Свищовската околия и освен това всичките турци. Сутринта в неделя почнаха да се стичат избирателите към определенсото място и мирно очакваха да се почнат изборите. По едно време откъм Крайната махала се зададе с музика начело една тълпа от пияни чудовища, с кървави от всвенощно пиянство очи, предвождана от А. Данкова, Няголовци, Копоевци и подобни тям личности, лишени от граждански и политически права за позорни престъпления. Тази тълпа от неокачествими страшилища (един мой приятел с крайно зачудвание ми каза: \"Аз до днес не съм предполагал, че в нашия Свищов живеят такива страшни хора...\") нахлу в двора с викове, с грозни заплашвания и псувни нахълтаха в избирателната стая, окръжиха бюрото и почнаха да изблъскват през вратата и прозорците (два метра височина) избирателите, след като им ръзкъсваха неугодните тям бюлетини. Почнаха се \"изборите\" и председателят на бюрото повика махалите и общините не по азбучен ред, както предписва законът, а покани само тия общини и тая махала, която предвождаше Данков. Между това в двора и на улицата се групираха хиляди избиратели. Като видя това, пияната шайка изгуби кураж и почна да се пръска. За да се поддържа духът им, председателят на бюрото повика въоръжена сила и вместо да накара да изхвърлят буйствующите пияни скандалисти, ний видяхме, че   и с бой, с тласкание, с псувание, подпомогнати и от шайката, изблъскаха без никакъв повод най-видните граждани, а след тях пропъдиха всичките избиратели, които се събраха на митинг и осъдиха позорните насилия на властта. Всички протестирующи избиратели, преброени един по един в присъствието на прокурора, излязоха 4853 души. Упълномощени от тази маса народ, неколцина избиратели телеграфирали до негово царско височество и до г. Стоилова и ги молиха да заповядат на полицията да допусне избирателите да гласоподават, но както от Евксиноград, тъй и от София си направиха оглушки и не се получи никакъв отговор. В 12 ч. 45 м. избирателите отидоха да подадат протести на бюрото, но и там не ги пуснаха. Околийският началник своеволно избра между пет хиляди избиратели двама или трима и под конвой ги допусна да подадат протестите си. А за да упражнят правото си, тези пет хиляди избиратели трябваше да минат през труповете на окръжния управител, околийския началник, приставите и жандармите, а след това пък да имат работа с няколко солдати, на които им били раздадени по двадесет патрона със заповед да стрелят на месо. А какво щеше да излезе от това? Щяха да останат няколко нещастни семейства, щяха на другата неделя да домъкнат една рота войска и пак щяха да \"изберат\" угодните тям лица. — Пусне ли се веднъж властта по пътя на насилията и беззаконията, с нея не е лесно да се бориш. Това го опитахме цели осем години, това продължваме да го изпитваме и до днес... В първото си писмо бях ви съобщил, господин редакторе, че направихме две фотографически снимки; от митинга и от момента, когато  Против нещастните фотографически негативи още в същия ден се устрои цяла потеря, но и до днес полицията не можа да ги открие и няма да ги открие; те са скрити добре. Тероризирането на населението се почна още на другия ден след изборите: почна властта да заплашва гражданите; околийският началник тръгна по селата да насилва селяните да благодарят за свободните избори. Ето в общи чърти как се извършиха свищовските избори за народни представители. Ето как \"победиха\" консерваторите. Когато избирателите заявиха на окръжния управител, че той няма право да се меси в изборите; когато му напомниха окръжната телеграма за свобода на изборите, той с една презрителна усмивка отговоряше: — Вий имате телеграма, а пък аз имам писмо — и се тупаше по джеба... Ето какво означавала телеграмата: \"Окръжният управител има заповед да се придържа строго в границите на закона.\"   Ако това е моралното влияние, какво ли пък ще бъде неморалното влияние? Един куриоз. Като се видях, по желанието на някои приятели, с г. Стоилова в Свищов, той ме срещна много любезно и ми каза: — Г-н К., ще ми бъде твърде приятно да се срещнем в Народното събрание. Като се върнах в София, виждам г. д-р Сава Иванчов, който също изпита моралното влияние в Радомир, съобщих му за срещата си с г. Стоилова и той ми каза: — А бе, Стоилов и на мене каза същото. Като се видя около Радомир, заграден с 200 души конници, мои избиратели, той се стресна и като ме видя, стисна ми ръката и ми кавза: \"О, г. Иванчов, драго ми е, че ви виждам, и ще им бъде приятно да се срещнем в Народно[то] събрание.\" Едва се обменихме с тия думи, обади се и трети приятел: — А бе, господа, че Стоилов и на мене каза същите думи. Че като дигнахме един смях...  Научавам се, че някои младежи в София устройват нов клуб и не могат още да решат как да го назоват: дали Клуб \"Бяла Слатина\" или Клуб \"Морално влияние\". При всичко, че отсега нататък с името \"Бяла Слатина\" ще се свързва възпоминание за една от най-позорните подигравки с избирателното право на българските граждани, но все пак аз съм на мнение клубът на младежите да се нарече Клуб \"Морално влияние\". То има и по-общ характер, по-дълбока смисъл и съдържа в себе си безконечно ядовит сарказъм. Препоръчвам на моите приятели от Свищов, Видин, Лом, Търново, Кюстендил и др. да последват примера на софийските младежи.", "date": "2019.05.26", "title": "По \"изборите\" в Свищов"}
{"url": "https://www.dnevnik.bg/sport/2019/05/26/3911228_toronto_rapturs_se_klasira_za_purvi_put_na_final_v_nba/", "text": "Торонто раптърс\" ще бъде съперник на \"Голдън стейт уориърс\" във финалите в Националната баскетболна асоциация (НБА). Канадският тим затвори серията на Изток срещу \"Милуоки бъкс\" с 4:2 на успеха. Шестият мач завърши с успех 100:94. Това е първо класиране за \"Раптърс\" за финалите в НБА, след като дотук най-доброто представяне на тима бяха финали в конференцията през 2016 г., загубени от \"Кливланд кавалиърс\" с 2:4. Дни, след като постигна много ценен успех в залата на \"Милуоки\" \"Физърв форум\", канадският тим се поздрави с победа и в своята зала, като така запази перфектен баланс срещу \"елените\" като домакин. Кауай Ленърд изигра много силен мач, като завърши с \"дабъл-дабъл\" – 27 точки и 17 борби. Крилото на \"Торонто\" добави и седем асистенции, както и две откратнати топки, и два блокирани изстрела. Ленърд завърши със стрелба 9 от 22 от игра и 8 от 11 от наказателната линия. \"Това е невероятен успех за нас. Започнахме серията с две загуби, но направихме нужните корекции, за да можем да се справим. Целият отбор работи много здраво през цялата година. Този мач беше най-трудният в цялата серия, защото пак изоставахме, но не се отказахме до края и бяхме възнаградени\", каза Ленърд. \"Знаем, че отиваме да играем срещу шампионите, какво да кажа за тях. Те са един невероятен отбор, но ние трябва да останем концентрирани и да работим още по-здраво. Сега имаме време да оценим успеха и след това се насочваме към \"Уориърс\". Крилото на \"Раптърс\" беше на ниво в цялата серия и с голяма заслуга за това тимът му да играе първи финал в историята си. За успеха Паскал Сиякам добави 18 точки, а Кайл Лаури – 17. За \"Милуоки\" най-резултатен беше Янис Антетокумбо с 21 точки, като добави към тях и 11 борби. Брук Лопес вкара 18, а Кийт Мидълтън и Ерсан Илясова съответно 14 и 13. Двубоят се разви много драматично, след като \"Торонто\" водеше съвсем за кратко в началото на първата четвърт. След това \"Милиоки\" натрупа аванс, който достигна 15 точки преди почивката. След първите две четвърти \"елените\" водеха със седем точки, а в третата четвърт \"Торонто\" съкрати аванса им с още две. Във финалните 12 минути играчите на \"Раптърс\" играха на много високо ниво, като заздравиха и защитата си. Те допуснаха само 18 точки, а вкараха 29, за да триумфират в срещата. Финалната серия в НБА започва на 30 май, като първите два мача са в залaта на \"Торонто\" \"Скотиа банк\". \"Воините\"  стигнаха до финала за пета поредна година , като победиха с 4:0 във финалната серия на Запад \"Портланд трейлблейзърс\".", "date": "2019.05.26", "title": "\"Торонто раптърс\" се класира за първи път на финал в НБА"}
{"url": "https://www.dnevnik.bg/evropa/2019/05/26/3911115_rumuncite_shte_glasuvat_na_referendum_sreshtu/", "text": "Освен на изборите за Европейски парламент, румънците днес ще участват и в друг вот – референдум, който по думите на техния президент им позволява да изразят недоволството си от корупцията, предаде EurActiv. Клаус Йоханис свика референдума заради спорните съдебни реформи на правителството, които той и други критици казват, че осигуряват безнаказаност на политици, осъдени за корупция. Защо референдум? Президентът дясноцентрист многократно и остро критикува правосъдните реформи, които лявото правителство опитва да прокара от идването си на власт в края на 2016 г. Брюксел също не веднъж е осъждал мерките, а наскоро Европейската комисия  заплаши , че може да последват санкции, ако правителството не смени курса. Смята се, че реформите целят да помогнат на лидера на управляващата Социалдемократическа партия  Ливиу Драгня , който е осъден за корупция. Йоханис успя да блокира някои от реформите, а други да забави, но казва, че не разполага със средствата окончателно да предотврати това, което нарича \"атака срещу върховенството на закона\". Какви ще бъдат въпросите? Избирателите ще трябва да отговорят на два въпроса. Първият е: \"Подкрепяте ли забрана на амнистия и помилване в случаи, свързани с корупция?\" Вторият е: \"Подкрепяте ли забраната за приемане на извънредни постановления от страна на правителството в областта на престъпления, наказания и съдебна организация и (подкрепяте ли) удължаването на срока, в който те могат да бъдат обжалвани пред Конституционния съд?\" Една от основните критики на Йоханис към правителството е, че опитва да използва такива извънредни постановления, за да прокарва противоречиви мерки. Референдумът няма задължителен характер. Освен това най-малко 30% от избирателите трябва да участват в гласуването, за да бъде сметнато за валидно. Този праг може да не бъде достигнат. Някои социалдемократи призовават за бойкот. Според правния експерт Лаура Стефан от института Expert Forum вот \"за\", съчетан със силно участие би бил доказателство, че борбата срещу корупцията все още е основен приоритет за румънците и би подсилил позициите на Йоханис. За него обаче също има рискове на фона на предстоящите избори за президент през есента, на които ще се бори за преизбиране.", "date": "2019.05.26", "title": "Румънците ще гласуват на референдум срещу корупцията"}
{"url": "https://www.dnevnik.bg/politika/2019/05/26/3911606_citat_na_denia_ninova_pozicionira_bsp_kato_diasna/", "text": "Пиар експертът Любомир Аламанов в коментар пред Би Ти Ви на резултата от днешните избори за Европейски парламент, на които ГЕРБ взе голяма преднина пред БСП противно на някои социологически проучвания.", "date": "2019.05.26", "title": "Цитат на деня: Нинова позиционира БСП като дясна, консервативна, религиозна формация"}
{"url": "https://www.dnevnik.bg/sport/2019/05/26/3908487_video_20_godini_ot_velikiia_obrat_na_kamp_nou/", "text": "Тече 94-ата минута и съдията Пиерлуиджи Колина надува свирката си, за да сложи край на драматичния финал в Шампионската лига през 1999 г. Емоциите са на двата полюса, като футболистите на \"Манчестър юнайтед\" изпадат в бурна радост, след като са сътворили един от най-великите обрати в историята. Играчите на \"Байерн\" лежат безпомощно, опитвайки се да осъзнаят кошмара, в който имат главна роля. Само до преди три минути възпитаниците на Отмар Хицфелд водят в резултата и вероятно вече са си представяли как вдигат трофея пред погледа на повече от 90 хиляди зрители на \"Камп ноу\". Близо два часа по-рано \"Байерн\" взима преднина в шестата минута с гол на Марио Баслер. Баварците имат превъзходство и търсят ново попадение, с което да убият интригата, но два пъти гредата \"спасява\" \"Юнайтед\", преди да дойде моментът на \"червените дяволи\". След два корнера отборът на сър Алекс Фъргюсън възкръсва и сътворява немислимото с попаденията на Теди Шерингам и Оле Гунар Солскяр в 91-ата и 93-ата минута. \"Много рядко се случва един отбор да загуби толкова несправедливо финала в Шампионската лига. Имахме превъзходство за 89 минути. Двубоят се играеше на една врата и нищо не подсказваше, че \"Юнайтед\" ще вкара. Това, което последва, беше невероятно. Сякаш гледах филм на ужасите\", казва легендата на \"Байерн\" Лотар Матеус. С успеха си \"Юнайтед\" печели требъл, а Фъргюсън стига до първи триумф в Шампионската лига. \"Имали сме толкова много голове в последните минути, така че това не беше случайно. Ако губиш с един или два на нула, е безсмислено (да се примириш) и да кажеш: \"Добре, играхме добре\". От друга страна, можеш да заложиш живота си, защото си заслужава\", казва Фъргюсън.", "date": "2019.05.26", "title": "Видео: 20 години от великия обрат на \"Камп ноу\""}
{"url": "https://www.dnevnik.bg/sport/2019/05/26/3911231_rolan_garos_2019_shte_bude_li_svalen_ot_trona_rafael/", "text": "С очаквания за титанична битка между Рафаел Надал и Новак Джокович започва тазгодишния \"Ролан Гарос\" – вторият турнир от Големия шлем за сезона. Единствената надпревара на клей по традиция е една от най-интересните и също така най-тежката от физическо естество. Тазгодишният \"Ролан Гарос\" бележи  завръщането на Роджър Федерер  в Париж, след като в последните три години швейцарецът пропускаше турнирите на червено. Точно преди 10 години Маестрото спечели единствената си титла във френската столица. След три поредни спечелени титли от Шлема Джокович също е амбициран да триумфира на \"Ролан Гарос\" за втори път в своята кариера. Въпреки всичко фаворит №1 на специалисти и букмейкъри е Рафаел Надал, който ще се бори за своята 12-а Купа на мускетарите. През 2019 г. \"Ролан Гарос\" има и  увеличен награден фонд , който достига 42.7 милиона евро, или 8% повече от миналата година. Шампионите на сингъл при мъжете и жените ще получат 2.3 милиона евро. Това е с 4.5% повече от сумата, която Рафаел Надал и Симона Халеп спечелиха. Увеличение има и по отношение на премията за финалистите – 5.36%. Най-голямо е увеличението на сумата за отпадане в първия кръг (15%). Дори и да не спечели нито един мач, всеки тенисист може да си тръгне от \"Ролан Гарос\" с 46 хиляди евро. Увеличението за отпадане между първи кръг и осминафиналите е средно с 10 процента. Надпреварата във френската столица ще покаже и обновения централен корт \"Филип Шатрие\", който беше модернизиран за 150 милиона евро. В България \"Ролан Гарос\" ще бъде предаван в каналите на \"Евроспорт\", както и по БНТ3 (избрани мачове). Има ли кой да детронира Краля на клея? Рафаел Надал започва \"Ролан Гарос\" като фаворит и с надежда за рекордна 12-а титла във френската столица. Кралят на клея властва в Париж 2005 г. насам, като само през 2009 (Федерер), 2015 (Стан Вавринка) и 2016 г. (Джокович) шампионът беше различен. С баланс от 86 победи и само две загуби (97.7% успеваемост) Надал е човекът, който е над всички останали на кортовете в комплекса \"Ролан Гарос\". За разлика от предходните години Надал не доминираше в турнирите на червено, които се провеждат преди \"Ролан Гарос\". През март Матадорът получи контузия в коляното и тя наруши подготовката му. В първите три надпревари на клей Надал загуби на полуфинали – в Монте Карло от Фабио Фонини, в Барселона от Доминик Тийм, а в Мадрид от Стефанос Циципас. Испанецът се реваншира с титла в Рим на турнира от сериите \"Мастърс\", където показа най-доброто от себе си. Надал победи Джокович на финала и Циципас на полуфинал, като във всички мачове освен този с гърка, записа сет на нула. \"Чувствам, че играя все по-добре. Целта е да се подобрявам постоянно, има малки неща, които мога да правя още по-добре и го знам\", каза Надал преди началото на турнира. \"Имах някои проблеми с трави, но сега най-важното е, че съм здрав и енергията е на лице. Физическото ми състояние е добро, а опитът ми казва, че когато това е така, мога да се боря за титли\". Според експерта на \"Евроспорт\" Алекс Кореча испанецът е направил заявка към останалите с титлата си в Рим. \"Той няма нужда да печели титли, за да влезе със самочувствие в Париж, но успехът му в Италия беше едно послание към останалите: \"Аз все още съм най-труден за побеждаване на клей\". Той им го напомни точно преди \"Ролан Гарос\", смята Кореча. Испанецът, който е втори поставен започва срещу квалификант Яник Ханфман от Германия. Във втори кръг също го чака тенисист минал през квалификациите, а първият поставен, който Надал може да срещне е Давид Гофен (27) в трети кръг. В половината на Надал са още Федерер, Кей Нишикори, Марин Чилич и Стан Вавринка. За Маестрото това е завръщане в Париж след 2015 г. \"Ролан Гарос\" ми липсваше, а в живота, когато нещо ти липсва искаш да се върнеш при него. Радвам се много, че ще играя тук, липсва ми малко практика, но мисля че в подгряващите турнири се представих добре\", каза Маестрото, който започва с италианеца Лоренцо Сонего. Фаворитът в горната част на схемата Новак Джокович започва не само поход към втора титла в Париж, но и има още по-амбициозна задача. Ако световният №1 спечели Купата на мускетарите той ще държи едновременно всички титли от Шлема. През 2018 г. Джокович триуфмира на \"Уимбълдън\" и US Open, а в началото на тази година победи Надал на финал в Australian Open. \"Винаги имам мотивация, знам че много се говори за четирите титли и това да ги притежаваш едновремнно. Наистина би било много специално, още повече че преди 2 години това изглеждаше невъзможно. Но пътят до трофея е много дълъг\", каза Джокович. Световният №1 започва с Хуберт Хуркач. В неговата половина попаднаха още финалистът от миналата година Доминик Тийм, Хуан Мартин дел Потро, Борна Чорич, Роберто Баутиста Агут и Александър Зверев. Григор Димитров и влизането в непознати води Без наличието на големи очаквания започва Григор Димитров, който бележи огромен спад от началото на 2019 г. Най-добрият български тенисист падна до №47 в световната ранглиста, след като точно преди година беше пети. След като никога не е преминавал третия кръг \"Ролан Гарос\" е най-неуспешният турнир от Шлема за Димитров. За пръв път от дебюта си през 2011 г. той е толкова назад в ранглистата и не е поставен, което го изправя пред още по-трудна ситуация. Първият мач на Димитров е срещу  Янко Типсаревич , срещу когото се изправи и в първия кръг на Australian Open. Българинът е с баланс 4:2 срещу Типсаревич. Мачът между тях е в неделя в ранния следобед, след 13:30 часа. Дотук в сезона на червено българинът не успя да стигне по-далеч от осминафиналите, като го постигна единствено в Монте Карло в  първия \"Мастърс\"  и след това в надпреварата от сериите  АТП 500 в Барселона . В следващите два мастърса в  Мадрид  и Рим Димитров загуби още в първи кръг – в испанската столица от Тейлър Фриц (57-и в света), а в Рим от  Ян-Ленард Щруф  (51-и). Последното участие на бившия №3 беше в турнира от АТП 250 в Женева. Димитров реши да мине през квалификациите и постигна две победи, но отпадна в първия кръг в основната схема,  губейки от 84-ия в света Федерико Делбонис . Отворена битка при дамите По традиция турнирът при дамите започва без изявен фаворит, като така ще бъде и през 2019 г. В последните 11 години няма случай шампионката от предходния сезон да е защитила титлата си, което не дава големи шансове на Симона Халеп, която триумфира през 2018 г. За последно титлата си в Париж защити Жюстин Енен, която спечели три пъти поред в периода 2005-07. В първи кръг Халеп среща австралийката Айла Томлянович. Световната №1 Наоми Осака обаче е амбицирана за първи триумф на \"Ролан Гарос\", след като спечели последните два турнира от Шлема – \"Уимбълдън\" и US Open. Осака, която е първа поставена, започва с представителката на Словакия Анна Каролина Шмиедлова. Неяснотата в дамския турнир се допълва от проблемите на Серена Уилямс, която след отпадането си на Australian Open е играла само в три турнира. Американката се бори с постоянна контузия в коляното, като напусна и надпреварата в Рим през миналата седмица. \"Трудно е да управлявам тялото си, като в момента съм на диета единствено от зеленчуци. Това е истински кошмар и наистина се изправям пред едно изпитание\", каза Уилямс. Интригата при дамите се засилва от факта, че Серена Уилямс, Халеп, Осака и Петра Квитова попаднаха в една част на схемата.", "date": "2019.05.26", "title": "\"Ролан Гарос\" 2019: Ще бъде ли свален от трона Рафаел Надал"}
{"url": "https://www.dnevnik.bg/politika/2019/05/26/3911237_snimka_na_denia_kak_peevski_glasuva/", "text": "Вторият в листата на ДПС за провеждащите се днес избори за депутати в Европейския парламент - Делян Пеевски, гласува рано сутринта във велинградско село Св. Петка. Пеевски, чието единствено появяване на работа в българското Народно събрание беше преди две години - при полагането на клетва, и който се показа в предизборната кампания  , пристигна в секцията за гласуване с многобройна охрана.", "date": "2019.05.26", "title": "Снимка на деня: Как гласува Пеевски"}
{"url": "https://www.dnevnik.bg/bulgaria/2019/05/26/3911249_na_jivo_gerb_pecheli_evroizborite_sochat_purvite/", "text": "Гласуването започна в 7.00 часа и трябва да приключи в 20.00 часа. Изборният ден може да бъде удължен по преценка на Централната избирателна комисия, ако в 20.00 часа пред изборните помещения има желаещи да гласуват, но удължаването може да е най-много с един час - до 21.00 часа. Избирателните секции в страната по предварителен списък са 11 660, а общият брой избиратели по избирателни списъци е 6 355 633. ", "date": "2019.05.26", "title": "На живо: ГЕРБ печели евроизборите, сочат първите резултати"}
{"url": "https://www.dnevnik.bg/bulgaria/2019/05/26/3911254_ahmed_dogan_glasuva_rano_sutrinta_v_stolichno/", "text": "Почетният председател на ДПС Ахмед Доган гласува на европейските избори рано тази сутрин в столичното 36-о училище \"Максим Горки\". Той беше в компанията на дългогодишния шеф на пресцентъра на партията и настоящ депутат Велислава Кръстева. Охранван плътно от няколко души, Доган предпочете да гласува с хартиена бюлетина, а не с машина. На излизане от училището Кръстева уточни, че днес имат много задачи, а почетният председател на ДПС я хвана за ръка, докато слизаше по стълбите. Така за около 5 минути Доган успя да гласува на европейските избори. Той за пореден път отказа да говори пред журналисти, след като е упражнил правото си на вот. Почти по същото време, само че във велинградското село Св. Петка, вторият в листата на ДПС Делян Пеевски също пусна своя глас. Точно както Доган, Пеевски, чието единствено появяване на работа в българското Народно събрание беше преди две години - при полагането на клетва, и който се показа в предизборната кампания едва в последните три дни,  пристигна в секцията за гласуване с многобройна охрана.", "date": "2019.05.26", "title": "Ахмед Доган отново гласува мълчаливо"}
{"url": "https://www.dnevnik.bg/evropa/2019/05/26/3911252_kandidatite_za_posta_na_tereza_mei_veche_sa_sedem/", "text": "Осем станаха британските политици, които открито заявиха намерението си да се кандидатират за лидер на управляващата Консервативна партия и премиер  на мястото на Тереза Мей , твърдейки, че ще успеят там, където тя се провали - да изведе дълбоко разделената Великобритания от Европейския съюз, предаде \"Ройтерс\". Шести е бившият министър за Брекзит Добиник Рааб, който вчера обеща, че ще се бори за по-справедлива сделка за Брекзит. \"Успешното изпълнение на Брекзит ще изисква фокусиране, дисциплина и решителност. Като бивш адвокат във Форин офис и министър за Брекзит аз имам необходимия опит\", написа Рааб в статия за в. \"Мейл он сънди\". Седма в списъка се нареди  Андреа Ледсъм , бивш лидер на Камарата на общините (де факто представител на правителството в долната камара на парламента), която обяви амбициите си на страниците на \"Сънди таймс\". Тя заяви, че притежава \"опит и увереност в собствените сили\", за да поведе страната към по-светло бъдеще, като обеща, че ако тя заеме премиерския пост, Великобритания ще напусне ЕС през октомври при всички случаи - със сделка или без. Ледсъм също така обеща, че ще прокара законопроект за гарантиране на правата на гражданите, за да сложи край на неопределеността около правомощията на гражданите на ЕС в Обединеното кралство, и че ще се стреми към решаване на въпроса за взаимното оказване на медицински услуги на жителите на ЕС в Обединеното кралство и на британците в страните от ЕС, както и към решение на проблема с Гибралтар. Осми е министърът на околната среда, прехраната и развитието на селските райони Майкъл Гоув. \"Мога да потвърдя, че издигам кандидатурата си за премиер на тази страна. Смятам, че съм готов да обединя Консервативната и Юнионистката партия, готов съм да осъществя Брекзита и съм готов да водя тази велика страна\", заяви Гоув днес пред журналисти. Преди това намерението си за участват в надпреварата обявиха бившият външен министър  Борис Джонсън , външният министър Джереми Хънт, министърът на международното развитие Рори Стюарт, министърът на здравеопазването Мат Ханкок, бившият министър на труда Естер Маквей. Засега за несъмнен фаворит в надпреварата се смята Борис Джонсън, но според британските медии негов конкурент ще бъде Гоув. \"Сънди таймс\" и \"Сънди телеграф\" съобщават, че Гоув вече е уведомил депутатите консерватори, че смята себе си за оптималната фигура, способна да попречи на победа на лейбъристите на общите избори и да не позволи на лидера им Джереми Корбин да заеме премиерския пост. Така Гоув може за втори път да се опита да застане на пътя на Борис Джонсън в борбата за лидерството, както непосредствено след референдума през 2016 г., когато Джонсън пак се смяташе за фаворит, но се отказа по неясни и досега причини. Според британската преса, още неколцина консерватори обмислят възможността да се включат - министърът на отбраната Пени Мордонт, вътрешният министър Саджид Джавид, както и Греъм Брейди, бивш председател на парламентарния Комитет 1922, обединяващ редовите депутати тори. При това всички претенденти - и официалните, и потенциалните, са далеч по-големи евроскептици от самата Мей и са настроени за по-решително прилагане на резултата от референдума за Брекзит. /БТА", "date": "2019.05.26", "title": "Кандидатите за поста на Тереза Мей вече са осем (допълнена)"}
{"url": "https://www.dnevnik.bg/razvlechenie/2019/05/26/3911099_posleden_den_za_uchastie_v_purvi_etap_na_igrata_aladin/", "text": "Десет са специалните награди, сред които двойни билети за прожекциите на филма, кукла на принцеса Жасмин и няколко тематични комплекта от чанта и ключодържател и от тениска и татуировки от филма \"Аладин\", които може да спечелите, ако се включите в  играта , посветена на игралния римейк на Гай Ричи с участието на Уил Смит. Филмът вече се появи на българските екрани, след като няколко дни преди това имаше бляскава премиера в Лос Анджелис. Ако желаете да се включите в надпреварата за наградите, днес е последният ден за участие в първия етап на  играта . Може да опитате да дадете верен отговор в него до полунощ, след което автоматично започва второто ниво. Повете верни отговори носят и повече шансове за награди. Всички правила и условия за участие може да видите  тук. , а за да участвате трябва да сте регистриран потребител на  id.capital.bg . Жребият ще бъде изтеглен на 3 юни 2019 г., a дотогава \"Дневник\" ще следи за всички интересни новини около \"Аладин\".", "date": "2019.05.26", "title": "Последен ден за участие в първи етап на играта \"Аладин\""}
{"url": "https://www.dnevnik.bg/evropa/2019/05/26/3911256_polsha_podade_jalba_v_suda_na_es_sreshtu_reformata_na/", "text": "Полша е подала жалба в Съда на ЕС срещу реформата на авторското право, която  блокът прие през април  в опит да защити европейските творци. Според Варшава промените в режима могат да доведат до \"превантивна цензура\", информира \"Ройтерс\". \"Гугъл\" (Google) ще трябва да плаща на издателите за откъсите от новини, които се подават от интернет търсачката, а \"Фейсбук\" (Facebook) ще филтрира съдържание, защитено от авторското право,  съгласно новите изисквания . Промените би трябвало да гарантират, че творческите сектори в ЕС ще получават справедливо компенсиране за използването на произведенията им. Полша обаче твърди, че реформата е стъпка назад и изискването за филтри може да положи основите на цензура. \"Системата може да доведе до приемане на разпоредби, които се равняват на превантивна цензура, каквато е забранена не само от полската конституция, но и от Договорите за ЕС\", посочи полският заместник-министър на външните работи Конрад Шимански. /БТА", "date": "2019.05.26", "title": "Полша подаде жалба в Съда на ЕС срещу реформата на авторското право"}
{"url": "https://www.dnevnik.bg/video/2019/05/26/3911246_peevski_az_i_v_nashiia_parlament_predpochitam_i_v/", "text": "Аз и в нашия парламент предпочитам, и в европейския\". Така отговори Делян Пеевски пред \"Дневник\" защо предпочита да замине за Брюксел  минути след като гласува . (вижте видеото) Депутатът, който не ходи на работа, а се занимава с бизнес и медии, изненада с този отговор, но избегна повече въпроси. Той пристигна в секцията в село Св. Петка (близо до Велинград) малко след 8 часа с кортеж от четири автомобила, два от които на НСО и голям брой охранители. Пеевски, който избягва всякакви публични прояви и да говори пред медии (дори в собствените си) е Освен държавна, той има и частна охрана. Не е ясно защо НСО все още го пази, след като преди години информацията, че е готвено убийството му се оказа невярна. Пеевски пристигна от \"Гранд хотел Велинград\", където е от снощи. Според неофициални информации той е отсядал и друг път там, а някои дори свързват собствеността на хотела с него. Мястото също беше под засилена двойна охрана, като по пътя към хотела имаше и полицейски патрул, видя екипът на \"Дневник\". Според очевидци Пеевски се е движил с осем охранителя. НСО е проверило и разчистило и периметъра в селото преди той да пристигне там. Преди края на кампанията, Пеевски се появи  за първи път именно в село Св. Петка  и в съседното село Пашови (едни от селата с помашко население в района), за да неутрализира коментарите, че не участва и в предизборни прояви. В платена публикация за гостуването му на местните помаци и избиратели на ДПС той беше представен като - явно заради ролята му извън публичния и политически живот. Никой от ДПС не е коментирал защо Пеевски ще отиде в парламента - според непотвърдена информация този път той ще замине за Брюксел, където може да се окаже най-богатият евродепутат и ще бъде и под фокуса на международните медии и проверки. Вчера  ЦИК реши да санкционира медиа на Пеевски  - за атака срещу Радан Кънев (водач на листата на коалиция \"Демократична България\") и Христо Иванов (лидер на \"Да, България\" и представляващ коалицията). Причината е книга (срещу Иван Костов), разпространена с броя на вестник \"Телеграф\" в последния ден от предизборната кампания и съдържаща неверни и обидни твърдения срещу тях. Комисията прие, че в се засягат доброто име, честта и достойнството на двамата.", "date": "2019.05.26", "title": "Пеевски: Аз и в нашия парламент предпочитам, и в европейския (видео)"}
{"url": "https://www.dnevnik.bg/evropa/2019/05/26/3911262_koi_sa_osnovnite_kandidati_za_prezidentskiia_post_v/", "text": "Шестима са фаворитите да сменят в края на октомври италианеца Марио Драги на поста президент на Европейската централна банка (ЕЦБ). Надпреварата ще бъде сред основните теми на дискусиите, които лидерите на ЕС ще проведат на 28 май в Брюксел, информира \"Франс прес\", цитирана от БТА.  Тогава те ще опитат  да постигнат споразумение за номинациите за висшите постове в ЕС, които се очаква да останат свободни преди края на годината. Йенс Вайдман Президентът на федералната банка на Германия, неотдавна преизбран за втори осемгодишен мандат, има стабилен опит като централен банкер. Имиджът му обаче бе силно засегнат от острото му противопоставяне на редица приоритетни мерки, взети при управлението на Драги, сред които е и програмата, позволила през 2012 година да бъде овладяна кризата на суверенния дълг в еврозоната, а след това и мащабното изкупуване на дългови книжа, изпълнявана от 2015 до 2018 година. Твърди се още, че Германия вече е заемала президентския пост на ЕЦБ, поне духовно, когато французинът Жан-Клод Трише води от 2003 до 2011 година праволинейна парична политика, която Вайдман не би отхвърлил. Франсоа Вилроа дьо Гало Пак ли французин? Управителят на Банк дьо Франс Франсоа Вилроа дьо Гало, заел поста през 2015 година по предложение на бившия президент Франсоа Оланд, е за по-гъвкава и по-прагматична парична политика, съвместима с философията на Марио Драги. Беноа Кьоре Влязъл в управителния съвет на ЕЦБ през 2011 година, любимецът на пазарите и на специалистите по парична политика, изпълняваше роля на министър на външните работи на банката, разгръщайки таланта си на оратор и финеса си да анализира в безброй публични прояви. Кристин Лагард Управляващият директор на Международния валутен фонд напразно заяви с твърд тон, че тя не е кандидат за никаква европейска служба. Името й редовно се споменава, когато става дума за евентуални кандидати за президентския пост на ЕЦБ. Ерки Ликанен Финландски социалдемократ, бивш еврокомисар по бюджета, а след това и отговарящ за компаниите, член на управителния съвет на ЕЦБ от 2004-а до 2018 година, Ликанен си е създал образ на лидер с независимо мнение. На 67 години, бегач на дълги разстояния, той е описван като човек от мрежата с профил на държавник, а това би го направило добър компромисен кандидат. Кризата на еврото сближи неговите позиции по паричната политика с отстояваните от Марио Драги. Оли Рен Вторият финландец в надпреварата има скромен опит като централен банкер, защото оглави банката на Финландия едва през юли миналата година. Само че Рен, който е голям футболен запалянко и е играл на младини на високо равнище, често е участвал в заседания на управителния съвет на ЕЦБ като наблюдател, когато бе еврокомисар по икономическите въпроси и по-специално по време на дълговата криза. През март, представяйки се като очевиден кандидат за поста, той настоя за дълбоко реформиране на стратегията на паричната политика на ЕЦБ. Оли Рен се мотивира с факта, че след финансовата криза условията коренно са се променили.", "date": "2019.05.26", "title": "Кои са основните кандидати за президентския пост в Европейската централна банка"}
{"url": "https://www.dnevnik.bg/detski_dnevnik/2019/05/26/3911145_drugite_svetove_na_albi_brait_razkriva_zabavnoto_lice/", "text": "Другите светове на Алби Брайт\" от Кристофър Едж е от типа \"книги за цялото семейство\", посочват от издателство \"Софтпрес\". Алберт Стивън Брайт е обикновено момче, чиито родители имат не съвсем обикновени професии, свързани с научни изследвания и квантова физика. Всички наричат малчугана, кръстен на велики учени, просто Алби и му симпатизират, особено след като му се налага да преживее огромно сътресение в живота си – смъртта на своята майка. След загубата той се обръща към най-близкото на сърцето му – науката, за да се справи с болката и да намери отговори на въпросите, които го терзаят. Изобретява сам своя собствена Теория на квантовия банан, благодарение на която пътешества във времето и пространството. Пътешествието на читателя по страниците на книгата на Кристофър Едж пък му открива многобройни гледни точки към света и безбройните изненади (приятни, мъчителни и комични), които той крие. \"Другите светове на Алби Брайт\" е първата част от тематичната поредица за деца, които намират утеха и вдъхновение в науката. Книгата е отличена с множество престижни награди и е номинирана за един от най-значимите призове в детската литература – медала \"Карнеги\". \"Другите светове на Алби Брайт\" провокира скептичните читатели, според които топлотата на човешките взаимоотношения няма пресечна точка със строгите закони на науката.\"И науката, и историите ни помагат да открием смисъл в света\" – вярва писателят и пренася читателите в необикновени светове, за да им разкрие истини, валидни за всяка вселена. Кристофър Едж е израснал в Манчестър, сега живее в Глостършър, Англия. Преди да стане писател, е бил учител по английски, редактор и издател – все професии, с които е близо до книгите. Многократно награждаван за своите романи, до този момент Кристофър Едж е познат у нас с бестселър наръчниците по творческо писане за малчугани и тийнейджъри \"Как да пишем страхотни истории!\" и \"Как да станеш страхотен #автор\".", "date": "2019.05.26", "title": "\"Другите светове на Алби Брайт\" разкрива забавното лице на науката"}
{"url": "https://www.dnevnik.bg/bulgaria/2019/05/26/3911264_korneliia_ninova_i_elena_ioncheva_glasuvaha_za/", "text": "Председателят на БСП Корнелия Нинова и лидерът на листата на левицата Елена Йончева гласуваха на изборите за Европейски парламент. Двете се обединиха, че с гласа си искат промяна в Европа и в България. \"Гласувах за промяна и за справедливост. Трябва да бъдем равни с другите европейски народи, да не ядем второ качество храна, да получаваме европейски доходи, да имаме европейски стандарт на живот. Разбира се, гласувах и за промяна и в България и за справедливост тук\", каза Нинова. От своя страна Йончева заяви, че очаква тази вечер България и Европа да се променят. Тя добави, че е много важно да има висока избирателна активност. \"Убедена съм, че България ще тръгне по нов път след тези избори. Ние ще имаме реален шанс и ще се преборим за достойни европейски доходи и справедливост. Всичко това, което сме казали по време на предизборната кампания, ние ще го изпълним\", уточни Йончева. По-рано през деня гласуваха почетният председател на ДПС Ахемд Доган и вторият в листата на движението Делян Пеевски.", "date": "2019.05.26", "title": "Корнелия Нинова и Елена Йончева гласуваха за промяна в България и Европа"}
{"url": "https://www.dnevnik.bg/bulgaria/2019/05/26/3911267_cacarov_otchete_147_signala_za_narusheniia_povecheto/", "text": "Излишно е да лицемерничим. Едва ли статистиката в деня на вота ще повлияе в последния момент на избирателя. Убеден съм, че 99% от хората като мен идват да гласуват с ясно решение. И съм сигурен, че тези, които отидат до урните, не се интересуват от оцветените колонки. Хората мислят и не бива да ги подценяваме\". Това заяви главният прокурор Сотир Цацаров в Пловдив, цитиран от \"24 часа\". Така той коментира забраната медиите да публикуват на социалните си страници екзитполове в изборния ден. \"Гледам на това като на законова разпоредба, която трябва да се спазва. Дали обаче следва или не - практиката е показала, че, ако се отворят интернет страниците на различни издания, под една или друга форма - кулинарни рецепти, природни и исторически забележителности, т.е. под всякаква скрита форма съответните прогнози се публикуват\", посочи Цацаров. Президентът Румен Радев също коментира темата и  заяви след упражненото си право на глас,  че забраната на медиите да оповестяват резултати в изборния ден на страниците си във фейсбук, туитър и други подобни социални мрежи е \"още една възможност за манипулация\". Главният прокурор Сотир Цацаров гласува в Основно училище \"Д-р Петър Берон\" Пловдив. Той каза, че изборният ден протича повече от нормално и съобщи, че към 18.00 часа вчера в прокуратурата са постъпили 147 сигнала от граждани и компетентните органи ДАНС и МВР за нарушения. По сигналите са образувани преписки. От тях има образувани 13 досъдебни производства, едно от тях вече е прекратено. \"От останалите преписки по 94 от тях вече е постановено прекратяване, тъй като е установено, че извършеното деяние не представлява нарушение на изборното законодателство\", каза Цацаров. \"В момента на производство са 12 преписки\", съобщи главният прокурор и каза, че 40 от преписките са все още активни и се преценява какви са нарушенията. По думите му повечето преписки се отнасят за купуване на гласове. Престъпленията не са драстични и касаят цялата страна. Попитан дали се наблюдават нови схеми за купуване на гласове, Сотир Цацаров отговори, че по-скоро това са вариации на стари, вече съществуващи схеми. Няма и арестувани граждани досега. \"Ако направим сравнение с предните избори за Европейски парламент, когато картината е била 21 досъдебни производства и 563 сигнали и преписки, изводът е, че изборният ден протича нормално\", добави Цацаров. Той изтъкна, че е създадена необходимата организация в страната, има дежурни прокурори навсякъде, които работят заедно с ДАНС и МВР. \"В 12.00 часа в МВР ще се събере националното звено за обзор на ситуацията в страната и ако е необходимо ще се предприемат мерки\", добави Сотир Цацаров. Иначе той каза, че с бюлетината е гласувал за една по-различна Европа, за български представители в ЕП, които биха работили със своя глас за една по-различна Европа. \"Аз я разбирам като Европа на европейските столици и нейните граждани, а не на брюкселската демокрация. Европа, която е силно ангажирана със собствената си сигурност, антитероризъм, вътрешен ред, а не икономически бюрократи, проблеми, свързани с пакети мобилност и т.н. Гласувах за Европа на гражданите, а не на чиновниците от Брюксел, за Европа в автентичния и вид\", добави Сотир Цацаров.", "date": "2019.05.26", "title": "Цацаров определи като лицемерие забраната за публикуване на изборна активност"}
{"url": "https://www.dnevnik.bg/bulgaria/2019/05/26/3911266_angel_djambazki_glasuva_za_silna_bulgariia_v_evropa_na/", "text": "Да гласува машинно избра водачът на листата на ВМРО и кандидат за евродепутат Ангел Джамбазки. \"Технологиите се развиват много бързо и исках да проверя как става с машини. Видяхте, че е много бързо и лесно\", коментира той, цитиран от \"Фокус\". Джамбазки упражни правото си на глас в секция 62 в столичното СУ \"Филип Станиславов\". \"Моят избор винаги е бил родолюбието, патриотизмът, националната отговорност. Гласувах за силна България в Европа на отечествата\", заяви той. Кандидатът за евродепутат отбеляза, че според него за момента няма много гласоподаватели по изборните секции. Той изтъкна, че за него това е \"притеснително\" и призова всички българи, които се интересуват от \"бъдещето на отечеството ни\" да отидат до урните. \"Днес хората са работодатели и началници и трябва да дават задача на тези, които избират\", завърши той.", "date": "2019.05.26", "title": "Ангел Джамбазки гласува за силна България в Европа на отечествата"}
{"url": "https://www.dnevnik.bg/evropa/2019/05/26/3911274_grajdani_na_es_vuv_velikobritaniia_se_oplakaha_che_ne/", "text": "Граждани на ЕС, живеещи във Великобритания, се оплакаха, че не са успели да гласуват на изборите за Европейски парламент, които в страната се проведоха в четвъртък, предаде Би Би Си. Избирателната комисия заяви, че \"твърде краткия срок\", даден от правителството за британското участие в евроизборите, е оказал влияние върху процеса. Гражданите на ЕС могат да гласуват в страната, в която живеят, като се регистрират и попълнят специален формуляр. Много хора баче се оплакаха, че са получили формуляра късно и че той не е бил обработен навреме от отговорните местни органи. Британското правителство обяви на 7 май, че Обединеното кралство ще участва в изборите за Европейски парламент. Преди това управляващите се надяваха, че до тогава страната ще е напуснала ЕС. За да участват в евроизборите във Великобритания, гражданите а ЕС трябваше да върнат въпросния формуляр до 7 май до местния отговорен орган, заявявайки, че няма да гласуват в друга държава членка на ЕС. Гражданите на Ирландия, Кипър и Малта могат да гласуват във Великобритания на евроизбори без да правят писмено заявление. Много хора се оплакаха в \"Туитър\", че формулярът не им е бил изпраатен или че са го получили едва няколко дена преди крайния срок и документите не са били обработени навреме. Други изобщо не са били информирани за процедурата, която им позволява да гласуват. Часове след началото на изборния ден хаштагът #deniedmyvote бързо се разпространи в \"Туитър\" и граждани на ЕС се оплкаха, че са били връщани от секциите. Групата \"Трите милиона\", която защитава правата на гражданите на ЕС, живеещи във Великобритания, заяви, че към нея директно са се обърнали стотици засегнати хора. Говорител на премиера каза, че е информиран за проблема, но че правителството няма роля в администрирането на изборите, като все пак призна, чеима \"разочарование\". \"Гардиън\" посочва, че активисти може да съдят правителството. В събота започна кампания за набиране на средства за финансиране на делото.", "date": "2019.05.26", "title": "Граждани на ЕС във Великобритания се оплакаха, че не са могли да гласуват на евроизборите"}
{"url": "https://www.dnevnik.bg/sport/2019/05/26/3911273_mauricio_sari_se_e_razbral_da_poeme_juventus/", "text": "Мениджърът на \"Челси\" Маурицио Сари ще напусне клуба през лятото, като италианският специалист ще поеме \"Ювентус\". Това твърди водещият журналист Танкреди Палмери. Според информацията двете страни са уточнили всички подробности, като договорът на Сари ще бъде за три години със заплата 7 милиона евро. Новината за назначаването му като треньор на \"Ювентус\" се очаква да бъде обявена в четвъртък, ден след финала в Лига Европа между \"Челси\" и \"Арсенал\". Сари има договор с \"Челси\" до лятото на 2021 г., като англичаните ще поискат 5 милиона паунда за преминаването му в \"Ювентус\", твърдят британските медии. 60-годишният специалист \"Челси\" дойде през миналото лято и изведе сините до третото място във Висшата лига.  Сари не можа да се утвърди на поста , като информациите за неговото уволнение бяха чести. Той има опит в Италия, където изкара успешен период в \"Наполи\". Сега Сари е фаворит за поста в \"Ювентус\", след като  клубът обяви, че се разделя с Масимилиано Алегри . Палмери допълва, че мениджърът на \"Манчестър сити\" Пеп Гуардиола е отказал три пъти да поеме италианския шампион.", "date": "2019.05.26", "title": "Маурицио Сари се е разбрал да поеме \"Ювентус\""}
{"url": "https://www.dnevnik.bg/sviat/2019/05/26/3910707_evroizborite_moje_da_reshat_sudbata_na_kurc/", "text": "Консервативният австрийски канцлер Себастиан Курц се изправи срещу крайнодясната Партия на свободата (FPÖ) и сега оглавява служебен кабинет без членове на FPÖ, след като тайно заснет видеозапис предизвика скандал, който удари коалицията им. Но за да остане на власт до извънредните избори през есента и да използва тази позиция, за да се представи като жертва на политическата криза, а не като помогналия да се отрищи, той трябва да оцелее при вот на недоверие, който вероятно ще бъде предложен, когато парламентът се събере в понеделник, и ще бъде гласуван до сряда. Поражението може да навреди на шансовете му на изборите, които най-вероятно ще са през септември. То би могло също така да снеме от FPÖ, една от най-успешните антиимигрантски националистически партии в Европа, част вината за скандала и последвалия разкол. Президентът Александер ван дер Белен, който има правомощието да освободи правителството, заяви, че безпроблемен преход към изборите е от жизненоважно значение. Ето как може да се развие тази политическа криза: Курц оцелява в кризата Курц се нуждае от обикновено мнозинство, за да спечели вота на доверие, стига да присъстват най-малко 92 от 183-мата депутати. Но тъй като неговата собствена Народна партия (ÖVP), най-голямата група, контролира само една трета от местата, той ще се нуждае от подкрепа - или поне от въздържали се - от FPÖ или от социалдемократите (SPÖ) - а всяка от тези партии контролира малко над една четвърт от местата. Ако в понеделник се предложи вот на недоверие, той може да бъде отложен за не повече от два дни, ако една пета от членовете на парламента поиска това - нещо, което Курц може да осигури. Голяма част от Партията на свободата е бясна на Курц за разпада на тяхната коалиция и след това убеждаване на Ван дер Белен да уволни вътрешния министър на FPÖ Херберт Кикл. Има голям шанс партията да гласува против Курц. Това означава, че SPÖ вероятно ще определи резултата. Тя е разделена между гласуването срещу Курц заради ролята му във вкарването на FPÖ във властта и управлението с тях в продължение на 17 месеца, от една страна, и вслушването в призива на президента за стабилност, от друга. SPÖ заяви, че Курц не се е консултирал с нея, преди да запълни постовете на оттеглящите се министри от FPÖ с държавни служители. Курц също така събори предишното правителство - коалиция, водена от SPÖ, през 2017 г. Партиите им се обвиняват взаимно в използването на недобросъвестни тактики и отношенията им оттогава са лоши. За да осигури подкрепата на SPÖ, Курц вероятно ще трябва да направи отстъпки. Заместник-лидерът на SPÖ го призова да предприеме стъпки като увеличаване на прозрачността на големи партийни дарения, ход, насочен към партията на Курц, или засилване на свободата на медиите, която FPÖ е обвинена, че опитва да подкопае. И FPÖ, и SPÖ заявиха, че ще изчакат до понеделник, за да решат как да гласуват. Курц пада Ако Курц загуби, Ван дер Белен ще трябва да назначи нов канцлер, който да сформира правителство. Като се има предвид настоящата политическа ситуация, този човек вероятно ще бъде по-опитен държавник. Един вариант, споменат в австрийските медии, е популярният предшественик на Ван дер Белен, 80-годишният Хайнц Фишер, който се пенсионира след двата мандата, на които имаше право. Друг е пенсионираният шеф на Конституционния съд, който е на 71 години. Лидерът на FPÖ Памела Ренди-Вагнер заяви, че вместо да замества заминаващите министри на FPÖ с технократи, Курц трябваше да се оттегли, за да направи път за изцяло безпартийно временно правителство. Ако Курц загуби, това е най-вероятният резултат. Евроизборите като коз Изборите за Европейски парламент ще се състоят в Австрия (днес) в деня преди заседанието на парламента, а Курц се надява да ги използва, за да има по-добра ръка. Той каза, че изборите са шанс да се определи бъдещият курс на Австрия, и призова поддръжниците на партията да излязат да гласуват, заявявайки, че това ще му помогне \"в много личен смисъл\". Тъй като през миналия уикенд видеокомпромат повали лидера на FPÖ Хайнц-Кристиан Щрахе, малкото направени проучвания предполагат, че ÖVP на Курц е спечелила подкрепа. Курц би се надявал да използва това като лост и да твърди, че има подкрепа от избирателите, за да остане на власт.", "date": "2019.05.26", "title": "Евроизборите може да решат съдбата на Курц"}
{"url": "https://www.dnevnik.bg/bulgaria/2019/05/26/3911283_desetki_signali_za_narusheniia_v_purvite_chasove_na/", "text": "Раздаване на агитационни материали в изборното помещение, присъствие на представител на общинската администрация, несъответствие на Изборния кодекс с методическите указания – това са само част от констатираните нарушения от страна на наблюдатели на Института за социална интеграция до 10.30 ч. в изборния ден. Представител на общинска администрация присъства в изборното помещение на СИК в Дома за възрастни хора в кв. Дървеница в София. Това сигнализира наблюдател, който следи изборния процес там. Представителят на общината е бил без отличителни знаци и без яснота каква е функцията му в изборния ден. След подаване на сигнал от страна на представителя на Института, той се е оттеглил. Редица нарушения са констатирани и в секции в Стара Загора – липса на осветление, предварително маркиран образец на бюлетина и подписан предварително избирател в списъка за гласуване. Това са само част от нарушенията, които са установили наблюдателите там. В Смолян е възникнал казус, за който е уведомена Централната избирателна комисия и се чака произнасяне. Забелязано е разминаване между текста в Изборния кодекс, касаещ правомощията на застъпниците и текста в Методическите указания. Институт за социална интеграция продължава да следи изборния процес със своите наблюдатели, базирани във всички областни центрове на страната. БСП сигнализират за нарушения в страната За нарушения в първите часове на изборния ден сигнализират представители на \"БСП за България\" в цялата страна. Още в 09.00 ч., секретарят и зам.-председателят на СИК №83 в Русе са поискали членовете на секцията да подпишат черновата на протокола предварително, като единствено председателят на секцията, който е от квотата на левицата, е отказал, тъй като това е нарушение на Изборния кодекс. Сигнал от различни партии, че кметският наместник на с. Церовец, общ. Иваново, обл. Русе, насочва жителите на селото да гласуват за ПП ГЕРБ е получен от членове на СИК №18 в селото. За рекламни материали на ДПС и ГЕРБ, поставени на по-малко от 50 м. от избирателните секции, в училище \"Пенчо Славейков\" в Пловдив, сигнализират жители на район Източен. За агитационни материали на ДПС, поставени на по-малко от 50 м. от изборното помещение, сигнализират от с. Радинград, обл. Разград. Членове на СИК №80 в р-н Централен, в Пловдив, сигнализират, че член на комисията от квотата на ДПС дава указания на лица от ромски произход как да гласуват. ГЕРБ с жалба за разместени номера в бюлетината От ГЕРБ пък са подали жалба в РИК 23 – София за нарушение на изборния процес в секция в район Лозенец. Допуснато е нарушение на изборния процес в секция № 11 на територията на район \"Лозенец\" в 35 СУ \"Д. Войников\". На таблото в кабината за гласуване, където се поставя списък с имената и номерата на кандидатите по кандидатски листи в поредност на партиите и коалициите, съобразно номера им в бюлетината - е допуснато умишлено разместване в номерацията. Разместването засяга именно номера на ПП ГЕРБ. Под номер 12 в списъка вместо ГЕРБ – фигурира партията на \"Зелените\" и техните кандидати. Въпросното нарушение крие голяма опасност да вкара гражданите в заблуждение и техният вот да бъде подменен. ЦИК беше сезирана и за публикуване на временни резултати от вота в изборния ден от страна на изданията \"ПИК\" и \"24 часа\". Комисията им нареди да свалят данните от страниците си. В МВР работи денонощно открита линия  за приемане на сигнали, свързани с нарушения на изборния процес при подготовката и провеждането на изборите за членове на Европейския парламент.", "date": "2019.05.26", "title": "Десетки сигнали за нарушения в първите часове на вота"}
{"url": "https://www.dnevnik.bg/bulgaria/2019/05/26/3911288_radev_vidia_vuzmojnost_za_manipulaciia_sled_zabranata/", "text": "Президентът Румен Радев заяви, че забраната на медиите да оповестяват резултати в изборния ден на страниците си във фейсбук, туитър и други подобни социални мрежи е \"още една възможност за манипулация\". Промените в Изборния кодекс бяха приети през февруари тази година. Как се стигна до поправката на Изборния кодекс четете  тук. На въпрос дали подкрепя отпадането на забраната за съобщаване на резултатите от екзитпол в изборния ден той отговори, че \"Народното събрание вече се е произнесло ясно по този въпрос\". \"Отваряме още една възможност за манипулация и фалшификация с това решение\", уточни той. \"Нуждаем се от единна, силна и социална Европа, която да взема навременни решения в интерес на своите граждани. Европа и България се намират на кръстопът. Нуждаем се от единна, силна и социална Европа, която да взема навременни решения в интерес на своите граждани. Нуждаем се от демократична България, силна с върховенство на закона и свободата на словото\", заяви държавният глава. Той призова всички българи да гласуват и да не оставят друг да решава тяхното бъдеще. \"Масовото участие е най-сигурният начин за неутрализиране на всеки опит за организиран вот\", каза президентът. \"Дневник\" ще предостави достъп до предварителни данни от изборния процес, но и ще спази ограниченията на закона. Тези от вас, които искат да знаят - последвайте \"Дневник\" в  публичния чат във Viber , за да сте информирани първи и лесно. Както и в  канала ни в YouTube.", "date": "2019.05.26", "title": "Радев видя възможност за манипулация на изборите"}
{"url": "https://www.dnevnik.bg/sviat/2019/05/26/3910423_zashto_voinata_sreshtu_huauei_zapochna_ot_avstraliia/", "text": "В началото на 2018 г. учение на австралийска агенция за сигурност показва на властите променя начина, по който страната мисли за комуникациите. Тестът показва, че щетите, които могат да се нанесат на критична инфраструктура или на цяла държава чрез оборудването в мобилните мрежи от пето поколение (5G), са твърде сериозни. Учението, осъществено с помощта на правителствени хакери, променя всичко. След него не Съединените щати, а Австралия е страната, която която осъзнава потенциала на мрежите за кибернападения и повежда кампанията за спешни мерки за 5G, докато Вашингтон реагира бавно, а европейските страни се колебаят между сигурността и въпросите на конкуренцията. Това разказва \"Ройтерс\" на базата на интервюта с десетки настоящи и бивши представители на западни държави. Според пенсионирания морски пехотинеец ген. Джеймс Джоунс, съветвал предшественика на президента Доналд Тръмп Барак Обама, САЩ не обръщали внимание на призивите на Австралия до средата на миналата година. Според него администрацията във Вашингтон изведнъж осъзнала залога и че става въпрос за революция в комуникациите. Оттогава кампанията за сдържане на \"Хуауей\" се води с пълна сила като част от сдържането на нарастващата военна мощ на Китай по времето на президента Си Цзинпин. Според неназован американски представител и китайски военни документи засилването на кибероперациите е бил основен елемент от мащабната промяна във въоръжените сили, започната, след като Си идва на власт през 2012 г. Същевременно Пекин смята, че страната също ще е уязвима при атаки от САЩ и съюзниците, а в медийни публикации се твърди, че такива кибернападения срещу \"Хуауей\" са се съдържали и в информация, предоставена от америакнския информатор Едуард Сноудън. \"Хуауей\", чиито приходи скочиха с близо 20% до над 100 млрд. долара миналата година - разчита на политическа подкрепа в Пекин освен на успешно конкурираща се технология. Най-големият доставчик на телекомуникационно оборудване казва за \"Ройтерс\", че \"ограничаването на бизнеса в САЩ няма да направи САЩ по-сигурни и силни,\" а единствено ще създаде ограничения за клиентите, за които ще остаат \"по-нискокачествени и по-скъпи алтернативи\". Не еволюция, а революция Ръководителят на австралийската агенция, подслушваща комуникации, Майк Бърджес каза на събитие през март, че новото поколение мрежи ще е основен елемент в комуникациите на критичната инфраструктура - от електропреносните мрежи и водоснабдяването до канализацията, продължава \"Ройтерс\". Според източници на агенцията съмненията на Канбера за \"Хуауей\" са отпреди учението, но то е послужило като повратен момент. Около шест месеца след началото на симулацията правителството на практика забрани на \"Хуауей\" достъп до всякакво развитие на 5G инфраструктура. По-бързият обмен на данни далеч не е единствената полза от 5G, макар стократно увеличение на скоростта да е сериозно предимство. Многократно нараства обаче и броят връзки меду устройствата, улесняват се операциите не просто между хората и тях, а между самите машини, припомня \"Ройтерс\", цитирайки анализатори. (Повече за възможностите и значението на 5G мрежите четете тук.) Заради начина, по който е устроена мрежата и многото точки, през които може да се влезе в нея, тя засега би била много по-уязвима на кибервойна - особено ако вражеска сила е доставила оборудване за тази мрежа, отбелязват американски представители. Позицията на \"Хуауей\" е, че тя не контролира по никакъв начин мрежите, в които е предоставено оборудване за нейни клиенти, и обвиненията от Австралия и САЩ не са подкрепени с никакви доказателства. Компанията същевременно е сред трите, способни да доставят в големи количества нужното за мрежите оборудване, заедно с \"Ериксон\" и \"Нокиа\". От тях китайският гигант вече има репутация за по-ниските си цени при добро качество. В централана на компанията в Шънджън Ерик Шу, заместник-председател на съвета на компанията, казва, че тя не е позволявала на правителството на Китай да инсталира пролуки в комуникационно оборудване. Разделенията в \"Петте очи\" Според Вашингтон за успешна атака срещу 5G мрежите не са необходими \"задни врати\", тъй като системите ще разчитат в голяма степен на софтуер, изграден от доставчиците не оборудване. Именно този достъп на компаниите до мрежта би могъл да се използва за вкарване на зловреден код в мрежата, твърдят САЩ. Същевременно Белият дом до момента не е предоставял ясно доказателство, че оборудване на \"Хуауей\" е използвано за шпионаж. Попитан дали САЩ са реагирали бавно на потенциални заплахи, свързани с компанията, най-високопоставеният дипломат от Държавния департамент, отговарящ за киберсигурността, казва за \"Ройтерс\", че страната отдавна се притеснява. Колкото повече наближава ерата на 5G обаче, зачестяват разговорите със съюзниците, казва Робърт Стрейър. Според него забраната \"Хуауей\" да участва в каквито и да било мрежи от пето поколение е \"крайната цел\". Действително през 2012 г. комисията по разузнаването в Камарата на представителите публикува доклад, окачествяващ китайските технологии като заплаха за националната сигурност. Едва отскоро САЩ реагират в този дух. Още през февруари 2018 г. обаче - преди военното учение на австралийските служби - тогавашният премиер на островната държава Малкълм Търнбул отлетя за САЩ. \"Ройтерс\" отбелязва, цитирайки \"високопоставен източник от страната\", че бившият технологичен предприемач, е искал да предупреди Вашингтон за важността на бъдещите мрежи и за \"рисковете за сигурростта\", свързани със страни с определени способности и закони, с които може да се упражняват натиск и принуда върху компаниите. Австралийската делегация - Търнбул и съветници - искали да убедят американските колеги, че Пекин може да окаже подобен натиск върху \"Хуауей\" и според длъжностни лица от Канбера САЩ разбрали посланието, но не пожелали да налагат ограничения - за тях това не било приоритет. Майкъл Роджърс, участвалият в срещите ръководител на Агенцията за национална сигурност на САЩ, отказва коментар. Независимо от сегашните разногласия в британските институции и компании миналата година имаше силен удар и от Лондон. Тогава оглавяван от правителствени фигури панел обяви, че не е напълно уверен, че страната може да се справи с рисковете за сигурността, създавани от \"Хуауей\". Служител, свързан със сигурността в Обединеното кралство, обяснява за \"Ройтерс\", че се създават уязвимости и заради начина на програмиране в \"Хуауей\", където някои практики са като отпреди 20 години. Компанията обещава, че ще изхарчи поне 2 млрд. долара в \"следващите 5 години\", за да отстрани този проблем. Панелът, създаден през 2010 г. тъкмо заради предполагаеми рискове, според служител на американските власти е оформил с доклада си начина, по който САЩ гледат на компанията. За Вашингтон са проблеми и закони, приети в Китай в последните години, които могат да принадят хора или компании да сътрудичат за шпионаж - нещо, което Китай нарича част от клеветническа кампания. Западът реагира Миналото лято австралийците упорито работят с други страни, за да им изложат притесненията си заради 5G мрежите. Това включва не просто \"САЩ и традиционните партньори\", а и Германия, Япония, европейските страни и Южна Корея, твърди австралйски представител. През август администрацията във Вашингтон забрани ЛИНК на федерални агенции и техни подизпълнители да използват оборудване от \"Хуауей\" и ZTE. Същия месец австралийците напълно изключиха компании, неотгварящи на искания, свързани със сигурността (включително \"Хуауей\"), от 5G мрежите в страната ЛИНК. Тогава Пекин призова Канбера да се откаже от \"мисленето от Студената война и идеологическите предразсъдъци\". Нова Зеландия отхвърли няколко месеца по-късно искате от местен телеком да използва оборудване от \"Хуауей\" за мрежата си от пето поколение. Евросъюзът обаче няма да налага подобни ограничения и остави страните, членуващи в него, да решат сами какво да правят. Някои източници от Европа, свързани със сигурността, казват, че забраната на конкретен доставчик няма да реши цялостния проблем, свързан с рисковете от китайската технология. \"Стана интензивно геополитическа\" Историята с финансовия директор на компанията Мън Ванчжоу, задържана в Канада поискане на САЩ по обвинения за нарушаване на санкциите срещу Иран, даде лични измерения на конфликта. Тази история показва, че проблемите на Вашингтон с \"Хуауей\" не са свързани единствено със съперничеството между САЩ и Китай - дейността на Мън е наблюдавана дълго преди търговската война на Тръмп да започне, казват за \"Ройтерс\" хора, запознати с разследванията. \"Но няма съмнение, че цялостната конфронтация с \"Хуауей\" вече стана интензивно геополитическа,\" отбелязва агенцията. В последните месеци САЩ усилиха дипломатическия натиск, за да призоват съюзниците да избутат \"Хуауей\" встрани. Посланикът на САЩ в ЕС Гордън Сондланд казва за \"Ройтерс\", че предвид революционния характер на тази технология изглежда като проява на здрав разум да не се \"предават ключовете за цялото общество на играч, който е... показал лошо поведение.\" Попитан дали има доказателства, че технологии на \"Хуауей\" са се използвали за шпионаж, Сондланд твърди, че има \"класифицирани доказателства\" и макар да отказва да навлиза в подробности, допълва, че несъмнено \"Хуауей\" има способностите \"да хакне система\" и \"мандата от правителството да го направи по заявка.\" За Майк Помпейо съществува пряка връзка между \"Хуауей\" и Пекин - през март той каза, че компанията \"е притежавана от китайската държава и има дълбоки връзки с разузнаването ѝ\". В изявление \"Хуауей\" опроверга и заяви, че е притежавана от служителите си. Китайският гигант се отговаря все по-дръзко на САЩ, отбелязва \"Ройтерс\". Като пример са дадени силните послания в защита на компанията на Световния мобилен конгрес в Барселона, а заместник-директор на \"Хуауей\" каза спомена американската операция Prism, за която разказа Едуард Сноудън преди шест години в реч на събитие. От своя страна европейците също започнаха да дават отпор - на събитие, недостъпно за медиите, високопоставени представители на европейски телекоми поискали от американски служител убедителни доказателства, продължава агенцията. Американецът отговорил: \"Не знам защо се нареждате пред заредено оръжие.\"", "date": "2019.05.26", "title": "Защо войната срещу \"Хуауей\" започна от Австралия"}
{"url": "https://www.dnevnik.bg/evropa/2019/05/26/3911290_probiv_za_zelenite_na_evroizborite_v_irlandiia/", "text": "Ръст в подкрепата за Зелената партия на европейските и местните избори в Ирландия, показаха данни от екзит пол, цитирани от \"Ройтерс\" и \"Евронюз\". Това поставя партията в позиция да спечели първите си от 20 години насам места в Европейския парламент и да постигне най-значимите успехи в местните съвети. Според екзит пола на RED C се очаква Зелените да спечелят три от общо 13 места в Европейския парламент и да увеличат подкрепата си на местните избори до 9 на сто спрямо по-малко от 2% преди пет години. Партията, която на евроизборите през 2014 г. получи едва 4.9% от гласовете, сега вероятно ще спечели 14.8%. Това е най-високият й резултат от основаването й през 1981 г. Тя надминава Лейбъристката партия (получила едва 3.5%) и така се превръща в четвърта в страната. Бас Ейкхаут, един от кандидатите на европейските Зелени за председателския пост в Еврокомисията, загвори за \"зелена вълна\", стигаща до ирландските брегове от Холандия, където делът на гласовете за Зелена левица се увеличи до 10.5%  според данни от екзит пол . Проевропейската партия на ирландския премиер Лио Варадкар Фине гейл е на първо място с 28.7%, следвана от дясноцентристката Фине фоил с 15.4%. Националистката Шин Фейн получава 13%, тоест бележи спад от 19.5% на евроизборите през 2014 г., по данните от екзит пола. \"В много други eвропейски страни крайната десница навлиза значително, но това не се случва тук. Като цяло изглежда, `е центристките партии са се представили сравнително добре\", коментира Тереза Рийди, преподавател в Университетския колеж Корк. Ирландия сега има 11 места в 751-местния Европейски парламент, но след излизането на Великобритания се очаква да получи още две. Официалните резултати от вота, който се състоя в петък, се очаква да бъдат обявени в понеделник.", "date": "2019.05.26", "title": "Пробив за Зелените на евроизборите в Ирландия, проевропейските сили водят"}
{"url": "https://www.dnevnik.bg/sviat/2019/05/26/3910838_medunaroden_sud_naredi_na_rusiia_da_osvobodi_plenenite/", "text": "Междунардоният трибунал по морско право (ITLOS)  нареди на Русия  да освободи пленените в инцидента от ноември 2018 г. в Керченския пролив 24 украински моряци и да върне задържаните три украински военни морски съда. Москва смята, че съдът няма правомощия да разглежда иска на Киев, нейни представители не присъстваха на заседанието в Хамбург, а външното министерство на Русия повтори след това, че последователно ще отстоява позицията си. Съдът е създаден като реализиране на част от Конвенция на ООН за морското право от 1982 г., влязла в сила през 1994 г. с цел оформяне на международна правна рамка \"за пространството на световния океан, за това как се използва той и за ресурсите в него\". Един от съдиите в трибунала е руснак. България също е ратифицирала Конвенцията и признава юрисдикцията на Трибунала в Хамбург. Към момента са го сторили общо 167 държави (164 членки на ООН плюс Палестина, Островите Кук, Ниуе) и Европейският съюз като общност. Морският трибунал заяви, че няма да изисква от Русия да прекрати наказателното дело срещу държаните в московски затвор украинци, а само призовава то да бъде замразено. Властите в Москва и Киев са призовани да не предприемат стъпки, които биха могли да изострят ситуацията в Керченския пролив. Русия превзе два катера и един буксир на украинските военноморски сили с претенция, че те са навлезли в руски териториални води въпреки предупрежденията да не го правят. Протокът разделя Южна Русия от анексирания преди 5 години Кримски полуостров и Киев настоява, че руската страна е била уведомена за маневрите. Според Украйна това е било поредна проява на руската агресия, според Русия това е провокация. Руслан Хомчак, новият украински началник на Генщаба, поел поста след встъпването в длъжност на новия президент, заяви, че в момента е опасно да се изпращат украински моряци в района и че има въпроси към командващия ВМФ как е планирал плаването от миналата година и дали е прогнозирал, че събитията ще се развият по този начин.", "date": "2019.05.26", "title": "Международен съд нареди на Русия да освободи пленените украински моряци и кораби"}
{"url": "https://www.dnevnik.bg/bulgaria/2019/05/26/3911293_684_procenta_e_izbiratelnata_aktivnost_kum_1000_chasa/", "text": "Избирателната активност към 10 ч. е 6.84%. Това съобщи на брифинг говорителят на Централната избирателна комисия (ЦИК) Александър Андреев, предаде \"Фокус\". По данните на ЦИК до 10.00 часа правото си на вот са упражнили 439 088 души. По думите му за момента най-много хора са гласували в Кърджали. Избирателната активност към 10.00 часа е по-слаба от тази по същото време на евровота през 2014 г. (7.36 процента), така и от тази на изборите за Европейски парламент през 2009 г. (7.36 на сто).", "date": "2019.05.26", "title": "Избирателната активност към 10 ч. е 6.84%"}
{"url": "https://www.dnevnik.bg/kultura/2019/05/26/3905582_otkus_ot_ubiistvoto_na_komandora_na_haruki_murakami/", "text": "Излиза от печат дългоочакваният нов роман на Харуки Мураками \"Убийството на Командора\" - своеобразен писателски реверанс пред шедьовъра на Ф. С. Фицджералд \"Великият Гетсби\"! \"Убийството на Командора\" е магична сага за любов и самота, за разрушителността на войната и съзидателната сила на изкуството. Измамно семплото повествование представя млад портретист, изоставен от съпругата си, който напуска Токио и се настанява в планинския дом на прочутия художник Томохико Амада. След като открива в мансардата на къщата неизвестна картина на маестрото и се потапя в света на операта, младият художник неволно задейства поредица от тайнствени събития и с помощта на старинно звънче и на материалното проявление на една Идея се отправя в отвъдна реалност, населена с коварни двойни метафори. Помагат му ексцентричен богат бизнесмен и проницателно тринайсетгодишно момиче. Вече няколко десетилетия Харуки Мураками е съвършеният посланик на Япония – книгите му са литературни събития за Америка и Европа и се продават в милионни тиражи. Освен че е писател с ярък, разпознаваем почерк, носител на няколко световни литературни награди, той е изтъкнат преводач и \"маниак\" на тема джаз. Последното навярно обяснява ониризма и полифоничната кройка на повечето му произведения. \"Гардиън\" определя автора на  \"Спутник, моя любов\" ,  \"Норвежка гора\"  и \" Кафка на плажа \" като един от най-авторитетните представители на постмодернизма. Сборниците \"Мъже без жени\" и \"Изчезването на слона\" са свидетелство, че разказваческата дарба на Мураками не признава жанрови граници. превод Надежда Розова Харуки Мураками – \"Убийството на Командора\", Откъс От май до началото на следващата година живях на планински връх близо до началото на тясна долина. Дълбоко в долината през лятото валеше неспирно, но извън нея обикновено беше слънчево благодарение на югозападния океански бриз. В долината навлизаха влажни облаци, тласкани от вятъра, и носеха дъжд, а после се плъзгаха нагоре по склоновете. Къщата беше построена точно на предела, затова често отпред беше слънчево, а отзад валеше проливно. Отпърво това ме смущаваше, но когато привикнах, го намирах за естествено. Над околните планини бяха провиснали разпокъсани облаци. Задуха ли вятър, те се рееха неуверено над планинските склонове като бродещи духове от миналото в търсене на изгубени спомени. Чистият бял дъжд като ситен снежец се вихреше беззвучно на вятъра и тъй като бризът никога не утихваше, дори през лятото не пусках климатик. Къщата беше стара и малка, но отзад имаше просторна градина. Оставиш ли я без грижи, в нея избуяваха зелени бурени и се заселваше семейство котки. Когато идваше градинар да окоси тревата, котките се местеха другаде. Вероятно на показ се чувстваха застрашени. Семейството се състоеше от възрастна котка на ивици и трите ѝ котенца. Майката беше слаба и гледаше свъсено, все едно животът ѝ беше поднесъл лош жребий. Къщата се намираше на планински връх и когато изляза на терасата и се обърна на югозапад, между дърветата провиждах океана. От там изглеждаше като вода в паница, малка порция от огромния Пасифик. Мой познат агент по недвижими имоти ми обясни, че дори да се вижда съвсем малко от океана, както от моята къща, това оказва огромно значение върху цената на имота. Не че ми пукаше за морската гледка. Отдалеч ивицата вода приличаше просто на матов къс олово. Не проумявах защо хората толкова държат да виждат океана. Предпочитах да се любувам на заобикалящите ме планини. Възвишенията оттатък долината се променяха непрекъснато, преобразяваха се в зависимост от сезона и времето, а на мен това разнообразие никога не ми омръзваше. По онова време със съпругата ми бяхме прекратили брака си и документите за развода бяха подписани, но после се случиха разни неща и ние си дадохме втори шанс като съпрузи. Не мога да го обясня. Причината и следствията убягват дори на пряко замесените, но ако трябва да обобщя накратко, ще прибягна до крайно изтърканото обяснение, че двамата се \"сдобрихме\". Обаче деветмесечната раздяла преди отново да станем съпрузи (с други думи, след разпадането на първия ни опит за семейство и началото на втория), зееше като дълбок канал на провлак. Девет месеца Нямах представа дълга или кратка раздяла е това. По-късно, обърнех ли поглед назад, понякога ми се струваше, че е продължила цяла вечност, но пък и сякаш бе отлетяла за миг. Усещанията ми се променяха в различните дни. Когато хората снимат нещо, често слагат до него кутия цигари, за да създадат представа за действителната му големина, само че условната кутия цигари до образите в паметта ми се уголемяваше и смаляваше в зависимост от настроението ми в конкретния момент. Подобно на предметите и събитията, които непрекъснато се променят, или пък обратно на тях, нещо, което би трябвало да бъде устойчиво мерило в рамката на паметта ми, сякаш непрестанно се видоизменяше. Не се опитвам да внуша, че всичките ми спомени бяха произволни, че се разширяваха или свиваха безразборно. Животът ми в основни линии беше спокоен, установен и в по-голямата си част рационален. Онези девет месеца обаче бяха различни – време на необясним хаос и объркване. Периодът беше изключение във всеки смисъл на думата, не приличаше на друг през живота ми – сякаш бях плувец в спокойно море, неочаквано попаднал във водовъртеж. Може би поради тази причина, замисля ли се за онова време (досетили сте се, че всичко се случи преди няколко години), значението, гледната точка и връзките между събитията понякога са променливи и ако откъсна очи от тях дори за секунда, поредността, в която ги виждам, бързо се оказва заменена от нещо различно. Все пак тук се стремя да направя най-доброто по силите си и да предложа последователен и логичен разказ. Усилието може да се окаже безплодно, но въпреки това ми се иска да се придържам плътно към хипотетичното мерило, което съм съумял да си изградя. Като безпомощен плувец, който се носи по водата, вкопчен в парче дърво. Когато се преместих в онази къща, най-напред си купих евтина кола на старо. Предишната буквално я помлях и я дадох за скрап, затова се наложи да си взема нова. В околностите на града, особено ако живееш сам в планината, ти трябва кола, за да си пазаруваш. Отидох в автокъща за тойоти втора ръка и си купих много изгодно корола комби. Търговецът определи цвета като бледосиньо, но на мен ми напомняше бледината на болник. Колата беше само на трийсет и пет хиляди километра, но беше катастрофирала, затова бяха намалили цената съществено. Направих пробна обиколка, спирачките и гумите ми се сториха наред. Не възнамерявах да я карам много по магистралата, затова прецених, че ще свърши работа. Наел бях къщата от Масахико Амада. Учихме заедно в художествената академия. Беше с две години по-голям от мен и един от малцината, с които се разбирах добре, затова се виждахме понякога и след като завършихме. Той се отказа да става художник и работеше в рекламна агенция като графичен дизайнер. Когато научи, че с жена ми сме се разделили, че аз съм напуснал дома си и нямам покрив над главата, той ми каза, че къщата на баща му е свободна, и предложи да се настаня там и да се грижа за нея. Баща му беше Томохико Амада, известен художник на японска живопис. Къщата (в която имаше и ателие) се намираше в планината край Одавара, а след смъртта на съпругата си баща му беше живял в нея сам десетина години. Напоследък обаче страдал от деменция и го настанили в луксозна клиника в Идзу Коген. От няколко месеца къщата стояла празна. – На върха на едно възвишение е и наоколо няма нищо, местоположението със сигурност не е най-удобното, но е тихо. Гарантирам ти – каза Масахико. – Идеална обстановка за рисуване. Нищо няма да те разсейва. Наемът беше символичен. – Ако къщата е празна, ще се разпадне, страх ме е и да не влязат крадци или да стане пожар. За мен ще бъде една грижа по-малко. Знам, че ще ти бъде неловко да не плащаш наем, затова ще ти искам ниска сума, при едно условие – че може да се наложи да те помоля да напуснеш с много кратко предизвестие. Съгласих се. Всичките ми притежания се побираха в багажника на малък автомобил и ако Масахико ме помолеше да напусна, още на следващия ден щях да се изнеса. Нанесох се в къщата в началото на май, веднага след празниците от Златната седмица. Къщата беше едноетажна постройка в западен стил, приличаше повече на уютна вила, но със сигурност беше достатъчно просторна за сам човек. Намираше се на върха на средно високо възвишение, заобиколена беше от гори и дори Масахико не беше сигурен точно докъде се простира парцелът. В задната градина растяха високи борове с дебели клони, разперени във всички посоки. Тук-там имаше камъни за преминаване и прекрасен банан до японски каменен фенер. Масахико беше прав, че мястото е спокойно. Обаче сега, като се замисля, не бих казал, че нямаше какво да ме разсейва. През осемте месеца, след като се разделих със съпругата си и живях в онази долина, спах с две други жени, при това омъжени. Едната беше по-млада от мен, другата – по-възрастна. И двете бяха в курса по рисуване, който водех. Когато усетих, че моментът е подходящ, ги поканих да спят с мен (нещо, което обикновено не правя, защото съм много плах и тези работи не са ми присъщи). Те не ми отказаха. Не съм сигурен защо, но не изпитвах почти никакви угризения – навремето ми се струваше закономерно. Не ме мъчеше вина, че съм поканил свои ученички да правят секс с мен. Струваше ми се нещо съвсем обикновено – като да попиташ минувач колко е часът.", "date": "2019.05.26", "title": "Откъс от \"Убийството на Командора\" на Харуки Мураками"}
{"url": "https://www.dnevnik.bg/bulgaria/2019/05/26/3911297_za_evrodeputati_koito_da_zashtitavat_bulgarskiia/", "text": "Гласувам за евродепутати, които да защитават българския интерес\", заяви вицепремиерът и председател на ВМРО Красимир Каракачанов пред журналисти, след като гласува в 27-ма секция в 134 СУ \"Димчо Дебелянов\" в София, предаде \"Фокус\". \"Истината е проста. Големите държави защитават своя интерес, а по отношение на малките проявяват двоен стандарт и лицемерие\", каза той. По думите му ако българските евродепутати \"продължават да се кланят на големите партии в Брюксел, България няма полза от тях.\" Каракачанов допълни, че е крайно време страната да излезе от \"приспивната песен\", както и че \"всички сме равни\", но това е така \"само на книга\".", "date": "2019.05.26", "title": "За евродепутати, които да защитават българския интерес, гласува Каракачанов"}
{"url": "https://www.dnevnik.bg/bulgaria/2019/05/26/3911303_maluk_samolet_se_razbi_krai_ihtiman_ima_zaginali/", "text": "Малък самолет се е разбил край Ихтиман, съобщава \"Нова телевизия\". Загинали са мъж и жена. Сигналът за инцидента е подаден около 11.30 часа. На мястото са изпратени линейки и пожарни автомобили. Малко по-късно от транспортното министерство потвърдиха, че двама души са загинали при \"инцидент с малък експериментален самолет\". \"Самолетът е излетял от летателна площадка Чернево (до Ихтиман) за Драганово. По първоначални данни след набрана височина, самолетът изпада в свредел, пада и се самозапалва. Двамата на борда са загинали\", пише в съобщението на министерството, като се уточнява, че самолетът е бил пилотиран от мъжа. Преди месец  двама души загинаха при подобен инцидент,  след като малък частен самолет падна край пловдивското село Оризаре.", "date": "2019.05.26", "title": "Малък самолет се разби край Ихтиман, има загинали"}
{"url": "https://www.dnevnik.bg/bulgaria/2019/05/26/3911302_mashinnoto_glasuvane_v_7_sekcii_e_preustanoveno_zaradi/", "text": "В 10 секции е преустановено машинното гласуване, съобщи говорителят на Централната избирателна комисия (ЦИК) Александър Андреев по време на първия брифинг на специализирания орган в изборния ден. Той посочи, че случаите, в които има спиране на машинното гласуване поради технически причини, са прекалено малко като процент в съответствие с общия брой на машините. Машинно гласуване трябва да има в 3000 секции в цялата страна. Другият говорител на ЦИК Таня Цанева уточни, че към момента е отменено машинното гласуване в 29-та секция във Видин, в 52-ра в Кърджали, в 32-ра секция Дупница, 4-та в Своге и в 84-та в Хасково има техник. \"Чакаме информацията дали ще бъде отстранен проблемът. По отношение на 24-ти избирателен район - София по-конкретно в \"Подуяне\", като в две секции 22-ра и 25-та са разменени машините за гласуване. За съжаление при откриване на изборния ден и при първоначалния протокол - нулевият, не е обърнато внимание нито от техниците, нито от секционната избирателна комисия, че машините са разменени. Това означава, че когато флашпаметите пристигнат в изчислителния център в РИК в края на изборния ден, те няма да могат да бъда разчетени\", обясни говорителят на ЦИК. \"Независимо, че имаше много малко гласували с машини, ЦИК прие да бъде преустановено гласуването с машини, а да се продължи на хартиени в тези две секции в \"Подуяне\", обясни още тя. Цанева уточни, че за гласувалите машинно до момента в проблемните секции ще се наложи ръчно преброяване. Всичките 3000 секции, в които може да се гласува машинно, са обозначени още на входа (как се гласува с хартиена бюлетина четете  тук  и  тук ). До машините са поставени и инструкции за гласуване с устройствата, което отнема няколко минути. За проблем с машините за гласуване в няколко области сигнализираха наблюдатели на Института за социална интеграция, които са на терен и следят изборния процес. Блокирали машини има в редица Секционни избирателни комисии (СИК) в областите Кърджали, Смолян, Перник и София град. В една от секциите в Кърджали машинното гласуване е преустановено, а в секция в 23 МИР е отказано съдействие от страна на техническо лице за поправка на машината. Това са част от сигналите, които са подали наблюдателите до 14:00 ч. В Добрич е подаден сигнал, че членове на СИК разясняват изборния процес на избирателите на чужд език. Продължават проблемите, свързани с намален състав на СИК и липса на условия за нормално гласуване на хора с увреждания (подобни въобще липсват в секцията в 73-то СУ в София). В 40-та СИК в София е отказано на гласоподаватели с двойно гражданство да упражнят правото си на вот.", "date": "2019.05.26", "title": "Машинното гласуване в 10 секции е преустановено заради проблеми"}
{"url": "https://www.dnevnik.bg/evropa/2019/05/26/3911299_irlandcite_masovo_glasuvaha_za_liberalizirane_na/", "text": "Ирландците одобриха с огромно мнозинство на референдум, чиито резултати бяха обявени днес, отпадане на ограниченията за развод, предадоха \"Франс прес\" и \"Асошиейтед прес\", цитирани от БТА. Предложението да се анулира конституционното изискване брачните двойки да живеят разделени четири години преди да им се позволи да се разведат бе подкрепено от 82 процента от гласувалите. Избирателната активност на референдума е била малко над 50 процента. Той се състоя в петък,  едновременно с изборите за Европейски парламент . Сега ирландският парламент трябва да изготви нов закон за условията за развод. Правителството обяви намерението си да внесе нов законопроект, който намалява времетраенето на задължителното живеене отделно преди развода на две години от трите предшестващи самия развод. Освен това постановените в чужбина разводи ще се признават за валидни в Ирландия. На предишни референдуми в страната бе премахната забраната за аборт и бяха легализирани еднополовите бракове.", "date": "2019.05.26", "title": "Ирландците масово гласуваха за либерализиране на законите за развода"}
{"url": "https://www.dnevnik.bg/sviat/2019/05/26/3911342_rusiia_pusna_na_voda_tretiia_si_nov_ledorazbivach_video/", "text": "Русия пусна на вода в Санкт Петербург корпуса на нов ядрен ледоразбивач като част от програмата ѝ за обновяване на северния флот и използване на потенциала на арктически коридори за търговски кораби в контекста на промените в климата. \"Урал\" е планиран за екипаж от 75 души и с възможност да преминава през лед с дебелина около 3 м. От същия модел (проект 22220) са още два кораба. \"Арктика\" бе спуснат на вода преди 3 години и трябваше да бъде предаден за експлоатация година по-късно, но сроковете се удължават и през май 2019 г. започна зареждането на реакторите му. Корпусът на \"Сибир\" бе спуснат на вода през 2017 г. и е планирано да бъде предаден за експлоатация през 2021 г. Според \"Ройтерс\" най-вероятно трите ледоразбивача ще са готови и предадени на \"Росатом\" не по-рано от 2022 г. Тогава това ще са най-мощните ледоразбивачи в света. \"Заедно с другите два кораба \"Урал\" ще играе централна роля за стратегическия ни проект за целогодишно използване на Северния морски път\", заяви Алексей Лихачов, изпълнителен директор на \"Росатом\". Президентът Владимир Путин е заявявал, че към 2035 г. страната му ще има поне 13 мощни ледоразбивача на север и 9 от тях ще са ядрени. Това е част от конкуренцията в района със САЩ, Канада, Норвегия и Китай. Специалисти от геоложката служба на САЩ твърдят, че в Арктика вероятно има залежи, равностойни на 412 млрд. барела петрол, което е около 22% от предполагаемите, но все още неоткрити находища на планетата.", "date": "2019.05.26", "title": "Русия пусна на вода третия си нов мощен ледоразбивач (видео)"}
{"url": "https://www.dnevnik.bg/bulgaria/2019/05/26/3911332_desislava_ivancheva_glasuva_za_svoboda_i_realno/", "text": "Малко след 11 часа бившият кмет на столичния район \"Младост\" Десислава Иванчева упражни правото си на глас на изборите за Европейски парламент. Тя беше придружена от нейния бивш заместник Биляна Петрова. В разпространено до медиите съобщение Иванчева, която се явява на изборите като независим кандидат, заяви, че е гласувала за \"по-добро бъдеще за България, по-достоен живот в родината ни, за свобода, за реално правосъдие, за спиране на злоупотребите и корупцията\". На 15 април Специализираният наказателен съд  призна  Иванчева  за виновна на първа инстанция  и я осъди на 20 години затвор, 10 хил. лв. глоба, конфискация на част от имуществото и забрана да заема публична ръководна длъжност за срок от 20 г. заради взимане на подкуп. Решението подлежи на обжалване. На 8 май Иванчева и Биляна Петрова бяха  пуснати под домашен арест . ", "date": "2019.05.26", "title": "Десислава Иванчева гласува за свобода и реално правосъдие"}
{"url": "https://www.dnevnik.bg/bulgaria/2019/05/26/3911352_radan_kunev_glasuva_za_po-demokratichna_bulgariia_v/", "text": "Лидерът на листата на \"Демократична България\" Радан Кънев реши да гласува на евроизборите машинно. Това се разбира от публикувано от него видео в страницата му във фейсбук. \"Гласувах за една по-демократична България в една по-силна Европа. Преди всичко гласувах да има алтернатива, да има смяна на това, от което сме недоволни, но без да се връщаме в миналото. Гласувах машинно и се почувствах в XXI век\", каза Кънев след упражненото си право на вот. Той добави, че алтернативата за българските граждани отдавна липсва. Именно заради това трябвало всеки, който има възможност, да гласува.", "date": "2019.05.26", "title": "Радан Кънев гласува за по-демократична България в по-силна Европа"}
{"url": "https://www.dnevnik.bg/sport/2019/05/26/3911317_snimka_na_denia_sumo_pred_pogleda_na_trump/", "text": " в Япония се проведе пред погледа на президента на САЩ Доналд Тръмп. Той присъства на събитието в компанията на жена си Мелания, министър-председателя на Япония Шиндзо Абе и съпругата му Акие Абе.", "date": "2019.05.26", "title": "Снимка на деня: Сумо пред погледа на Тръмп"}
{"url": "https://www.dnevnik.bg/bulgaria/2019/05/26/3911365_i_cveta_karaiancheva_se_obiavi_za_publikuvane_na/", "text": "Председателят на Народното събрание Цвета Караянчева гласува в Кърджали на изборите за европарламент, след което обяви, че е съгласна да се публикуват данни от екзитполовете в изборния ден. \"Лично говоря от моя лице, защото гражданите трябва да бъдат информирани\", допълни Караянчева. Повод за коментара ѝ станаха промените в Изборния кодекс, които бяха приети през февруари тази година. Чрез тях се забранява на медиите да оповестяват резултати в изборния ден на страниците си във фейсбук, туитър и други подобни социални мрежи. Как се стигна до поправката на Изборния кодекс четете  тук. Въпреки заявеното желание гражданите да бъдат информирани в изборния ден, Цвета Караянчева е гласувала одобрително за промените в Изборния кодекс, които доведоха до забраната. По-рано през деня президентът  Румен Радев също разкритикува решението на парламента  да промени Изборния кодекс. Според него това е \"още една възможност за манипулация\". Главният прокурор Сотир Цацаров също се обяви против забраната.  \"Излишно е да лицемерничим.  Едва ли статистиката в деня на вота ще повлияе в последния момент на избирателя. Убеден съм, че 99% от хората като мен идват да гласуват с ясно решение. И съм сигурен, че тези, които отидат до урните, не се интересуват от оцветените колонки. Хората мислят и не бива да ги подценяваме\", каза той. \"Дневник\" ще предостави достъп до предварителни данни от изборния процес, но и ще спази ограниченията на закона. Тези от вас, които искат да знаят - последвайте \"Дневник\" в  публичния чат във Viber , за да сте информирани първи и лесно. Както и в  канала ни в YouTube.", "date": "2019.05.26", "title": "И Цвета Караянчева се обяви за публикуване на екзитполове в изборния ден"}
{"url": "https://www.dnevnik.bg/sviat/2019/05/26/3911296_rusiia_veche_ne_moje_da_uvurta_za_ukrainskite_moriaci/", "text": "Международният трибунал по морско право (създаден по силата на Конвенцията на ООН по морско право от 1982 г.)  се произнесе  в събота по спора между Украйна и Русия за инцидента в Керченския проток от 25 ноември 2018 г. Тогава руските въоръжени сили и бреговата охрана задържаха с употреба на сила 3 украински военноморски съда, пътуващи от Одеса за Мариупол. В хода на стълкновението бяха ранени шестима души, а руснаците арестуваха 24 украински моряци, които и до днес се намират в плен въпреки многобройните протести зад граница и официалните призиви за освобождението им. Трибуналът в Хамбург  постанови  Руската федерация незабавно да върне на Украйна трите задържани съда (двата бронирани артилерийски катера \"Бердянск\" и \"Никополь\" и рейдовия буксир \"Яны Капу\") и да пусне на свобода задържаните моряци. Двете страни се призовават да се въздържат от действия, които биха довели до ескалация на конфликта. За решението са гласували 19 съдии, включително президентът Чжин-Хьон Пак (от Южна Корея) и вицепрезидентът Дейвид Атард (Малта). Против се е обявил съдията от Русия Роман Колодкин. Русия отказваше да участва в слушанията по казуса, макар че е подписала конвенцията през 1982 г. и следователно признава юрисдикцията на трибунала. Основен аргумент на руснаците беше, че действията на украинските катери показвали \"очевидно военен характер\", което освобождавало Русия от отговорност по конвенцията. Трибуналът обаче не се съгласи с това. Разбира се, Москва ще намери достатъчно юридически лупинги, за да не сметне решението на трибунала за обвързващо. Но все пак новината от Хамбург бележи значителна победа за Украйна и най-вече за заместник-министъра на външните работи Олена Зеркал, която представляваше страната си в спора; 45-годишната Зеркал - която дълго време работеше в правосъдното министерство в Киев начело на дирекцията по международно право - представляваше Украйна и в публичните изслушвания през март 2017 г. в Международния трибунал в Хага. Там Киев обвиняваше Москва в подкрепа за международния тероризъм и в нарушаване правата на човека при окупацията на Крим и части от Донбас. Колкото и Русия да го отрича, действията ѝ срещу украинските катери и моряците са несъмнено нарушение на двустранни и международни спогодби. Правният статут на Керченския проток продължава да се регламентира от Договора за сътрудничество в използването на Азовско море, подписан между Руската федерация и Украйна през 2003 г. Никой все още не го е отменил, валиден е и може да се прочете  на официалната страница на Кремъл . В него се казва, че Азовско море и Керченският проток исторически се явяват вътрешни води на Русия и Украйна. Нещо повече, той позволява свободното корабоплаване на всички търговски и военни кораби, както и на други съдове, плаващи под държавните флагове на двете страни, използвани за нетърговски цели. Иначе казано, Украйна има пълното право да придвижва своите военноморски съдове през пролива – както беше и в злополучния 25 ноември. Двата катера и буксирът бяха отпътували от Одеса (на Черно море) към Мариупол (на Азовско). И тук възникват няколко противоречиви въпроса, дължащи се най-вече на неизчистените в миналото детайли. (Поредният горчив пример защо всяко споразумение трябва да бъде максимално лишено от противоречия, да не позволява разногласия и свободно тълкуване. Особено пък договореностите между държави, които в даден момент поддържат близки отношения и се смятат за първи приятели.) За всичките тези години от обявяването на независимостта на Украйна (24 август 1991 г.) акваторията на Керченския проток така и не беше поделена между двете страни. Договорът от 2003 г. – един впрочем доста кратък нормативен акт със само 5 члена – признава, че проливът и Азовско море са вътрешни води за Русия и Украйна и само предписва мирно разрешаване на споровете \"съвместно или по съгласие\". През 2007 г. морските администрации на двете държави парафират временно  предписание  за реда на преминаване. То задължава всеки плавателен съд да иска разрешение от Керченското пристанище. Но в казуса влиза още една особеност. В пролива съществува и канал – това е Керч-Еникалският канал. Двата му бряга бяха част от територията на Украйна и той се регулираше само от украинското законодателство.  След руската анексия на Кримския полуостров през март 2014 г. Керченският проток попада изцяло под руски контрол. Русия дори построи и мост над него с дължина от 19 км, две трасета – автомобилно и железопътно, на внушителната цена от 227.9 млрд. рубли (над 3 млрд. евро). От анексията насам (наричана \"възвръщане\" в стилистиката на онази бурно и кърваво разцъфтяла \"Руска пролет\") Русия разглежда пролива като свои териториални води и самостоятелно регулира корабоплаването в него. Украйна, съвсем логично, няма как да признае Крим за руски, нито пък протока, така че не смята и за нужно да иска разрешение от Керченското пристанище, вече в руски ръце. До въпросния инцидент все пак функционираше известна комуникация (тя продължава и днес, макар и в доста ограничен формат). Но обхваща предимно търговското корабоплаване - за организацията на товаропотока от азовските си пристанища на Украйна ѝ се налага да се обръща към властите в Керч – пристанище, което според украинските закони е \"закрито\". Така че конфликтът беше неизбежен. Рано или късно щеше да се стигне до подобен инцидент с участие и на военна сила. Трагичната случка само влоши международното положение на Москва. В края на 2018 г. темата влезе и в дневния ред на срещата на върха на ЕС. Всички 28 членки изразиха солидарност с Украйна и назоваха руските действия неприемливи. Лидери като френския президент Еманюел Макрон и германския канцлер Ангела Меркел настояха за освобождаване на украинските военни. Преди това американският президент Доналд Тръмп отмени срещата си с Путин, планирана в рамките на заседанието на Г-20 в Аржентина. През януари и Парламентарната асамблея на Съвета на Европа прие  резолюция , с която призова Русия да освободи моряците. ПАСЕ формулира и подкрепа за суверенитета и териториалната цялост на Украйна. В средата на март тази година ЕС, САЩ и Канада въведоха нови санкции заради арестуваните украински моряци, а в декларация американското министерство на финансите подчерта, че партньорите са решени да противодействат на \"злонамерената дейност на Русия\". Канадското правителство наложи и собствени мерки. Отава добави 114 руснаци към своя черен списък, сред тях и Игор Сечин, президент на държавния нефтогазов концерн \"Роснефт\". Сечин е сред най-близките съратници на Владимир Путин, беше заместник-директор на администрацията на Кремъл от 1999 до 2008 г., а когато Путин извърши \"потьомкинската\" рокада с Медведев през 2008 г., стана и вицепремиер. Един от най-богатите руски чиновници, през 2016 г. списание  Forbes  го постави  на второ място с годишен доход от 13 млн. долара. Видяхме и демонстрации на военна мощ, ала без особен успех. През декември тогавашният британски военен министър Гавин Уилямсън посети Одеса, където по това време се намираше хидрографският кораб на британските ВМС HMS Echo. Тогава Уилямсън заяви, че корабът ще остане в Черно море, за да подсигури свободата на корабоплаване. Беше разчетено като сигнал към Москва, но в края на месеца HMS Echo напусна украинското черноморско пристанище. През март 2019 г. агенция \"Блумбърг\" вкара интрига със  съобщението , че на Мюнхенската конференция по сигурността (традиционно провеждана през февруари) американският вицепрезидент Майк Пенс се е опитал да убеди Франция и Германия да пратят свои военни кораби в Азовско море. Това трябвало да потвърди ангажимента на Запада към свободното корабоплаване през протока. Според дипломатически източници канцлерът Меркел отхвърлила плана с обяснението, че украинският президент Петро Порошенко го смятал за недостатъчен, за да разреши проблема. Според французите пък би било ненужна провокация към Москва. Президентът Петро Порошенко изглеждаше непреклонен спрямо Москва, но и неговият наследник прави сходно впечатление, поне в първите си стъпки. Още в деня на изборите Володимир Зеленски обяви, че първата му задача като държавен глава е да върне у дома украинските моряци. Решението на Трибунала по морско право в Хамбург свива значително полето за действие на Русия. Кремъл и бездруго почти всекидневно чува от западните си събеседници името на украинския режисьор Олег Сенцов (задържан през май 2014 г. и осъден на 20 години затвор по обвинение в тероризъм). В негова защита продължават да се обявяват кинотворци от световна величина като Анджей Вайда, Кшищоф Зануси, Вим Вендерс, Педро Алмодовар, Аки Каурисмаки и др. и вече няма значим кинофестивал без някаква демонстрация за освобождаването му. Да не говорим за останалите над 60 украинци в плен по политически причини в Русия (Украинската хелзинкска група говори за 66, гражданската инициатива \"Евромайдан SOS\" - за 70 украински политически затворници в Руската федерация). Ако игнорира и това решение на важен международен орган, авторитетът на Москва още повече ще се свие. Досега \"суверенната демокрация\" - по израза, въведен през 2005 г. с концепцията на могъщия президентски съветник Владислав Сурков – показва, че не се вълнува особено от чуждото мнение. Не ѝ пука от това какво мислят за нея зад граница. Вълнува се от сделки и от съответните им финансови измерения. Но сделките също страдат и ще продължат да страдат от подобно високомерно пренебрежение.", "date": "2019.05.26", "title": "Русия вече не може да увърта за украинските моряци"}
{"url": "https://www.dnevnik.bg/evropa/2019/05/26/3911366_glasuvaite_za_torbalan_s_cheren_humor_edin_grobar_v/", "text": "Той печата предизборни брошури, изглеждащи като некролози, и раздава ароматизатори за кола с формата на ковчег. Един гръцки гробар използва черен хумор, за да спечели гласове на изборите за градски съвет, разказва \"Ройтерс\". Константинос Бабуляс освен това е измислил и лозунг за вота днес, който е заигравка с фамилията му, значеща на гръцки \"торбалан\": \"Да подкрепите Бабуляс, значи да спечелите живот.\" \"За да се разбере по-лесно смъртта, е необходим хумор\", казва Бабуляс, който опитва да печели място в общинския съвет във втория по големина град в Гърция Солун. \"Всички ние трябва да опитаме да се изправим пред най-големия си страх и хуморът е най-добрият начин да се справим с него.\" Той обаче подчертава, че кампанията му не е шега. \"През целия си живот съм се оплаквал от местните власти и след това дойде моментът, в който получих възможност да спра да се оплаквам и да направя нещо\", разказва Бабуляс, който ръководи погребална агенция, създадена от баща му. Той иска да внесе предприемачески дух в държавната институция, така че тя да служи по-добре на жителите. \"Трябва да гледаме на нашата община като на бизнес с нестопанска цел, взимайки предвид най-важните интереси на хората.\"", "date": "2019.05.26", "title": "Гласувайте за Торбалан: С черен хумор в битката за гласове в Гърция"}
{"url": "https://www.dnevnik.bg/sport/2019/05/26/3911397_prevuzhodstvoto_na_hamiltun_produlji_s_chetvurta/", "text": "Световният шампион във Формула 1 Люис Хамилтън продължи силното си представяне с четвърта победа от първите шест старта във Формула 1. Британецът спечели градското състезание по улиците на Монако, като водеше колоната от началото на надпреварата. Досега Хамилтън не беше печелил в Монако, след като е стартирал от първа позиция. Той посвети успеха си на легендарния бивш пилот и деятел във Формула 1  Ники Лауда, който почина през седмицата . За пръв път от началото на сезона \"Мерцедес\" не записа двоен успех. Втори в състезанието завърши Макс Верстапен, но той е изместен в крайното класиране от Себастиан Фетел и Валтери Ботас заради петсекундно наказание. Хамилтън не позволи на съперниците си да го атакуват при спирането за първия завой, като подреждането се запази. Шарл Льоклер беше най-деен в изпреварванията, като при едно от тях подходи твърде агресивно и спука гума. Впоследствие пилотът на \"Ферари\" приключи участието си, а заради отломките на пистата излезе кола за сигурност. При първата смяна на гуми се стигна до инцидент между Ботас и Верстапен, който получи наказание от 5 секунди. Именно Верстапен опитваше да натисне и изпревари Хамилтън в последните обиколки, като двата болида дори се докоснаха. Световният шампион се справи с агресивността на пилота на \"Ред бул\" и запази първото си място. Състезанието беше под №300 за Кими Райконен. Световният шампион от 2007 г. завърши 17-и, като пилотът на \"Алфа Ромео\" беше затворен с една обиколка.", "date": "2019.05.26", "title": "Превъзходството на Хамилтън продължи с победа в чест на Ники Лауда"}
{"url": "https://www.dnevnik.bg/evropa/2019/05/26/3909107_ochakvani_pobedi_za_evroskepticite_zelena_vulna/", "text": "Избирателната активност бе най-високата от 20 години насам - 51% в сравнение с 43% през 2014 г.  Президентът Еманюел Макрон загуби битката във Франция, където победител е крайнодесният Национален сбор на Марин Льо Пен. Изненадващо силно се представиха Зелените партии в няколко страни, сред които и Германия, където те станаха втора сила. Победител в изборите е Европейската народна партия, която обаче е сериозно отслабена. Европейският парламент е изключително пъстър и формирането на коалиции ще е от ключово значение. Партиите, ангажирани с подсилването на ЕС, заемат две трети от местата в Европарламента, но крайнодесните и националистките политически сили отбелязаха добри резултати. Двупартийнта коалиция между ЕНП и соцалисти и демократи вече няма мнозинство, което значи, че либералите и Зелените ще искат да имат повече глас.  ", "date": "2019.05.26", "title": "Очаквани победи за евроскептиците, зелена вълна изненадващо заля части от ЕС (хронология)"}
{"url": "https://www.dnevnik.bg/gradska_sreda/2019/05/26/3911440_sdvr_moje_da_spre_kolite_krai_arena_armeec_i_zala/", "text": "По преценка на СДВР може да бъде спряно движението на коли с изключение на градския транспорт след 20 ч днес по бул. \"Шипченски проход\" в частта между ул. \"Акад. Людмил Стоянов\" и ул. \"Александър Жендов\". Това е районът около зала \"Универсиада\", съобщиха от Столична община. Същото ограничение може да се наложи и по за бул. \"Асен Йорданов\" между Площада на авиацията (4-ти километър) и бул. \"Шипченски проход\", където е зала \"Арена Армеец\". Ограничението на движението и по двете улици ще важи до окончателното транспортиране на изборните документи до Общинската избирателна комисия. До 20 ч. днес там действа забрана за паркиране и престой на автомобили. ", "date": "2019.05.26", "title": "СДВР може да спре колите край \"Арена Армеец\" и зала \"Универсиада\" от 20 ч."}
{"url": "https://www.dnevnik.bg/analizi/2019/05/26/3911455_triabva_da_ima_ostavki_v_bsp/", "text": "Вече е почти сигурно, че БСП губи изборите. В продължение на 4 месеца тя игра ролята на извънпарламентарна опозиция, макар че избирателите са я пратили да защитава интересите им в парламента. С яростна антикорупционна риторика, заменила всъщност заклинанията срещу Истанбулската конвенция, които за малко не я разединиха предизборно, Столетницата не успя да \"завладее\" периферия. Една президентска \"звезда\" и една парашутистка от клуб \"Милениум\" не трогнаха пенсионерите. БСП не успя да наскочи ограниченията на твърдия си електорат, когото нажежи до червено. Преди това високомерно отритна офертата на АБВ и други леви формации за единение. Трябва да има оставки! Може ли \"Позитано 20\" да поведе истинската си битка - за социалните права и достойнството на хората! Нинова, Добрев и клиентелата им да си ходят! ----- Ако тези избори постигнат оставката на Нинова и нормализацията на левицата - берекет версин! ----- Резултатите за НФСБ и Атака са изключително радващи. ----- Когато не можеш да бъдеш алтернатива, не може да бъдеш алтернатива... ----- За да има висока избирателна активност на местните избори есента, всички секции трябва да са на Халкидики. ----- Няма как в днешния изборен ден да не споделя отново този цитат от Бертолт Брехт: \"Най-лошата неграмотност е политическата неграмотност. Политически неграмотният не чува, не говори, не участва в политическите събития. Той не знае, че цената на живота, цената на зърното, на рибата, на брашното, на наема, на обувките и на лекарствата зависят от политически решения. Политически неграмотният е толкова глупав, че е способен да се пръсне от гордост заради факта, че мрази политиката. Този глупак не осъзнава, че проституцията, изоставените деца, най-големите крадци, лошите политици и корумпираните лакеи на национални и мултинационални компании се раждат тъкмо поради неговото политическо невежество.\" ----- Какво означава, когато една партия, разтърсена от корупционни скандали, спечели евровота? Какво означава, когато друга партия, която се бие в гърдите, че е алтернатива, не може да използва тези скандали и финишира втора? ----- На всеки гласувал се падат по четирма анализатори в телевизионните студиа. ----- Пътища падат, Борисов - не. ----- Малко информация за това какво става в Румъния в изборния ден: Избирателната активност в 18.00 часа е над 41% . До края на изборния ден ще мине доста над 50%. Както и при нас една от основните теми в предизборната кампания беше борбата с корупцията. Управляващата социалдемократическа партия гласува промени в съдебната система, които да ограничат действията на антикорупционните агенции (в Румъния те са две). На последните парламентарни избори социалистите ръководени от авторитарния си лидер Ливиу Драгня получиха малко над 45%. Драгня е осъден условно за изборни нарушения и срещу него се водят 2 дела за корупция.. Много е вероятно резултатът на социалистите днес да падне под 27% и те да бъдат изпреварени от младата дясноцентристка партия Съюз за спасение на Румъния (УСР). Днешният вот в Румъния е наказателен срещу корупцията и за Европа. В Румъния освен за евродепутати се гласува и на ,еферендум обявен от mрезидента на страната. Няма да lи занимавам с двата конкретни въпросаq поставени пред избирателите. Тяхната същност е дали борбата с корупцията да продължи, или тя да се ограничи значително по желание на управляващите. За да бъде валиден референдумът, трябва да са гласували поне 30% от избирателите. В момента за него са гласували 33%, т. е. резултатът ще бъде задължителен за изпълнителната власт. Ще завърша с тъжна констатация - в Румъния има гражданско общество, у нас няма. ----- БСП, партията с най-голям гарантиран твърд електорат, в коалиция с президента и омбудсмана, подкрепени от всички медии, които разследваха апартаментите и вилите за гости, с много хибриден вятър в платната, във време, в което България остро се нуждае от разумна социална политика и в сезон на ляв и зелен прилив в Европа, претърпя съкрушителна загуба. Неморално е една партия, от която се очаква да привлича младите, да разчита на измиращ електорат. Време е за размисъл. И сериозни промени вляво. ----- Брат ми е гласувал в края на деня в Русе. В урната имало само 20 бюлетини. Опасността пред партиите ни е да изгубят електоратите си. Всички са пред тази угроза. Но смятам, че задкулисието ще прояви въображение и мъките няма да продължат вечно. ----- Ако изобщо има някаква изненада на тези избори, то тя ще се казва Мария Спирова. Макар че за тези, които я познаваме, и това не е изненада, всъщност. ----- От около 1 800 000 гласували: 1. 33 процента е най-ниският резултат на ГЕРБ. 2. БСП се срина под твърдото си ядро. 3. ДПС няма движение. 4. Останалите се домогват до възможността изобщо да минат бариерата. Изводът: Голямата част от гражданите остават непредставени и това неминуемо ще продължава да носи не само последици, но и напрежение. Ако политическите субекти не го съобразят и не успеят да се адаптират адекватно, ще ни остане да очакваме естествените процеси да доведат промените ----- Иванчева има повече от цяла партия. ----- Слуховете за края на Обединена Европа са силно преувеличени, колкото и това да се иска на тирани, автократи, популисти и обикновени идиоти от близо и далеч. От Москва и от Вашингтон също. Демократичната и проевропейска общност в България е жива и ако играе картите си умно, има шансове да влияе съществено върху развитието на страната. Накрая, въпреки цялата проруска и антиевропейска пропаганда, целият интокс, който се лее у нас от години, очевидно е, че мнозинството български граждани виждат страната ни като неразделна част от Обединена Европа. И не желаят да се придвижваме към Централна Азия. ----- \"Алфа рисърч\" дава на \"Демократична България\" 6%, \"Тренд\" -- 6.5%, \"Галъп\" -- 6.5%. При това преди да са пристигнали резултатите от чужбина. Това означава, че ДБ е сред петте политически сили, които влизат в Европарламента. С поне един мандат. Това е важна победа за човечността, за почтеността, за демокрацията. ----- ----- Корупцията спечели изборите. Българинът не иска да се откаже от нея! ----- ГЕРБ печели, но губи. Защото гласовете за него са по-малко, а мнозинството е срещу тях, защото отвратиха хората. Борисов впрегна целия админстративен ресурс и успя да мобилизира ядрото си. Ефектът Радев \"умря\" и БСП не успя да го използва. Просто противникът на ГЕРБ е слаб. БСП се провали. Скандалите стресират, но няма как БСП да се възползва от тях, защото не са автентични. Нинова би трябвало да подаде оставка, но едва ли ще го направи. Което означава че протестният вот е там и чака някой да го осмисли. Реалните шокове ще дойдат в следващите избори. Но трябва нови подходи и нови лица. Сега, след 8 часа, мога да кажа - кампанията на ДБ не беше лоша, много енергия и усилия бяха хвърлени, но ... и това ще го кажа след два дни. Защото 6 процента при тази ниска активност не може да се смята за успех. ----- ----- Големият липсващ е Цветан Цветанов. ----- Никога не е имало толкова ужасяващи резултати на избори в съвременната българска история! Дори при тежките загуби през 1990 и 1994 година... имаше силна опозиция. Сега се стигна до тотална победа на проруските партии. Къде сгрешихме? Поражението днес е страшно! Страшно! Зашеметяващ шамар... ама какъв шамар... юмрук в лицето... ----- Нашият лидер великодушно е пуснал неговите \"женици\" да обират овациите по телевизора. А той, клет, сам като куче сигурно седи в зайчарника си. ----- Негласувалите спечелиха изборите. -----", "date": "2019.05.26", "title": "Първи реакции в социалните мрежи: Оставки в БСП и на местните избори - всички секции на Халкидики"}
{"url": "https://www.dnevnik.bg/bulgaria/2019/05/26/3911465_ekaterina_zharieva_razporedi_dopulnitelni_100/", "text": "С решение на Централната избирателна комисия (ЦИК) и по разпореждане на вицепремиера и министър на външните работи Екатерина Захариева допълнителен брой от 100 бюлетини ще бъдат пренасочени към избирателната секция, разкрита в Неа Мудания, Гърция, съобщава пресцентърът на Министерството на външните работи.  Причината е огромният интерес на български граждани да гласуват в изборите за Европейски парламент в тази \"ваканционна секция\", разкрита за първи път в курортния район на Халкидики.  Българските граждани в Гърция могат да гласуват в изборите за членове за Европейски парламент в общо 13 избирателни секции.", "date": "2019.05.26", "title": "Екатерина Захариева разпореди допълнителни 100 бюлетини да бъдат пренасочени към Гърция"}
{"url": "https://www.dnevnik.bg/sviat/2019/05/26/3911403_reno_i_fiat_kraisler_pregovariat_za_slivane_tvurdi/", "text": "Италиано-американската компания \"Фиат Крайслер\" и френската \"Рено\" разговарят за общи дествия в глобален план, стигащи до възможност за сливане., твърди \"Ройтерс\". Според \"Файненшъл таймс\" се обсъжда споразумение за създаване на \"разширени връзки\" за решаване на структурни задачи, засягащи световното автомобилопроизводство. Два източника на \"Ройтерс\" твърдят, че преговорите са в напреднала фаза и в плана има вариант за сливане с възможно прехвърляне на акции. Така и двете страни ще могат да решат свои структурни проблеми. \"Фиат Крайслер\" печели добре от товарни автомобили в Северна Америка и от марката Jeep, но губи пари в Европа. От своя страна, \"Рено\" не е силна на американския пазар, но е сред лидерите при електромобилите, технологиите за икономични двигатели и има силно присъствие на развиващите се пазари. Това е нещо повече от партньорство, но изходът от преговорите все още е несигурен, казват източници на \"Ройтерс\". Двете компании не са коментирали нищо по темата. Агенцията обръща внимание, че европейските заводи на \"Фиат Крайслер\" са пример за проблемите им. Заводът Мирафиори в Торино, подобно на останалите на континента, работи под 50% от капацитета си. Синдикални представители казват на \"Ройтерс\", че от януари насам членовете имат средно по 7 работни дни месечно заради рухналите продажби на произвежданият тук Maserati Levante. Целта на компанията бе в града, където бе централата на \"Фиат\", този луксозен SUV да възроди завода и да върне хиляди работници на поточните линии. Три години след пускането на Maserati Levante работниите продължават да чакат да ги извикат за някой допълнителен ден, за да изкарат нещо над нетната си заплата от около 1100 евро.", "date": "2019.05.26", "title": "\"Рено\" и \"Фиат Крайслер\" преговарят за сливане, твърди \"Ройтерс\"."}
{"url": "https://www.dnevnik.bg/politika/2019/05/26/3911373_alfa_risurch_gerb_pecheli_ubeditelno_evrovota/", "text": "ГЕРБ печели състоялите се днес избори за депутати в Европейския парламент с преднина от близо 10 % пред основния си опонент - БСП при ниска избирателна активност. Освен тях, евродепутати със сигурност ще имат още две формации - ДПС, ВМРО. Демократична България с резултат от 5.9 на сто е на ръба на изборната бариера от 5.88% от действителните гласове. По първоначални данни управляващата партия и левицата увеличават с по един представител досегашното си представителство и ще имат съответно седем и пет мандата. ДПС губи един мандат и остава с 3. При сегашните данни ВМРО ще продължи да има един представител, както и Демократична България (на миналите избори мястото беше за обединението Реформаторски блок). Това сочат прогнозните данни за резултатите от вота на социологическата агенция \"Алфа рисърч\". Те са базирани на анкета на изхода на избирателните секции и бяха обявени в студиото на БНТ от управляващият партньор в агенцията Боряна Димитрова. Тя изрично уточни, че броят на мандатите при двете по-малки формации ще зависи до голяма степен от остатъка, който ще се преразпределя след преброяването на гласовете и че резултатите могат да се променят. Ето резултатите според на \"Алфа рисърч\": Избирателната активност е била 28.8%.", "date": "2019.05.26", "title": "\"Алфа Рисърч\": ГЕРБ печели убедително евровота, Демократична България с шанс за евродепутат"}
{"url": "https://www.dnevnik.bg/politika/2019/05/26/3911419_trend_razlikata_mejdu_gerb_i_bsp_e_7/", "text": "Разликата между ГЕРБ и БСП е 7% на изборите за европейски парламент днес, сочат данните на социологическа агенция \"Тренд\", обявени чрез Нова телевизия. Данните от екзитпол дават значителна преднина на ГЕРБ пред втората политическа сила - опозиционната БСП. Ето резултатите: ГЕРБ - 30.5% БСП 23.5% ДПС - 14% ВМРО 7.5% Демократична България - 6.5% Воля - 3.7% Коалиция за България (където водеща е АБВ)- 1.5% По данни на \"Тренд\" независимата Десислава Иванчева е получила 1.6% от гласовете, колкото и партия \"Възраждане\", за \"Атака\" и за \"Патриоти за Валери Симеонов\" са гласували по 1.2%, за независимата Ваня Григорова са дали гласа си 0.6%, за други са гласували 6.4%. Това означава, че пет формации - до \"Демократична България\" включително, изпращат евродепутати.", "date": "2019.05.26", "title": "\"Тренд\": Разликата между ГЕРБ и БСП е 7%"}
{"url": "https://www.dnevnik.bg/politika/2019/05/26/3911462_gerb_vodi_na_bsp_s_5_evrodeputati_shte_imat_pet_partii/", "text": "ГЕРБ печели 30.4% от гласовете на изборите за европейски депутати, а БСП 23.5 на сто, сочат предварителните данни на агенция \"Галъп\" от екзитпол при 100% обработване на резултатите, съобщи \"Нова телевизия\" в 20.50 часа. Около час по-рано преднината на партията на Борисов беше почти 5%. Европейски депутати ще изпратят пет партии, показват още данните. Освен ГЕРБ и БСП това са ДПС (14.1%), ВМРО (7.5%) и \"Демократична България\" 6.6%. При това положение ГЕРБ изпраща между 6 и 7 депутати. За БСП представителите в европарламента са между 5 и 6. ДПС ще има двама или трими евродепутати. ВМРО ще изпрати между един и двама членове на парламента в Брюксел. За \"Демократична България\" остава един евродепутат. Той обаче е под въпрос, защото прагът за влизане е 5.88%, а резултатът на обединението е твърде близо до него. Извън европарламента остават \"Воля\", получили 3.6% \"Коалиция за България\" има 1.5%, а \"Атака\" и \"Патриоти за Валери Симеонов\" са спечелили малко над 1% от гласовете. Първан Симеонов от \"Галъп\" коментира, че като цяло се е потвърдила сегашната конфигурация в европейския парламент, като новост е влизането на евродепутат от ВМРО самостоятелно. За него изненада е успехът на \"Демократична България\". Първан Симеонов смята, че всеки на тези избори има с какво да се похвали. \"БСП има двама евродепутати повече, за ГЕРБ е ясно, за \"Демократична България\" - какво да говорим, само ДПС са под очакванията\", обобщи той..", "date": "2019.05.26", "title": "\"Галъп\": ГЕРБ води на БСП със 7%, евродепутати ще имат пет партии (обновена)"}
{"url": "https://www.dnevnik.bg/photos/2019/05/26/3911453_fotogaleriia_izborut_na_liderite/", "text": "Един от най-ранобудните гласоподаватели сред политиците беше вторият в листата на ДПС Делян Пеевски. Той гласува във велинградското село Св. Петка.", "date": "2019.05.26", "title": "Фотогалерия: Изборът на лидерите"}
{"url": "https://www.dnevnik.bg/politika/2019/05/26/3911477_iordan_conev_sborniiat_rezultat_to_nacionalistite_e/", "text": "Сборният резултат на националистическите формации, участващи в управлението, е под този на ДПС. Това коментира пред Би Ти Ви депутатът от движението Йордан Цонев. Той обясни сегашния резултат - около 13.6% според социологическите агенции спрямо 17.27 на предишните евроизбори с по-ниската избирателна активност и с това, че голям брой българи са на работа в чужбина. \"Ние сме най-засегнати от уседналостта и резултатът за нас е нормален. Хората са на работа в чужбина и положението е много тежко. Цялата кампания мина под това мото -кой е пътят да върнем хората в България\", каза Цонев в коментар на прогнозата, че ДПС ще получи един евродепутат по-малко. В отговор на въпрос той уточни, че партийният лидер Мустафа Карадайъ, който е водач на листата, няма да става евродепутат. За втория в листата - Делян Пеевски, ще се решава \"след като се изясни обстановката\", а решението ще се вземе и от партията, и от самия Пеевски. По-рано през деня в отговор на въпрос на \"Дневник\" Пеевски каза, че предпочита  \"и в нашия, и в европейския парламент\".  Помолен да коментира  обръщението на почетния председател Ахмед Доган към избирателите  преди изборите Цонев каза, че това е било призив \"всички разсърдени в семейството на ДПС да си простят и най-големият дава пример за това\".", "date": "2019.05.26", "title": "Йордан Цонев: Сборният резултат на националистите е под нашия"}
{"url": "https://www.dnevnik.bg/politika/2019/05/26/3909855_izbornite_rezultati_i_koi_shte_sa_novite_bulgarski/", "text": "Четири или пет български политически формации ще изпратят свои представители в новия Европарламент, сочат прогнозите на социологическите агенции. Със сигурност бариерата от 5.88 % от гласовете прескачат   Все още не е сигурно дали \"Демократична България\" ще успее да прескочи и да вземе мандат, или не. При 100%\" извадка от паралелното преброяване на гласовете според \"Алфа Рисърч\" формацията остава извън Европарламента, а според \"Галъп интернешънъл\" - взима мандат. И двете агенции предвиждат два мандата за ВМРО - с един повече, отколкото при първите прогнози. Това означава, че в Страсбург заминава - ако няма разместване в листата заради преференциално гласуване, организационният секретар на ВМРО и депутат в българския парламент Юлиан Ангелов. Според  разпределението на мандатите е: ГЕРБ - 7 БСП - 5 ДПС - 3 ВМРО - 2 ГЕРБ - 6 БСП - 5 ДПС - 3 ВМРО - 2 Демократична България - 1 Прогнозата на \"Алфа Рисърч\": Евродепутатите Ето които би трябвало да са новите евродепутати, според първите данни от гласуването и като се следва подредбата на изборните листи. Размествания са възможни както при промяна на данните след преброяването на гласовете, така и заради неизвестността дали всички избрани ще потвърдят решението си да станат членове на Европарламента. Другият ключов фактор е преференциалното гласуване, което би могло да размести последователността на листите. Резултатите от него се очаква да станат известни утре. 1.  2. Андрей Ковачев (досега евродепутат) 3. Андрей Новаков (досега евродепутат) 4. Ева Майдел (досега евродепутат) 5. Асим Адемов (досега евродепутат) 6. Александър Йорданов (СДС) 7. Лиляна Павлова (досега депутат в Народното събрание) 8. Емил Радев (досега евродепутат) 1. Елена Йончева (досега депутат в Народното събрание) 2. Петър Витанов (досега депутат в Народното събрание) 3. Цветелина Пенкова (бивш зам.-председател на клуб \"Милениум\") 4. Иво Христов (доскорошен шеф на кабинета на президента) 5. Сергей Станишев - (лидер на ПЕС и досегашен евродепутат) 1. Ангел Джамбазки (досега евродепутат) 2. Юлиан Ангелов 1. Радан Кънев", "date": "2019.05.26", "title": "Изборните резултати и кои ще са новите български евродепутати (на живо)"}
{"url": "https://www.dnevnik.bg/bulgaria/2019/05/26/3911485_karakachanov_namekna_za_problemi_s_ataka_koito_mogat/", "text": "Лидерът на ВМРО и министър на отбраната Красимир Каракачанов остана доволен от резултата на партията си на изборите за Европейски парламент. По предварителни данни политическата сила ще има със сигурност един евродепутат в лицето на Ангел Джамбазки, като има шанс да спечели и още едно място. Каракачанов обаче намекна, че може да има проблеми в коалицията \"Обединени патриоти\", която управлява заедно с ГЕРБ, заради действията на партия \"Атака\" по време на предизборната кампания. \"Атака\" плюха по ВМРО, плюха по мен и то по грозен и непочтен начин. Не знам как ще се гледаме утре в очите. Трудно ще бъде да се работи с тях. Подобни действия правят трудно едно съжителство\", каза Каракачанов пред БНТ. Пред \"Нова телевизия\" той допълни, че избирателите са показали кой си е свършил работата. \"Резултатите на ГЕРБ и ВМРО показват, че хората одобряват избраният модел на управление\", завърши той. От своя страна водачът на листата на ВМРо Ангел Джамбазки заяви пред \"Нова телевизия\", че \"резултатът на ВМРО дава самочувствие на всички родолюбци и патриоти\". \"Нашите партньори избраха да се явят сами на изборите. Ако бяхме заедно, щяхме да сме в битка с ДПС. Разговор за друг ден е дали ВМРО трябва да има повече влияние в управляващата коалиция. Такъв разговор вероятно ще има\", уточни Джамбазки.", "date": "2019.05.26", "title": "Каракачанов намекна за промени в управляващата коалиция"}
{"url": "https://www.dnevnik.bg/bulgaria/2019/05/26/3911481_radan_kunev_v_bulgariia_ima_alternativa_gotvim_se_za/", "text": "В България има алтернатива. Така лидерът на евролистата на \"Демократична България\" Радан Кънев коментира първите изнесени резултати след края на изборния ден пред БНТ. Според тях обединението има шансове да изпрати един депутат в Европейския парламент. Пред \"Нова телевизия\" Радан Кънев каза, че може вторият в листата Стефан Тафров, или някой друг да стане евродепутат вместо него, тъй като партията е насърчила хората да използват преференцията. \"Подготвяме се за много европейска политическа работа през следващите месеци и години. При подобни резултати все още няма как да знаем нищо конкретно до утре сутринта\", каза Кънев. На въпрос дали Европа ще бъде на партиите или на личностите, той отговори: \"И на двете – това е демокрация\". \"Демократична България\" спечели с 50% повече, отколкото даваха най-благоприятните за нея социологически прогнози, коментира пред Би Ти Ви водачът на листата на \"Демократична България\". В отговор на въпрос подчерта, че ако бъде избран, няма да се откаже. Моето усещане е, че ГЕРБ спечели изборите заради обещанието за чистка, каза Радан Кънев и добави, че очаква да види как най-голямата партия ще изпълни обещанието си. С влизането на \"Демократична България\" в Европейския парламент ГЕРБ ще имат проблем с почтена център -дясна алтернатива в българската политика, каза Кънев. \"Винаги съм казвал, че предсрочните избори са решение на премиера и мнозинството, нищо не се е променило сега\", каза той, помолен да коментира близостта на позицията на неговата формация и на БСП за предсрочни парламентарни избори. \"Това, което искахме от хората - да покажат, че страната има нужда от промяна и това не е БСП, се показа на тези избори\", добави Кънев. \"Нас ни чака работа, а не празнуване. Ние ще се впишем много добре в общия европейски ред. Алтернативата на статуквото в България вече я има. Нормално е за всеки разумен човек да види, че БСП няма как да е алтернатива. Докато БСП е най-голямата опозиция, ГЕРБ ще си управлява безнадеждно. Демократична България тепърва ще расте, ще се надгражда, ще атакува местните и парламентарните избори\", коментира Кънев пред БНТ. \"Ниската активност изразява по-скоро липса на доверие в българскта политика и българските институции. Към момента виждам тежка загуба за крайните националисти\", коментира резултатите Кънев. Той каза, че тепърва предстои изграждане на нови връзки и привличане на нови личности. \"Повече от ясно е, че оставаме с \"Да, Блгария\", но трябва да привличаме и нови личности в политиката, които са безпартийни към настоящия момент. Трябва да се борим за единен политически съюз център-дясно, за да можем да бъдем наистина алтернатива на управляващите\", категоричен е Кънев. Като задача преди местните избори той вижда консолидиране на целия вот център - дясно и формиране на по-сериозна коалиция. \"Местните избори са много тежки. Там има само първо и второ място, нашето пето място не значи нищо\", поясни Кънев пред \"Нова телевизия\". Стефан Тафров, който е втори в листата на \"Демократична България\", коментира, че със сигурност има поне един кандидат, който влиза в Европейския парламент и това не го изненадва. По думите му на тези избори БСП показа, че не е алтернатива на ГЕРБ. \"Доказахме, че ние сме реалната алтернатива на партиите на статуквото\", категоричен е Тафров. Според него \"Демократична България\" е можела да покаже и по-добър резултат, но, по думите му, това е само началото. \"Всички партии трябва да се съобразяват с нас, тъй като сме политически фактор в страната\", каза Тафров. Според неговата прогноза новият европейски парламент ще бъде по-фрагментарен от предишния. \"Проевропейските демократически сили се представят добре и това е много добра новина за всички. Европа на гражданите – това е нашето верую\", коментира Тафров. Той обясни, че в \"Да, България\" са дали пример на всички политически партии как да прави политика, включително и с електронно гласуване с приложение.", "date": "2019.05.26", "title": "Радан Кънев: В България има алтернатива, готвим се за много работа"}
{"url": "https://www.dnevnik.bg/politika/2019/05/26/3911486_bsp_otkaza_da_komentira_rezultatite_zasega/", "text": "БСП отказва да коментира резултатите от състоялите се днес избори за Европейския парламент, докато не приключи организираното от партията паралелно преброяване на гласовете. Това обяви в специално изявление за медиите шефът на предизборния щаб на левицата Георги Свиленски. Той нарече първите прогнозни резултати, обявени от социологическите агенции на базата на анкети на изхода на избирателните секции, \"крайно разнопосочни\" и отказа повече коментари. По данни на агенция \"Алфа Рисърч\"  БСП изостава с близо 10% от управляващата партия ГЕРБ . Последната прогноза на агенцията даваше разлика от 5 на сто от гласовете, докато повечето от останалите агенции даваха съвсем близки резултати или превес на БСП. Свиленски подчерта, че ниска избирателна активност силно притеснява социалистите, тъй като те са очаквали българските граждани да са активни. Левицата ще коментира резултатите утре след заседание на заседание на оперативното ръководство на партията - Изпълнителното бюро.", "date": "2019.05.26", "title": "БСП отказа да коментира резултатите засега"}
{"url": "https://www.dnevnik.bg/evropa/2019/05/26/3911487_socialistite_sa_bez_mnozinstvo_v_bremen_za_pruv_put_ot/", "text": "Германският социал-демократи понесоха очаквано тежко поражение в изборите за провинциално управление в Бремен и за пръв път от 1946 г. насам няма да са с мнозинство в парламента. Това е единствената федерална провинция, в която една партия е управлявала толкова дълго самостоятелно. Лидерът на SPD Андреа Налес заяви тази вечер, че иска да продължи да работи във федералната коалиция в Берлин с канцлера Ангела Меркел. Въпреки това и тя нарече резултатите в Бремен \"изключително разочароващи\" и според \"Ройтерс\" ще е под силен натиск партията да напусне федералното правителство и да предизвика извънредни избори. Според екзитпол на телевизия ARD социалдемократите са събрали днес 24.5% от гласовете, което е доста по-малко от 32.8% през 2015 г. С малко ги изпреварва Християндемократическият съюз на Меркел - 25.5%. Зелените имат 18% и заявиха категорично позиция от тях да зависи бъдещото управление в най-малката провинция на Германия. Бремен е не само поредният случай на почти непрекъснато намаляване на подкрепата за SPD, но и дава основание на обикновените членове още повече да недоволстват с твърдение, че партията им само служи като съюзник на Меркел без възможност да реализира основните си идеи. В 10 от последните 14 години двете партии управляваха в коалиция, но под прожектора непрекъснато е Меркел. SPD ще направи оценка на коалицията до края на годината и стремящите се към по-ляво управление може да вземат връх в този процес и да доведат страната до извънреден вот за Бундестаг.", "date": "2019.05.26", "title": "Социалистите са без мнозинство в Бремен за пръв път от 1946 г. насам"}
{"url": "https://www.dnevnik.bg/politika/2019/05/26/3911529_borisov_mojel_oshte_dulgo_da_upravliava_djipa/", "text": "Борисов може много дълго още да управлява джипа - с тези думи финансовият министър Владислав Горанов коментира пред медиите на входа на партийната централа заявката на лидера на ГЕРБ и премиер Бойко Борисов да се оттегли от партийния живот. Горанов направи сравнението след като в последната седмица преди изборите беше в екипа на Борисов, който обикаляше страната, инспектирайки и откривайки инфраструктурни обекти. Борисов шофираше, а прессекретарят му излъчваше пътуванията онлайн в социалните мрежи. По повод днешния изборен резултат, с който ГЕРБ показа значителна преднина пред втората БСП, финансовият министър каза, че Борисов е фактор, когото всеки обича да подценява, но и в това е талантът му. По думите на Горанов ГЕРБ се е поучила от грешките по трудния начин - от личен опит, но напомни, че в имотните скандали са били замесени не само хора от ГЕРБ. \"Твърде рано е да се радваме. Добрият резултат на едни избори дава политическо доверие и перспектива, но имаме още много работа\", каза той. ", "date": "2019.05.26", "title": "Борисов можел още дълго да управлява джипа"}
{"url": "https://www.dnevnik.bg/politika/2019/05/26/3911541_hamid_hamid_karadaiu_ne_vliza_v_evroparlamenta_za/", "text": "Мустафа Карадайъ ще се оттегли от мястото си в европейски парламент, каза Хамид Хамид от ДПС пред \"Нова телевизия\". Според него след като излязат окончателните резултати ръководството на ДПС внимателно ще ги анализира и след като вземе мнението на Делян Пеевски ще реши дали той да стане евродепутат. През 2014 година Пеевски се отказа от мястото си в европейски парламент. Днес, след като гласува,  той обяви , че предпочита на работи както в българския парламент, в който не е влизал, откакто положи клетва, така и в европейския. На въпрос дали партията е доволна от резултатите, той посочи, че ДПС е положила усилия, провела е мощна и позитивна кампания с послания към младите, а младежките структури са работели изключително добре. Според  \"Алфа Рисърч\"  и  \"Галъп интернешънъл\"  движението получава съответно 13.6 и 14.1 процента от гласовете на евроизборите. \"Факт е, че има апатия в избирателите. Трябва да я анализираме. Генералният проблем на всички партии е защо избирателят не гласува\", заяви Хамид Хамид. Според него се е създало нереално очакване след тези избори да има предсрочни и пренареждане на политическото статукво, но резултатите не дават такива прогнози.", "date": "2019.05.26", "title": "Хамид Хамид: Карадайъ не влиза в европарламента, за Пеевски ще се решава по-късно"}
{"url": "https://www.dnevnik.bg/politika/2019/05/26/3911376_izbornata_nosht_gerb_pecheli_vmro_s_dva_mandata/", "text": "ГЕРБ печели състоялите се днес избори за Европарламент - вот, който не е решаващ за бъдещето на управлението в България, но се смята за симптоматичен за състоянието на коалицията във властта между ГЕРБ и \"Обединените патриоти\". Въпреки прогнозите за близки постижения, основната опозиционна партия - БСП, изостава с между 5 и 7 % , според данните на различните социологически агенции, от формацията на премиера Бойко Борисов. Свои депутати със сигурност ще имат още ДПС и ВМРО, като за националистическото движение въпросът е дали ще завърши с едно или две места в Страсбург. \"Демократична България\" продължава да е на ръба на изборната бариера от 5.88% от действителните гласове и за нея следващите часове ще са решаващи, като коалицията ще разчита основно на гласовете на българите в чужбина и ще трябва да изчака при кого ще отиде остатъка от гласовете, който не достига за цял мандат. Неочаквано висок резултат отбелязва бившият кмет на столичния район \"Младост\" Десислава Иванчева, която се яви на изборите като независим кандидат. Иванчева, която миналата година беше показно арестувана в центъра на София, държана в ареста в продължение на месеци, а през април -  осъдена на първа инстанция на 20 години затвор за подкуп , взима между 1.2 и 1. 7% от гласовете. Протестният вот, който според социолозите събира тя, я извежда пред коалиционните партньори в управлението - партиите НФСБ и \"Атака\". Изборите преминаха при малко по-ниска избирателна активност от предишните (по данни на \"Алфа Рисърч\" - 32.4% срещу 35.8 през 2014 г). До урните отидоха значително по-малко хора, отколкото в повечето европейски държави. Централната избирателна комисия (ЦИК) не отчете сериозни нарушения на вота. В понеделник се очаква ЦИК да започне да обявява първи официални резултати от изборите и да има повече информация за преференциалното гласуване и дали то ще размести някоя от листите. \"Дневник\" проследи на живо първите резултати, реакциите на политическите сили и коментарите на наблюдателите. Можете да ги видите по-надолу. Обобщение на изборния ден четете  тук . Резултатите и първите реакции в Европа следете  тук  ", "date": "2019.05.26", "title": "Изборната нощ: ГЕРБ печели, ВМРО с два мандата, \"Демократична България\" - на ръба (хронология)"}
{"url": "https://www.dnevnik.bg/politika/2019/05/26/3911555_mariia_gabriel_blagodari_na_bulgarite_che_sa_prostili/", "text": "Нашият лидер г-н Борисов каза, че има един ден за прошка и благодаря на българите, които ни я дадоха. Това каза еврокомисарят Мария Габриел, която води листата на ГЕРБ на кандидатите за евродепутати. Габриел отказа да отговаря на въпроси в партийната централа и каза, че изводите ще бъдат представени във вторник след внимателен анализ от лидера на партията Бойко Борисов на изпълнителната комисия на ГЕРБ. \"Работим, грешим, поправяме си грешките\", каза Габриел. Тя благодари на избирателите и на структурите на ГЕРБ, че са \"дали своята подкрепа на нашия лидер г-н Борисов, но и за Европа\". Благодари на СДС и десните формации, с които имаха споразумение, благодари и на участниците в изборите, които не са се подали на антикапманията. \"Имахме невидим опонент, който преливаше гласове към БСП, първа негова загуба и втора за неговия ментор, каза още Габриел, без да назове името на президента Румен Радев. Според нея по време на кампанията от ГЕРБ и СДС са излезли с резултати от свършеното. Градовете и селата ни се променят, каза Габриел. Според нея българите са показали, че не вярват на фалша. Заедно с Габриел в партийната централа дойдоха да говорят с медиите и кандидатите за евродепутати Андрей Ковачев, Ева Майдел и Лиляна Павлова. ", "date": "2019.05.26", "title": "Мария Габриел благодари на българите, че са простили на ГЕРБ"}
{"url": "https://www.dnevnik.bg/bulgaria/2019/05/26/3911546_horata_ne_sa_gotovi_za_goliama_promiana_smiata_nigiar/", "text": "Анализите тепърва предстоят, всяка централа тепърва ще ги прави. Резултатите показаха, че в България има наличие на евроскептицизъм и това личи от ниската избирателна активност\". Така Нгияр Джафер от ДПС коментира първите резултати от изборите за Европейски парламент в ефира на БНТ. По думите ѝ хората не виждат изход на своето положение от тези, които ги представляват в Брюксел. Тя допусна и че избирателите може би не са толкова недоволни от сегашното управление или пък не са готови за голяма промяна. \"Няма готовност за драстични промени. Ние винаги сме казвали, че трябва да има управление, което да обединява системните партии около обща програма за ускорено развитие. Към момента нито една партия не предлага такова решение\", смята Джафер. \"Ние не сме на принципа – стани, за да седна. Работим за принципи, програми за догонващо ускорено развитие\", каза още тя. На въпрос дали Делян Пеевски ще бъде евродепутат в Брюксел, Джафер каза, че предстои да се видят окончателните резултати, както и колко депутати ще има ДПС. \"След като ръководството се събере, ще обявим резултатите\", каза още Джафер, Според нея трябва да се върви към устойчив модел на управление, а националистическите партии по-скоро разделят.", "date": "2019.05.26", "title": "Хората не са готови за голяма промяна, смята Нгияр Джафер от ДПС"}
{"url": "https://www.dnevnik.bg/politika/2019/05/26/3911413_sled_mulchanieto_v_izbornata_nosht_plenumut_na_bsp/", "text": "Без коментари на първите прогнозни резултати от евровота днес, без отговори на журналистически въпроси и без признание за изборна загуба - така премина първото и единствено за тази вечер изявление на социалисти след края на изборния ден. Според прогнозните данни на \"Алфа рисърч\" ГЕРБ води пред БСП с близо 10%. Пред входа на партийната централа на \"Позитано\" 20 деведесет секунди говори председателят на предизборния щаб на БСП Георги Свиленски, а зад гърба му стояха Крум Зарков и Вяра Емилова от Изпълнителното бюро на БСП и депутатът Филип Попов. Лидерът Корнелия Нинова не се появи пред медиите. Утре ще има заседание на Изпълнителното бюро на БСП, а за вторник е насрочен пленум на широкото ръководство - Националния съвет, потвърдиха социалисти пред \"Дневник\". От думите на Георги Свиленски се разбра, че засега БСП не приема резултатите от екзит половете на социологическите агенции и ще коментира утре резултатите от паралелното преброяване, което сама прави. Какви ще са тези резултати и дали на база на тях БСП може да поиска касиране на изборите - не е известно. На въпроси за оставка на Корнелия Нинова и поемане на отговорност той каза: \"Чакайте! Моля ви се\". Според социалисти има възможност на пленума във вторник вътрешната опозиция да поиска лидерът да поеме отговорност за изборната загуба, макар че тя вече обяви, че отговорността ще е именно на Националния съвет, който размести евролистата й. Имало и вариант, при който самата Нинова поиска вот на доверие. На пленума трябва да бъде взето и решение за връщането на депутатите от \"БСП за България\" в парламента. Те не участват в заседанията от средата на февруари. \"Днес бяха проведени европейски избори. Констатацията, която правим, е ниската избирателна активност. Това ни притеснява, тъй като очаквахме българските граждани да бъдат активни в днешния ден\", каза Георги Свиленски в изявление пред медиите. И без да отговаря на въпроси, продължи с благодарности: \"Искам да благодаря на всички български граждани, които упражниха правото си на глас. Искам да поздравя всички български граждани, които не се подведоха, които не се поддадоха гласът им да бъде купен, които не се уплашиха от това, че ще бъдат изгонени от работа, които не се уплашиха, че техните деца и внуци ще бъдат оснободени от работа и гласуваха за БСП\".", "date": "2019.05.26", "title": "След мълчанието в изборната нощ БСП ще обсъжда загубата и отговорността"}
{"url": "https://www.dnevnik.bg/photos/2019/05/26/3911316_fotogaleriia_svetovnite_snimki_na_denia_-_25_i_26_mai/", "text": "Едно от последните стада от диви коне в Европа живее в Дюлмен, Германия. Всяка година се провежда зрелищно шоу с тях.", "date": "2019.05.26", "title": "Фотогалерия: Световните снимки на деня - 25 и 26 май 2019 г."}
{"url": "https://www.dnevnik.bg/bulgaria/2019/05/26/3911567_karadaiu_shte_produlja_da_hodia_v_brjuksel_kato/", "text": "Председателят на ДПС и водач на листата на партията за евроизборите Мустафа Карадайъ заяви, че ще продължава да ходи в Брюксел като лидер на политическата сила. Така той отговори на въпрос дали ще стане евродепутат. Това стана по време на официалната пресконференция на движението след обявяването на първите резултати от изборите. По първоначална информация ДПС е трета политическа сила . Партията най-вероятно ще има поне трима евродепутати.  След Карадайъ в листата се нареждат Делян Пеевски и Илхан Кючюк. Минути преди изказването на Карадайъ депутатът от ДПС  Хамид Хамид заяви, че лидерът на партията няма да бъде евродепутат . Решение дали Пеевски ще бъде обаче все още не е взето. \"И досега съм ходил в Брюксел. Ще продължа да ходя като председател на ДПС. Ценностите на ЕС са ценности на ДПС. Затова и председателят на партията логично трябваше да е и водач на листата\", уточни Карадайъ. \"България има нужда от програма за ускорено догонващо развитие, за да може нашите деца и внуци, които са в Европа на гурбет, да има възможност да се върнат в България. Българските граждани от малките населени места са в Европа, но не на почивка, а на гурбет\", каза още Карадайъ. Той добави, че ДПС ще направи анализ на изборните резултати, но когато излязат официалните данни от ЦИК.", "date": "2019.05.26", "title": "Карадайъ: Ще продължа да ходя в Брюксел като председател на ДПС"}
{"url": "https://www.dnevnik.bg/sport/2019/05/26/3911556_kogato_sudiiata_vkara_gol_video/", "text": "Във футбола съдиите са натоварени със задачата да следят за спазването на правилата на терена. Понякога обаче реферите могат да влязат в необичайна роля... на голмайстори. Такъв е случаят в двубоя между \"Харкемасе бойс\" и \"Хьок\". В момент от мача в 66-ата минута съдията влиза в центъра на вниманието, като вкарва гол във вратата на домакините. В ситуацията топката се отклонява в защитник след центриране и впоследствие се удря в рефера, който вероятно при опита си да избегне удара я насочва към вратата.", "date": "2019.05.26", "title": "Когато съдията вкара гол (видео)"}
{"url": "https://www.dnevnik.bg/politika/2019/05/26/3911538_na_tezi_izbori_specheliha_proevropeiskite_partii/", "text": "На този етап проевропейските партии спечелиха. Това заяви политологът Румяна Коларова в ефира на БНТ. \"ГЕРБ заложи на позитивния поглед върху Европа, а БСП се плъзна към електорат в конкуренция с партии, които проповядват евроскептичното и националистическото на фона на нагласата на българите, която е предимно проевропейска\", каза тя. \"Активността на Борисов в последната седмица беше нещо, което не сме виждали от 12 години, а тя беше предизвикана от БСП\", отбеляза политологът. По думите й има принцип при специалистите в сферата на комуникациите, който е \"не предизвиквай най-опасния си противник\". Според нея \"не може в продължение на две години да говориш само по една единствена тема - това, което БСП направи\". Според анализа й електоратът на партиите се е свил в сравнение с парламентарните избори от 2017. \"Ако нещо видимо се променя, това е усещането, че ще се случи нещо изненадващо. Имахме чувството, че процесите се забързват извън очертаната посока. Това се опроверга в момента, в който премиерът заяви, че няма да подава оставка независимо от резултатите. Затвърдените резултати на ГЕРБ легитимират думите му\", каза Коларова.", "date": "2019.05.26", "title": "На тези избори спечелиха проевропейските партии, заяви Румяна Коларова"}
{"url": "https://www.dnevnik.bg/politika/2019/05/26/3911582_izbiratelite_na_koia_partiia_izpolzvaha_nai-mnogo/", "text": "На провелите се днес избори за европейски парламент за втори път можеше да се гласува с преференция, т.е. да се пренареждат кандидатските листи, в т.ч. и техните водачи. Според приетите правила, листата се размества, ако даден кандидат е събрал подкрепа от повече от 5 на сто от гласувалите за партията и коалицията, която го издига. Новост тази година е, че за първи път номерата на партиите, коалициите и инициативните комитети в бюлетината ще бъдат от 1 до 100, а на кандидатите - от 101 нагоре. Целта е да се избегнат преференции по т.нар. феномен 15/15, когато номерът на политическата формация съвпада с номера на кандидата. Ето и как са използвали преференцията днес избирателите на водещите партии и коалиции.", "date": "2019.05.26", "title": "Избирателите на коя партия използваха най-много преференции? (графика)"}
{"url": "https://www.dnevnik.bg/bulgaria/2019/05/26/3911578_prokuraturata_razsledva_18_sluchaia_na_prestupleniia/", "text": "За времето от 11.00 ч. до 18.00 ч. днес са образувани още 4 досъдебни производства за престъпления против политическите права в районните прокуратури в Монтана, Тетевен, Кюстендил и Берковица. С тях общият брой на разследванията в прокуратурите, по които се събират доказателства е 18, съобщиха от държавното обвинение. По досъдебните производства са привлечени към наказателна отговорност 3 лица – от прокуратурите в Елена, Търговище и Тетевен. С прокурорско задържане до 72 часа е обвиняемият в Тетевен. Прокурорските преписки за проверка по сигнали за извършени престъпления против политическите права към 18.00 часа е 237. От тях по 172 е постановен отказ за образуване на наказателно производство, а по 65 продължава извършването на проверка по реда на чл. 145 Закона за съдебната власт. За сравнение, при предишните избори за Европейски парламент през 2014 г. образуваните досъдебни производства са били 21, а преписките за проверки по сигнали – 535. В цялата страна продължава дежурството във всички прокуратури, както и в 11-те териториални отделения на районни прокуратури. В 12 часа днес се проведе и координационно съвещание на Националното междуведомствено звено, създадено от прокуратурата, МВР и ДАНС, в което участваха главният прокурор, министърът на вътрешните работи и председателят на ДАНС. Сигнали за нарушения бяха подавани цял ден и в ЦИК  като сред най-сериозните са за търговия с гласове в Брезник, където младежи предлагали по 20 лв. за глас, а в Добрич е била счупена витрина на партиен офис.", "date": "2019.05.26", "title": "Прокуратурата разследва 18 случая на престъпления, свързани с изборите"}
{"url": "https://www.dnevnik.bg/bulgaria/2019/05/26/3911588_angel_djambazki_pokani_novite_bulgarski_evrodeputati/", "text": "Тази кампания беше изключително трудна, защото не малка част от политическите формации, било подбуждани от личния си егоизъм и безсилие да направят нещо полезно за обществото или нацията, се опитаха да концентрират целия огън върху нас\". Това заяви лидерът на ВМРО-БНД Красимир Каракачанов на пресконференция в централата на партията след края на изборния ден. Той прогнозира, че в следващия парламент ВМРО ще изпрати минимум един или двама евродепутати и каза, че 70% от избирателите, които са ги подкрепили, са гласували с преференции. \"Листата може да е пренаредена от нашите избиратели\", коментира Каракачанов. Той благорари на българите, които не са се поддали на провокация и клевети. \"Тези 8% българи, които прецениха, че в бъдещия Европейски парламент трябва да има европейски представители от страна на България, които не да се чудят към кое европейско семейство да се присъединят, а да са достойни българи, които отстояват българския интерес\", допълни Каракачанов. Той заяви, че евродепутатите трябва да работят за национална идентичност и срещу нелеганата имиграция, двойните стандарти спрямо малките държави в ЕС, двуличието към страните от бившия източно европейски блок. Лидерът в листата на ВМРО Ангел Джамбазки също благодари на българите, които не са разпилели гласовете си в мерене на рейтинги, а са ги гласували на националистите. \"Оценяваме това като задължение и като възлагане на задача, която смятаме да изпълним. Браним българските интереси, трябва да защитаваме и правата на българите в Македония, в Косово, Албания и Украйна\", заяви Джамбазки. Той призова всички новоизбрани български евродепутати да се съберат веднага след като бъдат обявени официално резултатите и да си разпределят задачите. \"Ние трябва да задаваме важните теми в ежедневието, а те са много. Каня всички български предстатели да направим истински български разговор. Не можем да си позволим повече хора да не разбират за какво са изпратени, да продават клишета и да пътуват до Брюксел като туристи, които изпускат самолета за най-важното гласуване\", коментира Джамбазки.", "date": "2019.05.26", "title": "Джамбазки покани новите евродепутати на \"истински български разговор\""}
{"url": "https://www.dnevnik.bg/politika/2019/05/26/3911589_spored_stanishev_bsp_e_zagubila_tvurde_mnogo_vuv/", "text": "БСП се нуждае от бърз задълбочен анализ на изборния резултат и на причината, поради която не е била припозната като алтернатива на ГЕРБ от избирателите на днешните европейски избори. Това коментира пред Би Ти Ви лидерът на Партията на европейските социалисти Сергей Станишев. Той не беше включен в проектолистата на БСП за тези избори, но пленум на партията настоя да бъде издигнат като кандидат - евродепутат. \"Преди кампанията загубихме твърде много време във вътрешни разправии и този дефект не беше коригиран по време на кампанията\", коментира Станишев. \"Вместо да се борим за разширяване на влиянието, делихме твърдия електорат\", добави той. Станишев каза, че по време на срещи с избиратели многократно е бил питан защо депутатите на БСП не са в парламента и не водят \"битка на тепиха\" и не отправя послания чрез парламентарния контрол и парламентарните дебати. Той призова избирателите на БСП да не се отчайват от разочароващия резултат, защото това не е последната битка. Но най-важно е да се направи много трезв анализ на причините, които не ни позволиха да спечелим, при положение че само преди месец БСП водеше във всички проучвания\", подчерта той.", "date": "2019.05.26", "title": "Според Станишев БСП е загубила твърде много във вътрешни разправии"}
{"url": "https://www.dnevnik.bg/politika/2019/05/26/3911596_alfa_risurch_pri_50_paralelno_broene_na_glasovete/", "text": "Демократична България\" взима 5.3% от действителните гласове и остава под изборната бариера и без мандат в Европарламента. Това сочат данните на социологическата агенция \"Алфа Рисърч\" при 50 % паралелно преброяване на гласовете, съобщени от управляващия партньор в агенцията Геновева Петрова по БНТ. По-рано тази вечер от агенцията уточниха, че следващите часове ще са решаващи за \"Демократична България\", като формацията ще разчита предимно на гласове от чужбина, които се очаква да дойдат по-късно. От особена важност ще бъде и къде ще отиде остатъкът от гласовете, които не достигат за мандат. От това вероятно ще зависи и дали ВМРО ще вземе втория мандат, на който се надява. При такова разместване загубеният мандат отива при ДПС. Така разпределението би станало ГЕРБ - 7, БСП - 5, ДПС - 4 и ВМРО - 1. Избирателната активност, отчетена от \"Алфа Рисърч\", е 31.9%. Ето данните за всички партии:", "date": "2019.05.26", "title": "\"Алфа Рисърч\" при 50% паралелно броене на гласовете: \"Демократична България\" е без мандат"}
