{"url": "https://www.dnevnik.bg/sport/2018/07/23/3286251_federer_shte_propusne_mastursa_v_toronto/", "text": "Носителят на 20 титли от Големия шлем Роджър Федерер ще пропусне турнира от сериите \"Мастърс\" в Торонто. 36-годишният швейцарец обяви, че се оттегля от надпреварата, за да облекчи програмата си и да продължи да поддържа високо ниво до края на сезона. \"Много съм разочарован, че ще пропусна турнира това лято. Миналата година изживях фантастични моменти в Монреал. Винаги съм се наслаждавал да играя пред канадската публика. За съжаление планирането на програмата ми е ключово за моето дълголетие на корта и реших да се оттегля от тазгодишната надпревара. Пожелавам успех на турнира и много съжалявам, че няма да участвам\", заяви Федерер. През 2017 г. световният №2 достигна до финала в канадския мастърс, където загуби от Александър Зверев. Швейцарецът е двукратен шампион в надпреварата, като и двете му титли бяха спечелени именно в Торонто - през 2004 и 2006 г. \"Развълнувани сме, че деветима от играчите в топ 10 ще участват. За съжаление Роджър няма да е част от турнира това лято. Все пак с наличието на световния №1 Рафаел Надал, с шампиона от \"Уимбълдън\" Новак Джокович и местните герои Милош (Раонич) и Денис (Шаповалов), които са реални претенденти за титлата, списъкът с участниците тази година е един от най-вълнуващите в нашата история\", заяви турнирният директор Карл Хейл. Тазгодишният мастърс в Торонто ще се проведе от 6 до 12 август. На 8 август Федерер ще навърши 37 години. Очаква се той да се завърне на корта за следващото състезание от сериите \"Мастърс\" - в Синсинати (13-19 август). Федерер е участвал в седем турнира от началото на сезона, като спечели три от тях - Australian Open, в Ротердам и в Щутгарт. Той игра още два финала - в Индиън Уелс и Хале. Последната му среща беше  драматичната загуба от Кевин Андерсън в четвъртфиналите на \"Уимбълдън\".", "date": "2018.07.23", "title": "Федерер ще пропусне мастърса в Торонто"}
{"url": "https://www.dnevnik.bg/bulgaria/2018/07/23/3286207_plateni_sa_purvite_neustoiki_za_zasegnatite_ot_chuma/", "text": "Държавен фонд \"Земеделие\" извърши първите плащания по помощта de minimis за общините в Ямболско и Бургаско, засегнати и ограничени поради заболяването чума по дребните преживни животни, съобщиха от пресцентъра на министерството на земеделието. Общо 170 земеделски стопани от седемте общини с въведени ограничения заради чумата ще получат общо около 1 060 000 лв., или по 55 лв. на овца/коза от помощта. Очаква се в следващите дни парите да бъдат достъпни по сметките на стопаните. Плащанията са по подадените заявления от 19-20 юли, като обезщетения ще получат не само стопаните на евтаназираните животни, но и всички останали, които подлежат на възбрана за реализиране на млечни и месни продукти извън ограничената зона. Чрез помощта de minimis стопаните ще могат да покрият загубите от нереализираното мляко, ценовите разлики на изкупената продукция и затрудненията при изхранването на животните. Тя е допълнение към вече изплатените на стопаните обезщетения за евтаназирани животни, отбелязват от земеделското министерство.", "date": "2018.07.23", "title": "Платени са първите неустойки за засегнатите от чума животни"}
{"url": "https://www.dnevnik.bg/evropa/2018/07/23/3286181_kak_germaniia_se_griji_za_horata_s_uvrejdaniia/", "text": "Повече грижи и по-добра интеграция на хората със специални нужди - това е основното искане на протестиращите в България родители на деца с увреждания. Много от тях виждат страните от Западна Европа като образец за успешна социална политика. Да вземем за пример Германия, където живеят близо 10 млн. души със специални нужди. Как германската държава се грижи за тях? Степен на инвалидност Степента на инвалидност в Германия се измерва през 10 - от 20 до 100. Хората с инвалидност над 50 (повече от 7 млн. германски граждани) получават т.нар. удостоверение за тежко увреждане. Документът е валиден максимум 5 години. След изтичане на този период удостоверението може да бъде удължено до два пъти без особени формалности. На третия път са необходими нова молба и нов преглед. Удостоверението за инвалидност може да бъде и безсрочно, ако пациентът има трайно увреждане без изгледи за промяна. Потребности Хората с увреждания често се нуждаят от помощ дори при най-обикновените дейности от всекидневието. В германското здравеопазване важат пет степени на потребност. Най-високата 5-а степен се дава на лица с изключително тежка форма на увреждане, довело до загубата на двигателна функция и в четирите крайника. За да определят нивото на потребност, представители на Медицинската служба към здравните каси (Medizinischer Dienst der Krankenversicherung) оценяват лицето със специални нужди в шест категории: \"мобилност\", \"когнитивна и комуникативна способност\", \"поведение и психически отклонения\", \"самогрижа\", \"справяне с медицински потребности\" и \"ежедневни дейности\". Всяка категория има различно процентово участие в крайната оценка. Най-голяма тежест (40%) има \"самогрижата\", където експертите преценяват дали лицето е в състояние да се храни, облича и ползва тоалетна без чужда помощ. Потребностите на деца със специални нужди се определят, след като техните показатели във всяка от категориите се сравнят с тези на деца с нормално развитие. При бебетата до 18 месеца най-важно е да се види дали имат трудности при храненето. Освен изброените дотук шест категории съществуват още \"домакинство\" и \"извъндомашни дейности\". В категорията \"домакинство\" експертите от Медицинската служба трябва да установят дали и до каква степен уврежданията на даден човек му пречат да пазарува, готви, чисти и контактува с администрацията. Категорията \"извъндомашни дейности\" взима предвид придвижването извън дома, ползването на градски транспорт, участието в мероприятия и посещението на градина, училище или работно място. Точките в категориите \"домакинство\" и \"извъндомашни дейности\" не са част от крайната оценка, те само помагат за изготвяне на индивидуален план за грижа. Домашни грижи Здравноосигурените със степен на потребност от 2 до 5, които имат нужда от помощ у дома, могат да получат обезщетение в натура или парично обезщетение. Обезщетението в натура предвижда домашните грижи да се полагат от служители на амбулаторни центрове или професионални болногледачи. Задачата на тези асистенти е да помагат на нуждаещия се при къпането, обличането и ходенето до тоалетна. Освен това те могат да помагат в домакинството, като пазаруват, готвят или чистят. Грижата за хора с увреждания включва и дейности от свободното време - хобита, разходки, игри. Грижите за нуждаещия се могат да се поемат и от роднина. В този случай лицето с увреждания има право на парично обезщетение. Хората с потребности от 3-а степен могат да получават месечно обезщетение в размер на 545 евро или обезщетение в натура на стойност 1298 евро. Инвалидите с най-висока нужда от помощ получават месечно обезщетение от 901 евро или 1995 евро в натура. Здравната каса дава допълнителни 40 евро на месец за помощни средства за дома. Такива са например седалките за душ и болничните легла. Освен това лицето с увреждане може да получи еднократна финансова помощ до 4000 евро за приспособяване на входната врата и банята и за монтирането на стълбищен асансьор. Пътуване, данъци и детски надбавки За голяма част от хората с увреждания в България пътуването с градски транспорт е немислимо, тъй като повечето спирки и превозни средства не са приспособени към техните нужди. В Германия е другояче: на повечето гари и метростанции има асансьори, а автобусите и мотрисите са пригодени за ползване от инвалиди. Очаква се до 2022 г. всички гари, автобуси, влакове и метра в Германия да изглеждат по този начин. Хората с тежки увреждания могат да ползват услугите на градския транспорт срещу 80 евро на година. За сравнение: редовната цена на една месечна карта в западните провинции е около 60 евро. По време на пътуването инвалидът може да вземе със себе си и придружител. Хората със специални нужди ползват и данъчни облекчения. В зависимост от степента на инвалидност облекчението върху годишния данък върху общия доход варира между 310 и 1420 евро. При тежки увреждания като пълна слепота то може да достигне 3700 евро. Ако лицето с увреждане е дете, данъчните облекчения се ползват от родителите. А притежателите на автомобил биха могли да се освободят изцяло или поне частично от плащане на годишен данък. В Германия детски надбавки се получават най-малко до навършване на 18-годишна възраст. Родителите на деца с увреждане могат да продължат да ги получават и след това, ако доходът на детето е недостатъчен за неговата издръжка. Според германските закони за издръжката на едно здраво дете са необходими поне 9000 евро на година. Сумата за деца със специални нужди е по-висока. Интеграция в обществото Задачата на германските социални служби е да ограничат негативните последствия от всяко увреждане и качествено да интегрират хората с увреждания в обществото, се казва в брошура на германската Асоциация на хората с увреждания. В Германия интеграцията започва отрано. Децата с увреждане могат да посещават безплатни лечебно-педагогически или интегративни детски градини. Групите в т.нар. интегративни градини се състоят от деца със специални нужди и такива с нормално развитие. Всички деца в Германия, включително тези с увреждания, са задължени да ходят на училище. В повечето случаи родителите имат право да избират между обикновено училище и такова за ученици със специални нужди. Училища за деца с увреждания има във всички германски провинции. Ако ученикът се нуждае от асистент или придружител, социалните служби поемат разходите за него. Здравната каса пък би могла да осигури за хората с увреждания и различни помощни средства, например специален компютър. Онези, които искат да посещават университет, могат да финансират следването си с пари по Закона за подпомагане на обучението (BАföG). Размерът на месечната подкрепа зависи от учебното заведение и житейската ситуация на кандидатите. Най-високата месечна издръжка за студенти, които не живеят при родителите си, възлиза към момента на 735 евро. Държавата може да помогне на студентите със специални нужди, като им осигури придружител и специален компютър или поеме разходите за жестомимичен преводач. Освен това сесиите за студентските изпити могат да бъдат удължени, ако увреждането възпрепятства тяхното нормално протичане. Трудова заетост Германската Интеграционна служба помага на хората със специални нужди при търсенето на работно място и служи като посредник между кандидатите и техните бъдещи работодатели. При успешно назначаване Агенцията по заетостта може да осигури асистент за работното място. Асистентите помагат например на хора с увредено зрение, като им четат служебните документи. Хората с увреждания, които не са в състояние да работят поне три часа дневно, могат да посещават т.нар. работилници за хора с увреждания, каквито има в цяла Германия. Месечното възнаграждение в тези предприятия е средно 211 евро. Над 400 хил. души годишно подават документи за инвалидна пенсия. В Германия тази пенсия може да бъде пълна или непълна. Хората с увреждане, които не са в състояние да работят поне три часа дневно, се смятат за нетрудоспособни и имат право на пълна инвалидна пенсия. Лицата, които могат да работят между три и шест часа дневно, получават само половината.", "date": "2018.07.23", "title": "Как Германия се грижи за хората с увреждания"}
{"url": "https://www.dnevnik.bg/razvlechenie/2018/07/23/3286209_koi_sa_pechelivshite_ot_igrata_mamma_mia_otnovo_zaedno/", "text": "Играта   \"Mamma mia! Отново заедно\" приключи , а днес беше изтеглен жребият за специалните награди. В двете нива участваха 192 регистрирани потребители, като те са дали общо 236 верни отговори. В списъка за наградите влизат имената на всички с поне един верен отговор, а някои участници са с по два правилни. Ето и късметлиите след жребия и кой какво печели:  - саундтрак с песни на АББА - за pupsi - саундтрак с песни на АББА - за hbx03571002 - плажна хавлия - за zazizz - чанта - за popinus - чанта - за stoyanova_sz - чанта - за rado_eff - чанта - за whassup - чанта - за yani.petkova - чанта - за elianavi - комплект романтични свещи - за vasyly - комплект романтични свещи - за boykomail - плажна чанта - за cassiopeia Честито на спечелилите читатели. Филмът вече е по кината в България, а следващата киноигра очаквайте през есента.", "date": "2018.07.23", "title": "Кои са печелившите от играта \"Mamma mia! Отново заедно\""}
{"url": "https://www.dnevnik.bg/sviat/2018/07/23/3286046_kitai_iztlaskva_franciia_ot_bivshite_kolonii_v_afrika/", "text": "Показателна статистика: от 2010 до 2015 г. китайските кредити за бързо развиващата се икономика на Кот д'Ивоар са нараснали 14 пъти! Нищо чудно, че през май т. г., когато властите в западноафриканската страна обявиха търг за строежа на мост в търговската зона на Абиджан, 10 от общо 18-те участници бяха или китайски компании, или местни фирми, тясно свързани с китайците. По същата причина явно малцина са се изненадали, че договорът за 109 млрд. CFA (сефа) франка (колективна парична единица на 13 африкански държави - бeл. прев.), или 191 млн. щатски долара, се падна на \"Чайна стейт констръкшън енджиниринг корпорейшън\". През последните години китайският бизнес поглежда с все по-голям интерес към френскоезична Западна Африка. В борбата за големи инфраструктурни проекти френските компании, доминирали в региона, след като Западна Африка провъзгласи независимост, все по-често се огъват пред китайските си конкуренти. До голяма степен благодарение на китайски кредити регионалната икономика се развива напоследък с много високи темпове. По данни на програмата \"Китайско-африканска изследователска инициатива\" към вашингтонския университет \"Джонс Хопкинс\" за пет години (2010/15) китайските заеми за Кот д'Ивоар са скочили с 1400 процента (!) и са стигнали 2.5 млрд. долара, а за Сенегал - с 1268 процента, възлизайки почти на 1.4 млрд. долара. Все повече китайски компании влизат и в другите бивши френски колонии от Западна Африка - Мали, Нигер и Того. Но все пак, изтъква \"Блумбърг\", най-голям е интересът на китайците към Кот д'Ивоар. Китайският бизнес след 2011 г. Закъснението бе следствие от продължителна политическа криза, която кулминира в гражданска война. И днес китайците наваксват пропуснатото. Помагат им местните власти, които акцентират най-вече върху инфраструктурни и енергийни проекти. Те разчитат с тяхна помощ да ускорят развитието на икономиката, чийто обем достига според оценки 40 млрд. долара. Засега Абиджан осъществява своя замисъл с успех - след 2012 г. котдивоарската икономика расте годишно средно с 8 на сто. Абиджан се възползва от закъснелия интерес на китайците и се поучи от грешките, допуснати от други африкански правителства в контактите с китайския бизнес. Възлагайки изграждането на язовир почти за 600 млн. на китайската корпорация \"Синохайдро\", кабинетът на Аласан Уатара постави твърди условия: работен език на строежа трябва да е френският, броят на китайските работници не бива да надхвърля 20 на сто от общия им брой, а строителните материали трябва да са само местно производство. Проектът бе финансиран 85 на сто от Китайската вносно-износна банка. Въпреки многобройните трудности, главно с битов характер, четирикилометровата стена на язовир \"Субре\" бе изградена предсрочно. Тя ще налее нови 275 мегавата в енергийната мрежа на Кот д'Ивоар и ще направи страната основен износител на електроенергия в региона. Недалеч оттам вече започна да се строи втора, по-малка язовирна стена; предвижда се да последват още най-малко две. Естествено Франция няма желание да се откаже от Кот д'Ивоар без борба. В момента Париж все още е най-големият търговски партньор на Абиджан. След идването си на власт през 2011 г. Уатара помоли френската компания \"Буиг\" в Абиджан, който допринесе много за модерния облик на града. Минаха години обаче - оттогава китайски фирми подписаха договори за строеж на стадиони, разширяване на пристанището, за изграждане на пречиствателни съоръжения, водни централи, шосе от Абиджан до курорта Гранд Басам, без да говорим за язовирите и споменатия вече нов мост в най-големия град. Китайците изместват французите и от други сфери. Например частната китайска телекомуникационна фирма \"Стар таймс\" стартира преди две години платен тв канал, сложил край на дългогодишния монопол на френския \"Канал плюс\", поделение на \"Виванди\". За да конкурира \"Стар таймс\", \"Канал плюс\" бе принуден да свали цената на декодерите с една трета. През последните година-две китайски бизнесмени иззеха от ливанските производството на подови плочки и откриха десетки магазини в цялата страна. Горе-долу същата картина виждаме и в Сенегал, чиято икономика се разрасна миналата година със 7.2 процента. Китайската \"Овърсийз констръкшън груп\" изгражда индустриален парк в покрайнините на Дакар. \"Чайна рейлуей констръкшън\" ремонтира и модернизира жп линии. Сред другите китайски проекти ще посочим строежа на нова сграда за сенегалското външно министерство и основния ремонт на стар язовир в южната част от страната. Миналата събота в Дакар пристигна за пръв път на посещение китайският президент Си Цзинпин. Визитата бе свързана с откриване на музей на черната цивилизация. Също като в случая с язовира \"Субре\" идеята за изграждане на такъв музей датира още от 60-те, но се осъществи едва след половин столетие, щом дойдоха пари от Китай. Идването на китайския лидер, отпътувал вече за Руанда и Южна Африка, очевидно ще превърне Сенегал в опасен конкурент за Кот д'Ивоар сред китайските бизнесмени. От 25 до 27 юли в Йоханесбург предстои юбилейна, десета поред среща на върха на БРИКС. На връщане Си Цзинпин ще се отбие и на остров Мавриций. /БТА", "date": "2018.07.23", "title": "Китай изтласква Франция от бившите ѝ колонии в Африка"}
{"url": "https://www.dnevnik.bg/sviat/2018/07/23/3286213_feisbuk_iska_da_dostavia_internet_sus_satelit_oshte/", "text": "Компанията собственик на социалната мрежа \"Фейсбук\" не се е отказала да разпространява интернет в трудно достъпни места - макар да прекрати проекта за интернет дронове, вместо тях тя ще създаде сателит. Това сочат документи, получени от сп. Wired. Материалите, които изданието твърди, че са получили и потвърждение от \"Фейсбук\", сочат, че новият проект трябва \"ефикасно да предоставя достъп на места със слаби или несъществуващи (интернет) услуги по света\". Работното име на сателита е \"Атина\". Цитатът е от молба, подадена до федералния регулатор за комуникациите в Съединените щати от името на свързаната с \"Фейсбук\" компания PointView Tech LLC.. С проекта си, който включва изстрелване на \"Атина\" в началото на 2019 г., \"Фейсбук\" се нарежда до \"Спейс Екс\" ( започнала тестове тази година ) и \"Уан Уеб\" (компания на японската \"Сотфбанк\"). Конкуренция Само преди седмици \"Фейсбук\"  се отказа от проекта си за дронове , които трябваше да свържат трудно достъпни региони с интернет - отчасти заради напредъка на конкуренцията. Конкурентният проект на \"Алфабет\" (който от миналата година се базира само на  балони ) е в значително по-напреднала фаза и бе изпитан след природните бедствия в Пуерто Рико миналата година, а преди седмица обяви, че ще доставя интернет в Кения - първото приложение на  Project Loon  в Африка. При проекта на Илън Мъск става дума за около 12 хил. сателита, които да доставят широколентов интернет с качество, подобно на  петото поколение мрежи (5G) , и една трета от които да бъдат изведени догодина - по времето, когато \"Атина\" ще бъде изстреляна в орбита. Успехите на съперника не променят факта, че според  доклад от септември 2017 г.  над половината от територията на Земята все още няма интернет покритие и единствено сателити на височина между 160 и 2000 км над повърхността биха могли да дадат възможно решение.", "date": "2018.07.23", "title": "\"Фейсбук\" иска да доставя интернет със сателит още догодина"}
{"url": "https://www.dnevnik.bg/sviat/2018/07/23/3286166_brazilskiiat_donald_trump_e_favorit_za_prezidentskite/", "text": "Хомофобски и женомразки скандални изявления, демонстрация на носталгия по военната диктатура: въпреки злобния си език  Жаир Болсонаро  е обожаван от милиони бразилци, което го прави един от фаворитите за президентските избори през октомври. За противниците му 63-годишният депутат изглежда като плашило на крайната десница, което засилва напрежението в силно разделена Бразилия. Но поддръжниците му го смятат за спасител на родината в опасност. Апропо, второто му фамилно име е Месиас, \"месия\" на португалски, а най-запалените му фенове го наричат \"о мито\" (\"митът\"). Мит, поддържан с експертна употреба на социалните мрежи и на малки провокационни изрази за медиите. Със зелени пронизващи очи и грижливо сресани посивяващи коси, бившият армейски капитан е незасегнат от лавината от  корупционни скандали, разкъсващи Бразилия . Той обича да изпробва популярността си на летищата, където негови привърженици редовно го спират за селфита. \"Болсонаро е светлината в края на тунела. Той е единственият кандидат, който наистина представлява бразилския народ, за да се отървем от корупцията\", заяви пред АФП една от неговите поддръжнички, Агнес Плошарски, 47-годишна рекламна агентка, на летището в южния град Куритиба. Жаир Болсонаро получава подкрепата на близо 20% от имащите намерение да гласуват, което би го поставило начело на първия тур на президентските избори, но социолозите не предвиждат да спечели втория тур. Той е особено популярен сред младежите (26%) и сред най-богатите, като флиртува и с евангелистите, особено с яростните си речи против абортите. Политическата линия на  Жаир Болсонаро  е неясна, както показват множеството промени на политическата му принадлежност през годините. Програмата му в икономическата сфера е също толкова мъглява. Въпреки това пазарите почват да го приемат насериозно, докато популярността му в проучванията расте. Водеща в програмата му е борбата срещу несигурността. \"Да се даде право на носене на оръжие на добрите хора\", призовава той във видеозапис, публикуван в социалните мрежи. Подемайки класическия мотив на радикалната десница \"всичките са корумпирани\", той опитва да се постави над мелето. Но за разлика от Доналд Тръмп, с когото често го сравняват, Жаир Болсонаро вече има зад себе си дълга политическа кариера - той е депутат от 1991 г. \"Той говори за \"политиците\", сякаш не е част от този свят. Успял е да си създаде имиджа на силен лидер, придържащ се към твърдата линия, който ще се бори с корупцията\", обяснява Микаел Моалем, професор по право във фондация \"Жетулио Варгас\". Роден през 1955 г. в Кампинас, близо до Сао Пауло, в семейство от италиански произход, Жаир Болсонаро е изкарал по-голямата част от политическата си кариера в Рио де Жанейро, където беше избран за общински съветник през 1988 г. и три години по-късно спечели първия си мандат за федерален депутат. В парламента Жаир Болсонаро се отличи повече с гафовете си в пленарната зала, отколкото с проектозаконите, като за 27 години е успял да прокара само два. През 2014 г. той предизвика скандал, нападайки грубо лявата депутатка Мария до Розарио. Болсонаро ѝ каза, че \"не заслужава\" да я изнасили, защото е \"прекалено грозна\". Две години по-късно той похвали човек, изтезавал задържани по време на военната диктатура (1964 - 1985 г). Болсонаро прави и все повече хомофобски изказвания: в интервю за сп. \"Плейбой\" през 2011 г. той заяви, че предпочита синът му \"да умре в катастрофа\", отколкото да научи, че е хомосексуален. Въпреки че през последните няколко месеца изказванията му са по-сдържани - президентските амбиции задължават - той не става по-приемлив в очите на традиционните партии с оглед на възможен съюз преди втори тур. \"Тъй като електоратът е много разпръснат, без нито един един кандидат, който да има сериозно преимущество в проучванията на общественото мнение, не се знае дали ще може да привлече гласовете, дадени за тези, които бъдат елиминирани на първия тур. Това не е обединяващ кандидат\", казва Микаел Моалем. Ако той не постигне целта си, има кой да поеме щафетата: тримата му синове са избрани на различни политически постове - единият редом с него в националния парламент, друг - в общинския съвет, а третият - в парламента на щата Рио де Жанейро. /БТА", "date": "2018.07.23", "title": "\"Бразилският Доналд Тръмп\" е фаворит за президентските избори"}
{"url": "https://www.dnevnik.bg/sport/2018/07/23/3286210_machut_za_superkupata_na_ispaniia_shte_se_igrae_na_12/", "text": "Мароканският град Танжер ще бъде домакин на двубоя за Суперкупата на Испания, обявиха от Кралската футболна федерация (RFEF). Първият трофей за сезона ще си оспорват  \"Барселона\"  и \"Севиля\", като срещата е на 12 август. \"Барселона\" спечели дубъл през миналия сезон, след като триумфира с титлата в Ла Лига и Купата на краля.  \"Севиля\" пък беше финалист  и ще участва в срещата за суперкупата именно като такъв. Андалусийците обаче бяха против  провеждане на суперкупата само в един мач, при това извън територията на Испания. \"Отказваме възможността да играем един-единствен мач и поддържаме намерението си за две срещи на 5 и 12 август, тъй като сме обвързани с нашите запалянковци и членовете си. Ако федерацията беше казала, че мачът ще е един на 12 август в Танжер и ако го беше наложила, щяхме да го приемем, защото няма да се откажем да играем за Суперкупата\", каза преди месец президентът на \"Севиля\" Хосе Кастро. Срещата на 12 август ще се проведе на стадион \"Ибн Батута\", който е с капацитет 45 хиляди места. Той беше открит през 2011 г.", "date": "2018.07.23", "title": "Мачът за Суперкупата на Испания ще се играе на 12 август в Мароко"}
{"url": "https://www.dnevnik.bg/sviat/2018/07/23/3286200_nai-stariiat_tabloid_v_sasht_sukrati_polovinata_si/", "text": "Половината редакционен състав на \"Ню Йорк дейли нюз\" - най-старият американски таблоид, бе съкратен днес с решение на компанията издател в поредно доказателство, че вестниците в САЩ не успяват да открият успешен бизнес модел в епохата на интернет, социалните мрежи и безплатните новини. Сред съкратените са главният редактор Джим Рич и изпълнителният директор Кристен Лий. Според съобщението на издателя \"Тронк\" (Tronc) новият фокус на 99-годишния вестник ще е върху отразяване на най-горещите новини предимно свързани с \"престъпност, граждански дела и обществена отговорност\". След седмица главен редактор става Робърт Йорк, главен редактор на Morning Call, издание на компанията в Олънтаун, щата Пенсилвания На раздяла досегашният главен редактор написа в \"Туитър\": \"Ако мразите демокрацията и мислите, че местните власти могат да си управляват без контрол и на тъмно, то днес е добър ден за вас\". Профилът му в мрежата за микросъобщения вече е подписан с \"Просто един, който си седи у дома и гледа как се унищожава журналистиката\". \"Дейли нюз\", како е по.известен вестникът, има през последните 20 години три награди \"Пулицър\".  Последната е от миналата година  за Сара Райли - \"За служба на обществото\" съвместно с организацията с идеална цел \"ПроПублика\" заради масови злоупотреби от полицията при прогонването на стотици хора от домовете, за които вече не успяват да плащат на банката или наеми. \"Тронк\" закупи NY Daily News миналата есен срещу 1 долар и поемане на оперативни разходи и задължения по пенсионните програми. Преди това собственик бе Мортимър Зукърман, строителен магнат, който плати през 1993 г. за таблоида 36 милиона долара и напоследък опитваше да го продаде. Базираната в Чикаго \"Тронк\" (известна преди като \"Трибюн кампъни\") продаде през 2018 г. емблематични за групата издания като \"Лос Анджелис таймс\" и Сан Диего юниън - трибюн\". Компанията продължава да контролира влиятелни регионални издания като \"Чикаго трибюн\", \"Балтимор сън\" и Сън-Сентинел\" в Южна Флорида.", "date": "2018.07.23", "title": "Най-старият таблоид в САЩ съкрати половината си журналисти"}
{"url": "https://www.dnevnik.bg/sviat/2018/07/23/3286178_kak_sasht_zapochnaha_kampaniia_protiv_iranskite_lideri/", "text": "Правителството на Доналд Тръмп предприе настъпателна кампания, включваща речи и онлайн изявления, за да създаде смут и да притисне Иран да сложи край на ядрената си програма и на подкрепата си за войнствени групировки, казаха американски представители, осведомени по въпроса. Повече от половин дузина настоящи и бивши длъжностни лица твърдят, че кампанията, подкрепена от държавния секретар  Майк Помпейо  и съветника по националната сигурност  Джон Болтън,  цели да съдейства на инициативата на американския президент Доналд Тръмп да задуши икономически Иран чрез повторно налагане на тежки санкции. Кампанията се засили, откакто Тръмп изтегли страната си на 8 май от сключено през 2015 г. споразумение между седем държави, чиято цел бе да не позволи на Иран да разработва ядрени оръжия. Източниците казаха, че кампанията представя иранските лидери в негативна светлина, като на моменти се използва информация, която е преувеличена или противоречи на други официални изявления, включително на предишни правителства. Белият дом отказа да коментира кампанията. Държавният департамент също отказа да говори по темата, включително за ролята на Помпейо. Високопоставен ирански представител, пожелал анонимност, я разкритикува и каза, че САЩ опитват напразно да подкопаят правителството от Ислямската революция през 1979 г. \"Опитите им отново ще се провалят\", каза той. Повече критични публикации Ако се направи преглед на профила в \"Туитър\" на фарси на Държавния департамент и неговия уебсайт \"Шеър Америка\", представен като платформа за дебат за демокрацията и други въпроси, прави впечатление, че има редица критични към Техеран публикации през последния месец. Иран е тема на четири от петте материала, които излизат на челна позиция в рубриката \"Противопоставяне срещу насилието и екстремизма\". Те включват заглавия като \"Тази иранска авиокомпания помага за разпространяването на насилието и терора\". В публикации и речи в социалните мрежи Помпейо се обръща директно към иранците, иранската диаспора и към света. На 21 юни Помпейо качи в \"Туитър\" графики, озаглавени: \"Протестите в Иран се разрастват\", \"Иранският народ заслужава спазване на човешките права\" и \"Иранските революционни гвардейци забогатяват, докато иранските семейства изнемогват\". Туитовете бяха преведени на фарси и препечатани на сайта \"Шеър Америка\". Вчера Помпейо изнесе в Калифорния реч, озаглавена \"Да подкрепим иранските гласове\", и се срещна с американци от ирански произход, много от които са избягали от Ислямската революция, при която бе свален от власт шах Мохамед Реза Пахлави. \"Нека се изразя ясно, не се опитваме да сменим режима. Искаме да променим поведението на иранското правителство\", заяви представител на Държавния департамент в отговор на въпрос на агенция \"Ройтерс\". \"Знаем, че караме Иран да вземе някои трудни решения. Иранците или могат да променят начина си на държание, или ще им бъде все по-трудно да се заемат със зловредни дейности, каза източникът, пожелал анонимност. Смятаме, че предлагаме много положителна визия за това, което може да се постигне, и за това, което може да получи иранският народ.\" Агресивна кампания Част от информацията, която правителството разпространява, е непълна или изкривена, казват настоящите и бивши длъжностни лица. В реч на 21 май във Вашингтон Помпейо каза, че иранските лидери са отказали да използват за благото на своя народ отблокираните от ядрената сделка средства и вместо това са ги похарчили за войни и корупция. Противоположно мнение изрази директорът на Агенцията за военно разузнаване на САЩ Робърт Ашли, който каза на изслушване пред сенатска комисия през март, че икономическите разходи остават краткосрочен приоритет на Техеран въпреки някои разходи за силите за сигурност. Помпейо обвини също така \"спонсорирани от Иран шиитски милиции и терористи\", че са се внедрили в иракските сили за сигурност и са застрашили иракския суверенитет в периода на действие на ядреното споразумение. Въпреки че опоненти обвиняват подкрепяните от Иран иракски милиции в нарушаване на човешките права на цивилни, което тези групировки отричат, милициите се бориха срещу екстремистите от организацията \"Ислямска държава\" и помогнаха да се предотврати нейното разпространение на цялата територия на Ирак през 2014 г., след като иракската армия се срина. След това те подпомогнаха подкрепяните от САЩ настъпления, при които беше освободена територията под контрола на \"Ислямска държава\", а някои отряди станаха част от иракските сили за сигурност. Представителят на Държавния департамент призна, че милициите, известни като Сили за народна мобилизация, са по закон част от иракските сили за сигурност и че изиграха роля в боевете срещу \"Ислямска държава\" през 2014 г. Той обаче каза: \"Някои от недисциплинираните отряди на тези Сили за народна мобилизация са особено близки до Иран, изпълняват указанията му и в миналото са извършвали престъпни дейности и тероризъм. Тези групи са също толкова голям проблем за иракската държава, колкото и за нас.\" Експерти казват, че администрацията също така преувеличава близостта на Иран с афганистанските талибани и \"Ал Каида\", наричайки ги съзаклятници. Държавният департамент не отговори на поискания коментар относно точността на информацията, която разпространява. Твърде рано е да се определи въздействието на информационната кампания на администрацията, казаха американски представители. Два възможни резултата Карим Саджапур, експерт по Иран от фондация \"Карнеги\" за международен мир, каза, че стратегията за икономическо задушаване на Иран и предизвикване на обществено недоволство от ръководството цели да доведе до един от два възможни резултата. \"Първият резултат е капитулация, принуждаване на Иран да ограничи още повече не само ядрената си програма, но и регионалните си амбиции, каза Саджапур. Вторият резултат е имплозия на ислямската република.\" Но някои американски представители и други експерти предупреждават, че чрез всяването на смут в Иран американското правителство може да предизвика по-авторитарно управление и по-агресивна външна политика, а това да увеличи заплахата от конфронтация между САЩ и Иран. Вашингтон отдавна нарича Иран най-голямата държава - спонсор на тероризма, защото Техеран въоръжава и финансира групировки посредници като ливанската \"Хизбула\". Иранските лидери призовават за унищожаване на САЩ и Израел, а ирански марионетни структури избиха стотици американски войници и дипломати след Ислямската революция. Това предостави на предишни правителства много материал за водене на пиар кампании срещу Техеран, включително с опити за преки обръщения към иранския народ. Правителството на Джордж Буш създаде радио \"Фарда\", финансирана от САЩ медия, която излъчва по думите й \"обективни и точни новини и информации за противопоставяне на държавната цензура и базираното на идеология медийно отразяване\". Правителството на Обама създаде през 2011 г. акаунт в \"Туитър\", списван на фарси. /БТА", "date": "2018.07.23", "title": "Как САЩ започнаха кампания против иранските лидери"}
{"url": "https://www.dnevnik.bg/sviat/2018/07/23/3286232_evropa_moje_da_se_zashtiti_i_bez_pomosht_ot_sasht/", "text": "Над половината от германците мислят, че Европа може да се защити без военна подкрепа от Съединените щати. Това сочи проучване на агенция \"Форза\", цитирано от германски издания и \"Ройтерс\". Публикувано по-малко от две седмици след като американският президент Доналд Тръмп каза, че САЩ може да оттеглят подкрепата си за европейските страни в НАТО, изследването сочи, че едва 37% от попитаните смятат Европа за зависима от военната подкрепа на САЩ. Няма значителна разлика между оценките в източните и западните провинции на Германия, където съответно 60% и 55% смятат, че Европа не се нуждае от Вашингтон. За цяла Германия делът е 56 на сто. Темата е актуална след срещата на върха на НАТО в средата на юли. Тогава Тръмп каза, че ако европейците  не поемат по-голяма тежест от разходите за отбрана на Алианса , САЩ ще вземат мерки, както и че Германия е \"заложник\" на Русия  заради подкрепата си за газопровода  \"Северен поток-2\". Около 84% от респондентите казват, че тези коментари са \"напълно абсурдни\". Още повече, 92 на сто, допускат, че желанието на Тръмп да насърчи продажбите на втечнен природен газ от САЩ е основната причина за коментарите му. Две трети подкрепят изграждането на \"Северен поток-2\", защото смятат, че то ще даде на Германия надежден източник на природен газ. Проучването на \"Форза\" е проведено сред 1004 германски граждани.", "date": "2018.07.23", "title": "Европа може да се защити и без военна помощ от САЩ, смятат повечето германци"}
{"url": "https://www.dnevnik.bg/zelen/2018/07/23/3286240_kamarata_na_geodezistite_poiska_ot_nankov_plajut_koral/", "text": "Камарата на геодезистите в България обяви своята подкрепа за опазването на плажа \"Корал\" и настоя законите в страната да се спазват. В писмо до регионалния министър Николай Нанков от съсловната организация подчертават, че са обезпокоени от действията на изпълнителната власт по опазването на плажа заради неспазването на Конституцията, Закона за устройство на територията (ЗУТ) и Закона за устройство на Черноморското крайбрежие (ЗАУЧК). Повод за реакцията им стана съдебният спор на община Царево, на чиято територия се намира \"Корал\", с испанския инвеститор \"Ибердрола Инмобилиария\" със собствен имот зад плажа дали собственикът има право да строи там. Според конституцията дюните са изключителна държавна собственост и върху тях не може да се строи. Именно заради това геодезистите са изпратили сигнал до Нанков и настояват той да вземе мерки и да спре \"с това беззаконие\". От организацията настояват министърът да изпрати на кмета на Царево Георги Лапчев специализираните кадастрални карти и картите с нанесени зони \"А\" и \"Б\" с териториалноустройствена защита по ЗУЧК, които обхващат общината в цифров вид. Реакцията им е провокирана от  вчерашното изказване на Лапчев , който, според тях, е показал неинформираност по отношение на наличието на дюни в общината. Геодезистите искат още Нанков да задължи Лапчев да публикува подробните устройствени планове на общината в пълния им обем. \"Моля, да извършите обстойна проверка на процедираните подробни устройствени планове на територията на изключителната държавна собственост в границите на община Царево и ако намерите съществени пропуски в плановете и/или административните процедури да уведомите за това главния прокурор на България за предприемане на действия по отмяна на актовете за одобряването им. Предлагаме да Ви окажем пълно съдействие при проверките\", пишат в писмото си до Нанков геодезистите. Съсловната организация е разбрала от медиите, че от няколко седмици се сформира \"междуведомствена работна група, която да извърши анализ на правния устройствен статут на пясъчните дюни по черноморското крайбрежие\", въпреки, че Конституцията регламентирани това. \"Опасяваме се, че заседаването на подобен орган по нормативно уреден въпрос, ще даде възможност за продължаващо грубо погазване на основния закон на страната. Това е недопустимо\", пише в сигнала до Нанков.", "date": "2018.07.23", "title": "Камарата на геодезистите поиска от Нанков плажът \"Корал\" да бъде опазен"}
{"url": "https://www.dnevnik.bg/bulgaria/2018/07/23/3286229_novite_slujebni_koli_na_sudebniia_suvet_triabva_da_sa/", "text": "Новите служебни автомобили на Висшия съдебен съвет (ВСС) трябва да са задължително с бежов кожен салон. Освен това те трябва да имат автопилот, система за следене на пространството пред автомобила, с включена функция за аварийно спиране, парктроник със задни и предни паркинг сензори, със звукова сигнализация и камера за задно виждане, както и система за разпознаване на умора във водача. Това се разбира от зададените параметри на обществената поръчка, която ВСС обяви в средата на миналия месец, съобщава специализиранияt сайт \"De fakto\". Очаква се до края на тази година кадровиците в съдебния съвет да сменят настоящите си служебни коли. Поръчката е за общо 50 нови автомобила, 13 от които за ВСС и 37 – за органите на съдебната власт. Наличните коли ще бъдат предоставени на нуждаещи се съдилища и прокуратури, които нямат финансов ресурс да се сдобият с нови. Общата прогнозна стойност на обществената поръчка е малко над 2 млн. лв. Парите ще дойдат от бюджета на ВСС. Досега служебните коли на съдебния съвет не са били с кожени салони. Такова изискване няма и за новите автомобили на съдебната власт. Освен това и за двете групи автомобили се изисква четирицилиндров бензинов двигател с турбокомпресор, не по-малък от 1798 куб см и не по-малко от 180 конски сили. Както и автоматична, минимум 6-степенна скоростна кутия плюс задна. Трябва да имат също система мултифункционален бордкомпютър с информационен дисплей. Записани са и Start – Stop система, система за защита на пешеходци и др.", "date": "2018.07.23", "title": "Новите служебни коли на съдебния съвет трябва да са задължително с бежов кожен салон и автопилот"}
{"url": "https://www.dnevnik.bg/photos/2018/07/23/3286144_fotogaleriia_svetovnite_snimki_na_denia_-_23_juli/", "text": "Акробат демонстрира уменията си на Моста на свободата в Будапеща, Унгария.", "date": "2018.07.23", "title": "Фотогалерия: Световните снимки на деня - 23 юли"}
{"url": "https://www.dnevnik.bg/bulgaria/2018/07/23/3286243_komisiiata_za_lichnite_danni_shte_moje_da_pretursva/", "text": "Комисията за защита на личните данни (КЗЛД) да може да извършва проверки в медии, като ще има право да влиза във всички помещения на редакцията. Освен това ще има и достъп до всеки компютър и друго техническо средство за предаване на данни, както и право да изисква достъп до всички данни и до цялата информация. Единствено няма да има право да иска разкриване на източниците на информация. Това е записано в проекта за промени в Закона за защита на личните данни (ЗЗЛД), който правителството внесе в парламента в края на миналата седмица, съобщава \"Капитал\". В него са направени някои корекции спрямо първоначалния вариант. Според част от експертите, участвали в първоначалното обсъждане на проекта за промени в ЗЗЛД, в него продължава да има редица тревожни текстове. Те твърдят, че при редакцията са се появили нови текстове и варианти, които пораждат нови опасения. Освен това в законопроекта имало много неясни разпоредби, даващи възможност за широко тълкуване и произвол, както и казуистично търсени разрешения. \"В проекта са останали разпоредби, които са в състояние да играят ролята на цензура и да нарушат баланса. В този смисъл от моя гледна точка по този законопроект все още е извървян много по-краткият път, има още много работа, иначе законът може да се превърне в брадва\", заяви адвокат Александър Кашъмов от Програма Достъп до информация. Според него новата редакция на законопроекта дава широка възможност за цензура и натиск върху медии и журналисти.", "date": "2018.07.23", "title": "Комисията за личните данни ще може да претърсва компютрите на журналисти, предвижда законопроект"}
{"url": "https://www.dnevnik.bg/skorost/2018/07/23/3285766_putiat_burgas_-_carevo_shte_se_zatvaria_vsiaka_vecher/", "text": "Всяка нощ от днес до четвъртък включително ще се ограничава движението по второкласния път Бургас - Царево, съобщиха от агенция \"Пътна инфраструктура\". Причината е монтиране на пешеходния надлез при с. Атия, където преди месеци на пешеходна пътека  беше прегазен ученик . Ограничението ще е от 20 часа вечерта до 6 часа сутринта, като пътят ще е затворен между разклона за парк Росенец и разклона за Черноморец. През нощта трафикът ще се пренасочва по обходни маршрути: Бургас - пътен възел парк Росенец - път Росен – Веселие - общински път Черноморец – Созопол - Равадиново - пътен възел \"Созопол\" - пътя Черноморец - Созопол; Бургас - пътен възел Крайморие - Бургас - Маринка - Ново Паничарево - Ясна поляна - Приморско - пътен възел Приморско - Приморско - Царево или: Бургас - пътен възел Парк Росенец - път Росен – Веселие - Ясна поляна – Приморско - пътен възел Приморско - Приморско – Царево; Созопол - Черноморец - пътен възел Созопол - общински път Черноморец - Созопол - Равадиново - път Росен – Веселие - пътен възел Парк Росенец - Бургас; Царево - Приморско - пътен възел Приморско - Росен - Веселие - Ясна поляна - Приморско - пътен възел Парк Росенец - Бургас или: Царево - Приморско - пътен възел Приморско - път Ясна поляна - Приморско - път Ново Паничарево - Ясна поляна - път Бургас - Маринка - пътен възел Крайморие – Бургас. Изграждането на пешеходния надлез започна в началото на юни. Срокът за изпълнение на строителните дейности е 45 дни. Стойността на проекта е 268 258 лева без ДДС. Надлезът ще е с два асансьора и ще бъде на мястото на пешеходната пътека при кръстовището за село Атия, с което ще се осигури безконфликтно и безопасно пресичане на пътното платно от всички пешеходци, уточняват от АПИ.", "date": "2018.07.23", "title": "Пътят Бургас - Царево ще се затваря всяка вечер от днес до четвъртък"}
{"url": "https://www.dnevnik.bg/bulgaria/2018/07/23/3285765_jult_kod_za_obilni_dujdove_i_grumotevichni_buri_e/", "text": "След двата летни дни през уикенда, лошото време се връща още в началото на тази седмица. За днес е обявен жълт код за обилни дъждове и гръмотевични бури за 21 области. Предупреждението не важи единствено за областите Видин, Монтана, Кюстендил, Благоевград, Добрич, Варна и Бургас, показва справка в сайта на Националния институт по метеорология и хидрология при БАН. Днес денят ще започне със слънце, но над Северна България още преди обяд, а над Южна – по-късно през деня, ще се развива купеста и купесто-дъждовна облачност. На много места ще има валежи и гръмотевични бури. Не е изключено да има и градушки. Максималните температури ще са между 28 и 33°, а в София - около 28°. През нощта срещу вторник валежите ще продължат. През деня се очакват обилни количества. Вторник е и денят, в който максималните температурите ще се понижат значително и ще бъдат между 23 и 28°. В сряда слънцето ще започне да се показва, основно сутрин. Ще започне и бавно затопляне, но в източните райони, ще се задържи по-хладно от обичайното за края на юли. До петък отново на много места в страната ще има валежи, придружени и от гръмотевични бури. Възможни са и градушки.", "date": "2018.07.23", "title": "Жълт код за обилни дъждове и гръмотевични бури е обявен за почти цялата страна"}
{"url": "https://www.dnevnik.bg/sviat/2018/07/23/3285796_junker_se_sreshta_s_trump_v_opit_da_predotvrati/", "text": "Председателят на Европейската комисия Жан-Клод Юнкер ще се срещне с американския президент Доналд Тръмп във Вашингтон в сряда тази седмица, за да обсъдят търговски въпроси. Визитата цели да облекчи споровете от последните месеци, но ЕС е готов да отвърне, ако  САЩ наложат мита на европейските автомобили , коментира наскоро еврокомисарят по търговията Сесилия Малмстрьом, която ще пътува заедно с Юнкер. На 1 юни Вашингтон въведе мита върху стоманата и алуминия и заплашва да ги разпростре и върху автомобилната индустрия. Износът на  стомана и алуминий  от ЕС за САЩ бе на стойност 6.4 млрд. годишно. Износът на автомобили и автомобилни части е на стойност 51 млрд. евро годишно. \"Заедно с държавите-членки подготвяме списък с балансиращи мерки. И ясно показахме това на американските си партньори\", заяви Малмстрьом. ЕС вече наложи мита на стоки на стойност 2.8 млрд. евро от САЩ –  от бърбън до мотоциклети. \"Целта на председателя Юнкер е да установи добри отношения и да види как може ситуацията да деескалира, да се опазим от влошаването ѝ и да прецени дали има формат, в който тези въпроси да бъдат обсъждани\", каза още Малмстрьом. \"Не отиваме да преговаряме за нищо.\" В типичния си стил Тръмп вече заплаши, че ако Юнкер не предложи големи търговски отстъпки при посещението си във Вашингтон идната седмица, Европа трябва да очаква \" огромно възмездие \". Германската индустрия предупреди вчера, че митата, с които Тръмп заплашва, могат да навредят и на САЩ. \"Тарифите, оправдани с националната сигурност, трябва да бъдат забранени\", каза директорът на индустриалната асоциация BDI Дитер Кемпф в интервю за \"Велт ам Зонтаг\". Германската автомобилна индустрия дава работни места на повече от 118 хил. души в САЩ и 60% от продукцията им е за износ. \"Европа не трябва да се оставя да бъде изнудвана\", подчерта той. Германският икономически министър Петер Алтмайер изрази надежда да се намери решение и за двете страни.", "date": "2018.07.23", "title": "Юнкер се среща с Тръмп в опит да предотврати ескалация на търговските конфликти"}
{"url": "https://www.dnevnik.bg/photos/2018/07/23/3285793_fotogaleriia_ishiasut_ne_proshtava_nikomu_i_oshte/", "text": "Автор ysl34501655, препоръчвания 2.", "date": "2018.07.23", "title": "Фотогалерия: Ишиасът не прощава никому и още избрани комикси от седмицата"}
{"url": "https://www.dnevnik.bg/sport/2018/07/23/3285849_trenyorut_na_cska_smiata_za_utopichno_svalianeto_na/", "text": "Треньорът на ЦСКА Нестор ел Маестро заяви, че на отбора му ще му е много трудно да свали \"Лудогорец\" от шампионския връх. Думите му дойдоха след успешния старт на сезона, поставен с  победата с 2:0 срещу \"Локомотив\" (Пловдив) . \"Има един отбор, който доминира в последните години – \"Лудогорец\". Те са финансово подсигурени, очевидно работят добре. Смятам, че за нас ще бъде утопия, малко нереалистично да ги свалим от първото място\", каза Ел Маестро. Той остана доволен от включването на новия нападател Мауридес, който вкара първия гол. \"Имахме нужда от нападател, който да вкарва. Трябваше да импровизирам по време на подготовката, както и в двата мача с \"Рига\". Играхме без нападател и беше трудно.\" Ел Маестро даде знак, че се надява в отбора да бъде привлечен още един нападател. Погледите на червените вече са насочени към мача с \"Адмира\" (Вакер) от квалификациите в Лига Европа в четвъртък. Треньорът заяви, че отборът трябва да изиграе срещите с австрийците отговорно. \"Ще ни липсват трима много важни футболисти. Затова имам пълна група играчи, на които мога да разчитам. Надявам се със страст, желание и концентрация да извлечем максимален резултат.\"", "date": "2018.07.23", "title": "Треньорът на ЦСКА смята за утопично свалянето на \"Лудогорец\" от шампионския връх"}
{"url": "https://www.dnevnik.bg/sport/2018/07/23/3285853_borusiia_dortmund_izmukna_kusen_obrat_sreshtu_livurpul/", "text": "Два дни след  победата си срещу английския шампион \"Манчестър сити\"  \"Борусия\" (Дортмунд) спечели и срещу друг от водещите отбори във Висшата лига. Жълто-черните направиха обрат за 3:1 срещу \"Ливърпул\". Воденият от Юрген Клоп състав поведе с гола на Върджил ван Дайк. След почивката резервата Кристиан Пулишич изравни от дузпа, а две минути преди края се разписа за втори път. В последните секунди Ларсен вкара третия гол за \"Борусия\". \"Ливърпул\" беше без някои от основните си футболисти, сред които Мохамед Салах и Садио Мане. Новопривлеченият  с рекорден трансфер вратар Алисон  също не игра. През първата част головите положения отсъстваха. В 25-ата минута след изпълнение на ъглов удар Ван Дайк даде преднина на английския отбор, като засече с глава отблизо. На почивката двамата треньори направиха по седем промени. Мачът стана по-открит с куп възможности пред двете врати. В 66-ата минута \"Борусия\" получи дузпа и Пулишич преодоля Лорис Кариус. Малко преди края жълто-черните направиха скоростна атака по лявото крило. Пулишич получи пред наказателното поле и с удар в долния десен ъгъл отбеляза за 2:1. Секунди по-късно той проби отдясно и стреля, но Кариус спаси. Топката попадна у Ларсен, който отблизо вкара. В следващите си два мача от Интернешънъл чемпиънс къп \"Ливърпул\" ще играе с \"Манчестър сити\" и \"Манчестър юнайтед\".", "date": "2018.07.23", "title": "\"Борусия\" (Дортмунд) измъкна късен обрат срещу \"Ливърпул\" в контрола в САЩ"}
{"url": "https://www.dnevnik.bg/politika/2018/07/23/3285855_vrushtaneto_na_svobodna_evropa_e_dobro_za/", "text": "Възстановяването на емисиите на български език на  радио \"Свободна Европа\" , спрени през 2004 г., е добро за демокрацията, смята председателят на парламентарната група на ГЕРБ Цветан Цветанов. \"Много сайтове генерират фалшиви новини и присъствието на свободна медия, каквато е \"Свободна Европа\", е добро за демокрацията\", каза Цветанов пред \"Нова телевизия\", запитан дали възстановяването на предаванията на български език е шамар за управлението. Цветанов обвини БСП, че е била организатор на хибридна атака срещу ГЕРБ по време на изборите за президент през 2016 г. и продължава това сега с признанието на депутата от БСП Елена Йончева, че участва в разследване за компрометиране на премиера. \"До този момент само сме предполагали, че БСП стои зад този сценарий, но Йончева не можа да даде смислено обяснение за  фирмата си с Цветан Василев , изпуска нервите си човек\", каза Цветанов по повод думите на Йончева, която е журналист по професия, че  прави разследване  за това, че премиерът Бойко Борисов притежава къща в Барселона - сюжет, внушаван от анонимни видеоклипове в интернет. Цветанов упрекна лидера на БСП Корнелия Нинова за това, че си е  послужила с неистини  по темата за разпространението на чума по животните в Странджанско като е твърдяла, че заповедите за евтаназия са издадени без да се взимат проби и без да има потвърдени резултати за заболяването, а след като експертите са представили доказателства за обратното, не се е извинила. \"В цялостното напрежение (в страната) допринася политиката или организационната работа на БСП\", обобщи той. В същото време председателят на парламентарната група на ГЕРБ увери, че управлението е стабилно и между коалиционните партньори няма напрежение. Запитан конкретно защо ГЕРБ е прокарала поправките в закона за приватизацията в полза на братя Домусчиеви, внесени от част от Обединените патриоти, но впоследствие оттеглени, Цветанов препрати към парламентарните комисии, където текстовете са обсъждани и не са срещнали възражения. \"Не може да се каже, че законодателят може да се води от други механизми, а не от интереса на държавата\", каза той и призова коалиционните си партньори да изясняват противоречията помежду си извън медиите. \"В последните няколко месеца имат законодателна инициативност или от една партия, или заедно и понякога това води до политически противоречия и ГЕРБ в случая е арбитър\", добави той.", "date": "2018.07.23", "title": "Връщането на \"Свободна Европа\" е добро за демокрацията според Цветан Цветанов"}
{"url": "https://www.dnevnik.bg/na_put/2018/07/23/3285684_hotelut_koito_shte_proizvejda_poveche_tok_otkolkoto/", "text": "Този хотел зад Полярния кръг, може да се окаже първият, който произвежда повече ток, отколкото харчи. Хотел  \"Сварт\"  ще се намира в подножието на глетчера Свартисен, което в превод от норвежки означава Черен лед. Това е вторият по големина в Норвегия с площ 370 кв. км. Предвижда се хотелът да потребява с 85% по-малко електроенергия, отколкото други съвременни хотели, а в перспектива да разполага и с излишъци от ток. Източници на електроенергия са соларните панели на покрива през лятото, когато плюс са белите нощи. През зимата ще се допълва от термалните източници в околността. Автор на проекта е архитектурното бюро  Snøhetta , а инициативата е на  Arctic Adventure of Norway  - компания за устойчив туризъм в северните ширини. Конструкцията е полукръгла като частично е стъпила върху сушата, а частично - над водата. Дизайнерите са пресъздали елементи от конструкциите на рибарски къщи на подпори и сушилни за риба, характерни за региона. Очаква се хотелът да отвори през 2021 г.", "date": "2018.07.23", "title": "Хотелът, който ще произвежда повече ток, отколкото ще харчи"}
{"url": "https://www.dnevnik.bg/sviat/2018/07/23/3285863_pri_strelba_v_toronto_sa_ubiti_dvama_vkljuchitelno/", "text": "Двама души са убити при снощната стрелба в гръцкия квартал на Торонто, единият от тях е стрелецът. Ранени са 13 души, съобщи началникът на градската полиция Марк Сондърс, цитиран от БТА. Загинала е млада жена, съобщи той на пресконференция. Пострадалите са откарани в болница; сред тях има деветгодишно момиче, което е в критично състояние. До момента няма данни за пострадали или загинали български граждани, съобщи пресцентърът на МВнР. Извършителят, който е стрелял с пистолет, е застрелян в престрелка с полицията, добави Сондърс и обясни, че още е твърде рано за предположения какви може да са били мотивите му. Стрелбата е избухнала в гръцкия квартал около десет часа вечерта в неделя местно време. Очевидци съобщават, че са чули между 10 и 30 изстрела. В района има много популярни ресторанти, кафенета и магазини. Говорителят на полицията Марк Пъгуош посочи, че е рано да се каже дали става дума за тероризъм. Напоследък в Торонто зачестиха случаите на сблъсъци с използване на огнестрелно оръжие, главно между престъпни групировки. През уикенда в града бяха разположени допълнителни полицейски сили.", "date": "2018.07.23", "title": "При стрелба в Торонто са убити двама, включително нападателят, а 13 са ранени"}
{"url": "https://www.dnevnik.bg/bulgaria/2018/07/23/3285864_vtori_probi_za_chuma_po_jivotnite_triabva_da_se_vzemat/", "text": "Втори проби за чума по животните трябва да се вземат не само от село Болярово, а от всички стада в обособената 20-километрова зона, а в най-скоро време ще бъдат наети фирми за подпомагане в почистването на стопанствата. Това каза министърът на земеделието Румен Порожанов в ефира на БНТ. \"Имаме под възбрана седем общини, които да търгуват своите продукти. Това са само част от сериозните икономически загуби, които може да предизвика разпространението на болестта\", добави той. Министърът подчерта, че е създадена организация, така че между 5- и 7-дневен срок да бъдат изплатени обезщетенията на всички стопани, чиито животни са били евтаназирани. \"Убеден съм, че БАБХ е свършила коректно работата си.  Животните ще останат под постоянно наблюдение . Никой няма за цел да манипулира. Изнесохме данни, че в района на трите села има 22 положителни проби\", припомни Порожанов. По повод  стадото на Тодорка Сакалиева, която медиите наричат баба Дора , той добави, че освен обезщетението не нея й е било предложено стадо от сто кози, което да й предостави, но тя била отказала. \"От края на тази седмица ще наемем фирми, за да помогнем на малките стопани да изчистят дворовете си – заради потенциалните заразители. Тази болест се е завъртяла през Северна Африка и е достигнала до Турция. В момента се опитваме да намерим основната причина, заради която е дошла\", каза той. Пресцентърът на Министерството на земеделието съобщи, че по хуманен начин са умъртвени всички животни от последните три стада в село Шарково, област Ямбол. Стопаните от Шарково ще получат обезщетение от не по-малко от 190 лв. на овца или коза, като плащането започва утре. Фермерите от селата Крайново и Странджа вече са получили парите си в петък.", "date": "2018.07.23", "title": "Ще има втори проби за чума по животните от всички стада в зона от 20 км"}
{"url": "https://www.dnevnik.bg/bulgaria/2018/07/23/3285866_bulgarskoto_dete_raneno_pri_prestrelka_v_italiia_e_v/", "text": "Десетгодишно българче, простреляно при инцидент в италианския град Семинара, област Калабрия, е в стабилно състояние. Това съобщи посолството на България в Рим, цитирано от пресцентъра на МВнР. Местните власти са потвърдили пред български дипломат самоличността на детето, както и че то е български гражданин. Консулът се е свързал с родителите, които са го информирали, че детето е в стабилно състояние и се възстановява. Те са заявили, че засега не желаят съдействие от посолството. Мисията остава във връзка с близките на пострадалото дете и полицейските служби и изразява готовност за съдействие. Детето пострада при въоръжено нападение  срещу криминално проявен мъж. Вчера 39-годишният Джузепе Фабио Джофре дошъл във фермата си, където гледал крави и други животни. Заедно с него било и българчето, което, според информация на вестник \"Република\", било от съседско семейство на български имигранти, и било в добри отношения с мъжа. В този момент двама все още неустановени стрелци открили огън по тях с пушки тип \"помпа\".", "date": "2018.07.23", "title": "Българското дете, ранено при престрелка в Италия, е в стабилно състояние"}
{"url": "https://www.dnevnik.bg/bulgaria/2018/07/23/3285870_triabva_da_se_promeni_nachinut_po_koito_se_otiva_na/", "text": "Трябва да се промени коренно начинът, по който български граждани отиват на лечение в чужбина. Необходима е и адекватност на заложените дейности, а срещу тях да има съответното финансиране. Това заяви  новият управител на Националната здравноосигурителна каса  (НЗОК) д-р Дечо Дечев в ефира на Би Ти Ви. \"Проблемът в НЗОК идва от едни хорица, които се въртят на места, които не са видими за обществото и дърпат конците. Ще се опитам да работя с тях, ако не стане, някой ще си ходи. Тези хора обаче не позволяват да си избера сам екипа. За момента те са направили така, че да бетонират възможността ми да работя, с когото искам\", коментира той. Управителят добави, че приоритетите му са отрасълът да се развива в три посоки - ефективност, ефикасност и контрол. Според него във всяка дейност правото на назначаване е на работодателя. Той заяви, че не е от хората, които допускат да им се диктува какво да правят. Категоричен е, че срещите му със здравния министър Ананиев ще са чести. \"Приех, защото ситуацията по-тежка не може да стане\", каза той. Д-р Дечев отбеляза, че има две силни лобита - на фармацевтичните компании и на болниците - групата на производителите на лекарства формира цените и пробива навсякъде, а болничното лоби съществува на гърба на държавните и общинските болници.", "date": "2018.07.23", "title": "Новият управител на здравната каса иска сам да подбере екипа си, но не може"}
{"url": "https://www.dnevnik.bg/citat_na_deniia/2018/07/23/3285888_citat_na_denia_ako_biah_doshul_v_sasht_deset_godini/", "text": "Златан Ибрахимович покори много футболни дестинации, но смята, че спокойно може да замени  Доналд Тръмп  като президент на САЩ. Нападателят направи интересното изказване след победата с 3:1 над \"Филаделфия юниън\", при която вкара гол и даде асистенция, помагайки на отбора си \"ЛА галакси\" да обърне резултата. Шведският ветеран се представя успешно в Мейджър лийг сокър, като има 12 гола в 15 мача за  \"Галакси\" . Той премина в Лос Анджелис през март, след като преди това играеше в \"Манчестър юнайтед\".", "date": "2018.07.23", "title": "Цитат на деня: Ако бях дошъл в САЩ десет години по-рано, вече щях да съм президент"}
{"url": "https://www.dnevnik.bg/sviat/2018/07/23/3285883_trump_i_rohani_si_razmeniha_ostri_zaplahi/", "text": "Президентът на САЩ Доналд Тръмп предупреди иранския си колега Хасан Рохани никога повече да не заплашва САЩ, след като по-рано Рохани заплаши с \"майката на всички войни\". \"Никога повече не заплашвайте САЩ или ще понесете последствия, каквито малцина са понасяли в историята\", написа Тръмп в \"Туитър\", използвайки само главни букви. \"Ние вече не сме страна, която подкрепя побърканите ви думи за насилие и смърт. Внимавайте!\", добавя Тръмп. \"Господин Тръмп, не дърпайте лъва за опашката, защото само ще съжалявате\",  каза по-рано Рохани  и предупреди, че евентуална война с Иран ще е \"майката на всички войни\". Американският държавен секретар Майк Помпейо също предприе словесна атака срещу иранските лидери, като ги сравни с \"мафия\" и обеща неуточнена подкрепа за иранците, които са недоволни от своето правителство. Помпейо окачестви иранския президент Хасан Рохани и външния министър Мохамад Джавад Зариф като \"просто излъскани лица, служещи като фасада за извършваното от аятоласите международно ограбване чрез злоупотреба с доверие\". Той заяви в реч в Президентската библиотека \"Роналд Рейгън\" в Сими Вали, Калифорния, че Иран \"е управляван от нещо, което по-скоро прилича на мафия, отколкото на правителство\". По думите му САЩ ще работят със страни, които внасят ирански петрол, за да \"доведат вноса колкото се може по-близо до нулата\" до 4 ноември. Според него \"в крайна сметка от иранския народ зависи да определи посоката на своята страна, но САЩ... ще подкрепят дълго пренебрегвания глас на иранския народ\". Помпейо каза, че иранските лидери се облагодетелстват от незаконно присвояване и други нечестни начини за печалба. Той определи иранските аятоласи като \"лицемерни свети мъже\", които \"изглежда се интересуват повече от богатствата, отколкото от религията\". Напрежението в отношенията между двете страни ескалира допълнително, след като  САЩ решиха да върнат санкциите срещу Иран , отменени според ядрената сделка от Виена. Очаква се това да стане поетапно от август нататък. Иран внесе в Международния съд на ООН  иск срещу САЩ във връзка с наложените отново американски икономически санкции. Целта е да бъде потърсена отговорност за незаконното ново въвеждане на едностранни ограничения срещу Иран. На 8 октомври се очаква Международният съд да започне разглеждането на ирански иск срещу САЩ за замразяване на близо 2 млрд. долара авоари на Техеран, разрешено през април от американския Върховен съд. ЕС вече отхвърли искането на САЩ  за икономическа изолация на Иран и прие юридически инструмент за защита на работещите в Иран европейски фирми от американските санкции.", "date": "2018.07.23", "title": "Тръмп и Рохани си размениха остри заплахи"}
{"url": "https://www.dnevnik.bg/sviat/2018/07/23/3285890_osnovnata_supernichka_na_erdogan_se_ottegli_ot/", "text": "Лидерът на турската опозиционна \"Добра партия\" Мерал Акшенер се оттегли от поста си на извънреден партиен конгрес, предаде агенция \"Ройтерс\". Акшенер,  бивш министър на вътрешните работи и бивш депутат от Партия на националистическото действие (ПНД), създаде своята формация миналата година, след като се откъсна от ПНД, която подкрепя президента Реджеп Тайип Ердоган и неговата управляваща Партия на справедливостта и развитието. Преди президентските и парламентарните избори миналия месец, Акшенер бе смятана за най-сериозния съперник на Ердоган, но след това бе засенчена от  Мухарем Индже , друг опозиционен кандидат.  След двудневно заседание на ръководни членове на партията за оценка на изборните резултати Акшенер призова за извънреден конгрес, на който \"Добрата партия\" да избере свой нов лидер. Тя съобщи в \"Туитър\", че няма да се кандидатира на конгреса. Партията получи 9.94% от гласовете на парламентарните избори на 24 юни, а Акшенер получи 7.29% на президентските избори, проведени на същата дата. ", "date": "2018.07.23", "title": "Основната съперничка на Ердоган се оттегли от ръководството на партията си"}
{"url": "https://www.dnevnik.bg/sport/2018/07/23/3285894_fetel_opredeli_greshkata_si_kato_malka_no_s_golemi/", "text": "Няма да изгубя съня си заради грешката ми в Гран при на Германия\", така реагира Себастиан Фетел, след като  изгуби домашното си състезание от първа позиция . Пилотът на \"Ферари\" катастрофира 12 обиколки преди финала, докато водеше, но изгуби контрол над болида си по мократа на места писта. Грешката на Фетел му струваше скъпо, след като съперникът му за световната титла Люис Хамилтън спечели и поведе отново в класиране, като има 17 точки повече от германеца. \"Грешката ми не беше голяма, но имаше сериозни последствия, защото отпаднах от състезанието. Предпочитам да гледам позитивно върху нещата – колата ни е бърза, аз водех и всичко се развиваше добре за нас. Уикендът беше позитивен за нас, но аз направих грешка\", каза Фетел. Четирикратният световен шампион се представи силно в квалификацията и в състезанието, но грешката му го лиши от пета победа през сезона. В неделя е 12-ият кръг за сезона на пистата \"Хунгароринг\" край Будапеща. По традиция на нея \"Ферари\" се представя по-силно от \"Мерцедес\", а прогнозите са за високи температури, което също фаворизира скудерията. Световният шампион за 2016 г. Нико Розберг смята, че нищо не оправдава Фетел за изпуснатата победа. \"Тогава Люис се движеше по-бързо, но е факт, че Себастиан имаше голям аванс пред останалите, той нямаше нужда да рискува, а просто да кара сигурно и да стигне до финала. Условията бяха много трудни, но той караше на ръба, което е причина за грешката му\", каза  Розберг пред RTL .", "date": "2018.07.23", "title": "Фетел определи грешката си като малка, но с големи последствия"}
{"url": "https://www.dnevnik.bg/sviat/2018/07/23/3285896_gardiun_samo_vtori_referendum_ili_izbori_moje_da/", "text": "Евентуално удължаване на срока за Брекзит, което да предотврати напускането на Лондон, преди да има сключено споразумение, ще изисква значителна промяна в политиката на Великобритания, пише в. \"Гардиън\", цитирайки представители на ЕС. Само организирането на втори референдум или избори би помогнало за постигането на тази цел, казват източници на изданието. Британски политици отправиха призиви към  британския премиер Тереза Мей  да бъде готова да поиска удължаване на срока на британското членство след 29 март 2019 г., ако има изгледи да не бъде сключено споразумение. Но източници от ЕС подчертават, че макар главният преговарящ на Брюксел  Мишел Барние  неведнъж да е предупреждавал, че \"часовникът тиктака\", не липсата на време може да попречи на сключването на споразумение за удължаване. Сроковете по чл. 50 могат да бъдат удължени само с единодушно решение на останалите 27 страни и по искане на страната, която напуска съюза. Мей вече заяви, че не смята да иска удължаване. В петък Барние вече подложи на критики предложенията на Великобритания, заявявайки, че те ще изложат ЕС на опасност от измами и ще натоварят европейските предприятия с допълнителна бюрокрация. Той подчерта, че е предложил да води интензивни преговори с новия британски министър по въпросите на Брекзит  Доминик Рааб , за да се намери решение на проблема за границата с Ирландия, припомня в. \"Гардиън\". Но въпреки че изглежда има опасност от провал на преговорите, високопоставени европейски дипломати заявяват, че не виждат смисъл в удължаване на двегодишния срок, предвиден за напускащи съюза членове на ЕС - освен ако има промяна в британската политика, която да дава реална надежда за по-добър завършек. Ако с това само се цели отлагане на неизбежното несключване на споразумение, това няма да стане, заявил е високопоставен дипломат, участващ в преговорите. \"Има 27 страни членки, които трябва да приемат удължаване и не мога да си представя всичките да го направят\", без да поискат нещо, добавя друг дипломат, участващ в преговорите за Брекзит.", "date": "2018.07.23", "title": "\"Гардиън\": Само втори референдум или избори може да отложат Брекзит"}
{"url": "https://www.dnevnik.bg/kultura/2018/07/14/3281013_otkus_ot_laterna_magika_na_ingmar_bergman/", "text": "Бергман придобива световна слава с филми като \"Седмият печат\", \"Поляната с дивите ягоди\", \"Есенна соната\", \"Персона\", \"Шепот и викове\", \"Сцени от един семеен живот\", \"Фани и Александър\"... Сред актьорите, с които работи, се открояват Лив Улман, Биби Андершон, Гунар Бьорнстад, Ерланд Йозефсон. Уди Алън казва за шведския режисьор: \"при всичките си странности, религиозни и философски мании, Бергман е роден разказвач на истории, който е забавен дори когато си е наумил да драматизира идеите на Ницше или Киркегор.\" Повод за новото издание на \"Латерна магика\" е 100-годишнината от рождението на режисьора. Откъсът, който \"Дневник\" публикува, е предоставен от издателството \"Колибри\". Когато съм се появил на бял свят през месец юли 1918 г., майка ми боледувала от \"испанската инфлуенца\", моето състояние било плачевно, та се принудили да ме кръстят в самата болница. При едно свое посещение в дома ни старият семеен лекар ме поогледал и заявил: \"Това бебе май ще умре от изтощение\". Тогава баба ми (по майчина линия) ме взела със себе си в своята лятна къща в Даларна. По време на пътуването с влака (някога то продължавало цял ден) баба ме хранела с бисквитка, наквасена във вода. Когато най-сетне сме пристигнали, аз едва-едва съм дишал. Баба се погрижила и да ми намери кърмачка – млада жена, мила и светлокоса, от съседно село, та постепенно съм започнал да наддавам на тегло, но все ме измъчвали болки в стомаха. На всичко отгоре постоянно ме сполетявали разни загадъчни болести, сякаш съм бил обзет от колебания дали си струва да живея. Някъде дълбоко в съзнанието си съм съхранил спомен за своето тогавашно състояние: неприятната миризма, просмукваща се от тялото, овлажнените дрешки, протъркващи кожата, меката светлина, струяща от нощната лампа, полуотворената врата към съседната стая, дълбокото дишане на бавачката, прокрадващите се стъпки, шептящите гласове, слънчевите зайчета, заиграли в каната с вода. Не съм забравил всичко това. Не помня само да съм изпитвал някакъв страх. Страхът дойде по-късно.  Прозорците на трапезарията гледаха към тъмен заден двор, ограден с висок тухлен зид. Там се намираха нужникът, кофите за боклук, стойката за тупане на килими, мяркаха се охранени плъхове. Седях все в нечий скут, тъпчеха ме с млечна каша. Чинията биваше поставяна върху мушамена покривка – сива, с червен кант. Емайлираната ѝ повърхност бе бяла, изпъстрена със сини цветчета, в нея се отразяваше светлината, скъпернически процеждана от прозореца. Навеждах се на различни страни, напред и назад, изпробвах разни гледни точки. Ето, според това накъде движех главата си отраженията в чинията с каша се сменяха с други, образуваха се нови фигури. И внезапно повръщах върху всичко.  Като че това е всъщност и моят най-ранен спомен: тогава семейството ни обитаваше първия етаж в ъглова къща между две улици – \"Шепаргатан\" и \"Стургатан\". През есента на 1920 г. ние се преместихме на \"Вилагатан\" 22 в квартал Йостермалм. Жилището е изпълнено с мирис на прясна боя и политура за паркет. Подът в детската стая е покрит с яркожълт линолеум, транспарантите светлеят, изрисувани са с рицарски замъци и полски цветя. Ръцете на мама са меки, тя не скъпи времето си, за да ме разтушава с приказки. Една сутрин, ставайки от леглото, баща ми стъпва в нощното гърне и гръмко изругава. В кухнята шетат две млади селянки от Даларна, които често и с удоволствие пеят песни от своя роден край. На отсрещната страна на стълбищната площадка живее семейство с дъщеря, моя връстница на име Типан. Бива я да измисля разни неща, въображението ѝ е богато. Веднъж сравняваме телата си и откриваме интересни разлики. Някой ни изненадва в тази игра, но не казва нищо.  Четиригодишен съм, когато се ражда сестра ми и това коренно променя ситуацията: едно тлъсто уродче внезапно заема централно място. Прокуден съм от леглото на мама, баща ми сияе от радост, склонèн над пискливия вързоп. Демонът на ревността е впил нокти в сърцето ми, мятам се неистово, рева, акам по пода и се мърлям от глава до пети. По-големият ми брат и аз – инак смъртни врагове, сключваме примирие и измисляме какви ли не начини да се отървем от тази отвратителна твар. Не знам защо брат ми решава, че аз съм по-подходящият от двамата за осъществяване на нашия план. Чувствам се поласкан и двамата чакаме удобния случай. В един тих и слънчев следобед, убеден, че освен мен у дома няма никой друг, аз се промъквам в спалнята на родителите, където противното създание спи в своето розово кошче. Придърпвам стол, покатервам се на него и впивам поглед в подпухналото личице с олигавена уста. От брат си бях получил точни указания за действие. Ала очевидно не съм ги разбрал правилно, защото вместо да стисна сестра си за гърлото, аз налягам гръдния ѝ кош. Бебето тутакси се събужда с пронизителен вик, запушвам му устата с длан, то пули воднисти сини очи, криви ги от болка, аз правя крачка напред, та хватката ми да е по-силна, но губя опора и падам от стола.  Спомням си, че самата постъпка бе съпроводена от остро чувство на наслада, която почти мигом премина в ужас. Да, обичах я и тя наистина е много привлекателна на тази снимка с гъстата си коса, разделена с път по средата и бухнала над ниското широко чело, с мекия овал на лицето, с деликатно чувствената уста и с топлия, открит поглед под тъмните, красиво извити вежди, с малките, силни ръце. Моето четиригодишно сърце изгаряше от кучешки предана любов.  Отношенията ми с нея обаче съвсем не бяха толкова прости. Обожанието, което ѝ засвидетелствах непрестанно, извикваше у нея раздразнение и досада, а проявите на нежност от моя страна, бурните ми изблици направо я тревожеха. Тя често ме отблъскваше от себе си със студена ирония. Разкъсвах се от плач, породен от гняв и мъка. Отношението на мама към брат ми далеч не бе тъй усложнено, тъй като тя постоянно трябваше да го брани от баща ни, чийто възпитателен метод се характеризираше със сурова твърдост и включваше жестоки телесни наказания в качеството на неопровержими и постоянно привеждани аргументи.  Постепенно разбрах, че моето обожание, ту смирено, ту несдържано изразено, не оказва търсения от мен ефект върху майка ми. Започнах тогава да се придържам към поведение, което би ѝ допаднало, би привлякло нейното внимание към мен. Всеки болен неизменно предизвикваше у нея съучастие и интерес. А тъй като и бездруго си бях хилаво дете, все страдащо от какво ли не, такова състояние ми се струваше неприятен, но сигурен начин да завоювам нежността ѝ. Моите преструвки обаче бързо биваха разкрити (мама беше дипломирана медицинска сестра) и аз получавах съответно наказание.  Имаше и друг способ за привличане на вниманието ѝ, който обаче бе по-опасен. Установил, че мама не понася равнодушието, безразличието (та нали те бяха нейното оръжие), аз започнах да полагам усилия да обуздавам страстта си, впускайки се в невероятна игра, главни елементи в която бяха арогантността и хладната любезност. Не помня с подробности до какви уловки прибягвах, но любовта наистина прави човека изобретателен и не след дълго бях успял да събудя интерес към моето кървящо чувство за лично достойнство.  Най-големият проблем се състоеше все пак в това, че аз така и на получавах шанс да разкрия своята игра, да хвърля маската си и да изпитам щастието на споделената обич. Много години по-късно, когато мама беше в болница след втория си инфаркт и лежеше безпомощна, с тръбичка, пъхната в носа, аз и тя се разговорихме за нашия живот. Признах ѝ своята детинска страст, а тя сподели с мен колко се е измъчвала от всичко това, ала съвсем не така, както бях предполагал. Стана ясно, че разказвала за безпокойствата си на един прочут детски лекар и той – с изключително сериозен тон (става дума за началото на 20-те години), я посъветвал да отклонява най-решително моите \"болестни домогвания\", както се изразил. Всяка отстъпка пред тях рискувала да ме увреди за цял живот. Пазя съвършено отчетлив спомен за едно посещение при същия този лекар. Причината да ме заведат при него бе моят отказ да ходя на училище, въпреки че бях навършил шест години. Всеки ден насила ме вмъкваха или внасяха в класната стая, а аз виках до небесата, обзет от ужас. Повръщах върху всичко наоколо, припадах, залитах поради нарушения в равновесието. В края на краищата победих и посещенията ми в училище бяха отложени, но пък визитата при светилото на педиатрията нямаше как да се избегне.  Докторът имаше голяма брада, носеше висока корава яка и от него лъхаше на пури. Смъкна панталонките ми, хвана с едната си ръка моя невзрачен член, а с показалеца на другата описа около слабините ми триъгълник и рече на мама, застанала малко встрани зад мен в палто, обточено с пухкава кожа, и с шапка от тъмнозелено кадифе с воалетка: \"В това отношение момчето ви е все още съвсем дете\".  Когато се върнахме у дома, отново ми надянаха бледожълтата престилка с червени краища и с котка, избродирана на джобчето. Получих горещо какао и сандвич със сирене. Прибрах се в детската стая, където сега се ширех сам – брат ми се беше заразил със скарлатина и го бяха пренесли другаде (надявах се, естествено, че той ще умре, по онова време тази болест беше опасна). От шкафа с играчки извадих дървена каручка с червени колела и жълти спици, запрегнах в нея дървено конче. Заплахата от училището избледня в приятния спомен за удържана победа.", "date": "2018.07.23", "title": "Откъс от \"Латерна магика\" на Ингмар Бергман"}
{"url": "https://www.dnevnik.bg/biznes/2018/07/23/3285886_tapite_po_hemus_shte_produljat_oshte_2_g/", "text": "Тапите по автомагистрала \"Хемус\" ще продължат още година и половина-две заради нуждата да се ремонтират всички виадукти. Това казва в интервю пред \"24 часа\" Светослав Глосов, председател на управителния съвет на Агенция \"Пътна инфраструктура\". Допълва, че ако не се направят ремонтите, ще трябва да се затвори цялата магистрала. Припомня, че съоръженията не са ремонтирани повече от 30 г. В отговор на въпрос той изказва увереност, че магистралата ще бъде довършена в прогнозирания срок - 2024 г. В момента се работи по два участъка - от пътен възел \"Боаза\" до Ябланица, като 30% от трасето е готово. Вторият участък е от пътен възел \"Белокопитово\" до пътен възел \"Буховци\" - при него са одобрени работните проекти и скоро се очаква да започне строителството. През тази година предстои да се обяви търг за изграждането на още три участъка с обща дължина от 52 км. Предстои Световната банка, която консултира изграждането на тол-системата, да представи три варианта за тарифи. Те ще бъдат оповестени за обществено обсъждане, казва още Глосов. Посочва, че решението какво да се прави с трасето на \"Струма\" заради археологическите разкрития край Благоевград, известни по името Скаптопара, той посочва, че експертна комисия ще вземе решение по казуса. Местни хора от известно време протестират с искане трасето на магистралата да мине върху разкопките, защото виждат в тях възможност за развитие на туризма. Глосов посочва, че това е доста скъпо и че има случаи по света, при които цели храмове са били изместени, защото са били на планираното трасе на пътища.", "date": "2018.07.23", "title": "Тапите по \"Хемус\" ще продължат още 2 г."}
{"url": "https://www.dnevnik.bg/biznes/2018/07/23/3285907_shefut_na_zdravnata_kasa_shte_opita_da_disciplinira/", "text": "При наличието на няколко алтернативи за лечение със скъпо струващи лекарства задължително ще се избира най-евтиното, ако е със същата ефикасност. Това предлага новият управител на Националната здравноосигурителна каса Дечо Дечев. Пред журналисти след откриването на дебат на тема \"Прозрачност и здравеопазване\" по повод създаването на първия \"Индекс на болниците\", той поясни, че досега при алтернативни лекарства се избирал най-скъпият вариант, защото фармацевтичните компании предоставяли по-атрактивни условия при по-високата цена. С промяната според него ще се дисциплинират производителите на лекарства да насочат ресурса си на влияние върху предлагането на по-евтини лекарства, а не в други дейности. Дечев отново обясни, че три са насоки, в които ще работи начело на Касата. Това са ефективност, ефикасност и контрол и по-точно - лекарствената политика, включваща медицинските изделия, лечението в чужбина и контрол. До три месеца пък ще представи конкретните мерки за промяна в касата. Големият проблем в контрола пък е, че Касата се занимава с дейности, за които няма компетентност. Няма медицинско лице в Касата, което да е по-компетентно от лекаря, извършил медицинската дейност, която тя трябва да контролира. \"Това се получава поради неясноти в т.нар. алгоритми на клинични пътеки\", коментира той. И допълни, че \"няма как един експерт в Касата да е с повече познания, опит и практика, отколкото този, който извършва дейността\". Изходът бил ефективна електронна система. \"Ако се приеме планът ми за действие, съм убеден, че 2019 година НЗОК ще приключи без дефицит\", заяви той. \"Ако на политиците не им хареса, ще бъда управителят с най-кратък мандат от 3 месеца\", обясни Дечев. По думите му \"някои хора, които не искат да има рокади в касата, направиха едни такива действия, с които бетонираха кадровата ситуация в момента\". Той изрази надежда, че ще \"ми се позволи разумно всеки ако иска да провежда някакви промени да има екип\".", "date": "2018.07.23", "title": "Шефът на здравната каса ще опита да дисциплинира фармацевтичните компании"}
{"url": "https://www.dnevnik.bg/bulgaria/2018/07/23/3285941_kratki_novini_velosipedist_zagina_na_magistrala_hemus/", "text": "44-годишен мъж е задържан в София да кара автомобил с близо 3.45 промила алкохол в кръвта. Той е спрян на \"Ломско шосе\", защото не си бил поставил колана, съобщи БНР. Пробата с дрегер показала висока стойност на алкохолно опиянение. Археолози откриха печат на Ирина Комнина Оловен печат, какъвто досега не е откриван в България, е една от находките на археолози по време на разкопките на средновековната крепост Лютица край Ивайловград, съобщи Националният исторически музей. Той е с изображение на императрицата Ирина (Йоланда) Монфератска Комнина Дукена Палеологина, втората съпруга на Андроник II Палеолог. От едната страна е изобразена Ирина, а от двете й страни са изписани имената ѝ. От другата страна има изображение на Богородица с младенеца. Съдът постанови вфективна и условна присъда за източването на \"Инвестбанк\"  Делото за източване на над 6 млн. лв. от сметки в \"Инвестбанк\" приключи с една ефективна и една условна присъда. Бившият главен счетоводител на клон \"Централен\" - Петър Маринов и бившият изпълнителен директор Владимир Владимиров са признати окончателно от Върховния касационен съд за виновни за длъжностно присвояване в големи размери. Заради различната им степен на участие, наказанията са различни - 5 години затвор за Маринов и 3 години условно за Владимиров. Делата на съдебните изпълнители ще се качват онлайн  Това предвижда обществена поръчка, обявена от правосъдното министерство, съобщава в. \"Сега\". С този търг ведомството си търси изпълнител, който да изработи само методика за контрол. По него ще се платят над 57 хил. лв. В момента дейността на частните изпълнители (ЧСИ) се контролира от инспектората на правосъдното министерство. Проверките обаче са на място и отнемат време. 40 магистрати не са подали в срок имотните си декларации  Четирима изобщо не са пратили декларация за имущество и интереси, а останалите са пропуснали срока - 15 май, информира в. \"Сега\". Сред четиримата без декларации е Румен Георгиев - бивш член на ВСС. Останалите са Стефан Илиев от Районната прокуратура в Пловдив, Георги Вълканов, който през март подаде оставка като младши прокурор в Кюстендил, както и Мария Иванова от Софийския градски съд. Последната през март беше уволнена от съдебната система, а в момента е в ареста по обвинение в пране на 1.4 млн. евро. Съдът нареди да се огласи проверката за \"Цумгейт\" Съдебният инспекторат трябва да представи всички материали от проверката по скандала \"Цумгейт\", въпреки несъгласието на главния прокурор Сотир Цацаров. Това реши Административният съд в София по дело, водено от вестник \"Сега\" срещу главния инспектор Теодора Точкова, която засекрети случая. Решението не е окончателно. През лятото на 2017 г. приключи проверката на инспектората за срещата на Цацаров в офиса на Георги Гергов от БСП с издателя на \"Сега\" Сашо Дончев. Изводът беше, че Етичният кодекс на магистратите не е нарушен, нито престижът на съдебната власт е накърнен от поведението на Цацаров. Отказът на Точкова да предостави информация за проверката бе мотивиран с несъгласието на главния прокурор и Гергов. Според съда обаче в случая надделява общественият интерес, който винаги е с предимство и тези проверки не могат да бъдат тайна. Велосипедист загина на магистрала \"Хемус\" Велосипедист загина при катастрофа на магистрала \"Хемус\", съобщи пресцентърът на полицията във Варна. Инцидентът е станал около 9:30 часа днес. 35-годишният мъж, който е гражданин на Русия с постоянно пребиваване в България, е навлязъл в активната лента на магистралата и е блъснат от лека кола. Международна акция за проверки на камионите и автобусите започва днес Засилени проверки на товарните автомобили и автобусите ще се извършват в България и държавите - членки на европейската организация на службите на Пътна полиция - TISPOL между 23 и 29 юли. В проверките участват и служители от криминалната и икономическата полиция и на автомобилната администрация. Ще се следи дали шофьорите имат винетни стикери и застраховка \"Гражданска отговорност\", дали се спазва времето за почивка и дали се претоварват автомобилите. Съд отмени глоба от 1000 лв. за каране в насрещното платно  Районният съд в Димитровград отмени глоба от 1 000 лева на шофьор, карал в насрещното платно на магистрала, заради неточности в наказателното постановление, съобщи БНР. Мъжът пътувал по магистрала \"Марица\" към летището в София, когато осъзнал, че е забравил билета и документите си, и решил да се върне по аварийната лента. Бил е глобен, а книжката му е отнета за 3 месеца. Решението подлежи на обжалване пред Хасковския административен съд.", "date": "2018.07.23", "title": "Кратки новини: Шофьор, карал без колан, се оказа с 3.45 промила алкохол"}
{"url": "https://www.dnevnik.bg/sviat/2018/07/23/3285977_nebivala_susha_i_pojari_unishtojavat_gori_v_latviia/", "text": "Пожарите, които бушуват от миналата сряда в западната част на Латвия, вече са унищожили повече от 100 хектара, съобщиха вчера властите на страната, където огнеборците продължават да се борят с пламъците, съобщи агенция \"Франс прес\". От снимки на \"Коперник\" - европейска сателитна мрежа за наблюдение и надзор на Земята, 170 хектара гори, 257 хектара храсти и повече от 400 хектара торфища са унищожени. Метеоролозите продължават да съобщават за изключително високи температури, които влошават положението. Пожар в торфен участък в района на Курземе, за който беше съобщено миналия вторник, е в основата на тези големи пожари, димът от които може да се усети чак в град Юрмала, разположен на повече от 100 км оттам. \"Торфищата горят в дълбочина. Но където се появи вятър, който носи кислород, огънят се разраства до голям пожар\", каза пред журналисти говорителката на латвийските пожарникари Инта Палкавниеце. \"Главната цел е да не допуснем огънят да се разпространи\", добави тя, като призна, че в тази зона борбата с огъня е много трудна. Зоната в района на Курземе е слабо населена, има малко пътища, които са тесни, а много сектори са недостъпни поради обширни блата. \"Ветровете промениха посоката си и някои жители на Штикли (село, където цялото население беше евакуирано) се върнаха на своя отговорност\", обяви пред журналисти кметът на община Вентшпилс Айварс Муцениекс. Учениците от училище за деца със специални потребности в Штикли ще се върнат едва след като ситуацията бъде напълно овладяна, подчерта кметът. Не се очакват никакви валежи през следващите две седмици. През последните месеци Латвия пострада от тежка суша, която накара властите да обявят бедствено положение в селскостопанския сектор. Пожарите в Швеция  обаче спряха да разширяват обхвата си, съобщи ДПА. Ситуацията продължава да е сериозна, но можем да видим, че не се влошава, обяви службата за борба с природни бедствия. Службата уточни, че по-малки пожари са били потушени, а аварийно-спасителната служба допълни, че в неделя сутрин все още са горели между 40 и 50 пожара. Аварийно-спасителната служба все още е на мнение, че четирите най-големи пожара в Централна Швеция, на няколкостотин километра от Стокхолм, вече не могат да бъдат загасени. Специалисти направиха обаче просеки в горите, за да се спре напредването на тези пожари. Те се надяват усилията им да ограничат пожарите. Противопожарни самолети от Италия, Франция и Германия, които могат да хвърлят хиляди литри вода върху пламъците, помагат за овладяване на пожарите. Вчера обаче заради гъстия дим от време на време самолетите не можеха да излитат. Наближаващи бури заплашват да предизвикат нови пожари в северните части на страната, а на юг се очакват изключителни горещини. Шведската метеорологична служба отбелязва, че това е най-горещият юли от поне 260 години./ БТА", "date": "2018.07.23", "title": "Небивала суша и пожари унищожават гори в Латвия"}
{"url": "https://www.dnevnik.bg/sport/2018/07/23/3285980_fenovete_sa_poharchili_13_mlrd_evro_po_vreme_na/", "text": "Чуждестранните фенове в Русия са похарчили около 1.3 милиарда евро по време на  световното първенство , сочи доклад на руската Сбербанк. Тя анализира използването на чуждестранни кредитни карти между 14 юни и 16 юли, когато се проведе турнирът. В доклада са включени покупки чрез кредитни карти, плащания в брой и валутни преводи в мрежата на Сбербанк. Феновете са дали най-много за хотели. Общата сума е 5 милиарда рубли, или около 67.5 милиона евро. На второ място са ресторантите и кафенетата с 4.3 милиарда (58 милиона евро). Парите, които са похарчени по кафенета, ресторанти или за купуване на сувенири, представляват 45-50% от всички средства. Най-голям ръст от Сбербанк отчитат по отношение на спортните стоки, за които са похарчени 3.4 милиарда рубли. Увеличението е девет пъти. По географско разпределение плащанията идват от над 190 държави. Най-много са похарчили фенове от САЩ, Мексико и Китай, въпреки че две от държавите не успяха да класират отборите си за световното първенство.", "date": "2018.07.23", "title": "Феновете са похарчили 1.3 млрд. евро по време на световното първенство в Русия"}
{"url": "https://www.dnevnik.bg/bulgaria/2018/07/23/3285981_zasilvat_se_merkite_sreshtu_afrikanskata_chuma_po/", "text": "В страната започна кампания за ограничаване на африканската чума по свинете,  която се разпространява в Румъния . Пристанище Свищов забрани на корабите от страната да изхвърлят отпадъци в района, а сухопътната граница между двете страни се подготвя за опъване на телена мрежа. Прогнозните средства при навлизане на заразата в България са 2 млрд. лева. Концесионерът на пристанище Свищов забрани на акостиращите кораби и на превозните средства, влизащи от Румъния, да изхвърлят битовите и хранителните си отпадъци в района на порта, съобщава БНР. Всички екипажи и пътници, използващи ферибота Свищов – Зимнич са информирани за промените. По разпореждане на областната епизоотична комисия, до средата на тази седмица на пристанището трябва да бъде изградена дезинфекционна площадка. Специални мерки са предприети и в община Берковица, съобщава БТА. На заседание на общинската епизоотична комисия е взето решение за регистриране на всички свине от домашните стопанства. Причината е, че в крайните квартали много жители на града отглеждат малък на брой животни за собствени нужди. Регистрацията им е нужна за по-голям контрол и за обезщетение при наложително умъртвяване. Миналата седмица от Изпълнителната агенция по горите също засилиха мерките за неразпространение на болестта. В Румъния е започнало изграждането на ограда, за да се спре преминаването на животните през сухопътната граница със северната ни съседка. Експертите прогнозират, че до месец и половина африканската чума може да се разпространи в региона. Животновъдите вече са предприели всички необходими мерки, за да защитят бизнеса си. Продължава и дезинфекцията на автомобили по граничните пунктове и са дадени предписания на собствениците на големите свиневъдни комплекси в Силистренско. Препоръчва се на арендаторите да поставят електронен пастир около площите си. До 2 млрд. лева може да стигнат щетите при навлизане на африканската чума по свинете, прогнозира председателят на Съюза на ловците и риболовците в България Васил Василев пред БНР.  Още няма официален анализ за очаквания размер на щетите , подчерта той и добави, че те могат да достигнат 1.5-2 млрд. лева щети, които ще бъдат в сектор \"Свиневъдство\". Друг проблем според него е, че в страната ни има само една лаборатория, която е акредитирана да прави изследване на африканска чума, което е напълно недостатъчно. Едно от сдруженията е предало 7 проби за изследване преди 15 дни и още нямат отговор от Агенцията по храните, информира той. Според него начинът, по който трябва да се случи намаляването на дивата свиня, трябва да бъде избран много внимателно. Разпространението на африканската чума се наблюдава от две години от Украйна през Молдова и Румъния. В момента болестта се движи между градовете Тулча, Браила и Констанца. В цялата страна има разяснителна кампания, съобщиха от земеделското министерство. При установяване на мъртва дива, полудива или питомна свиня хората се призовават да сигнализират на телефон 112 или в съответната специализирана ветеринарна служба.", "date": "2018.07.23", "title": "Засилват се мерките срещу африканската чума по свинете"}
{"url": "https://www.dnevnik.bg/na_put/2018/07/23/3285988_s_pulna_luna_zapochvat_borovinkovite_noshti_na_hija/", "text": "Боровинковите нощи на хижа \"Амбарица\" в Троянския балкан тази година идват на 27 юли с пълна луна и пълна програма. Тази година кампанията на фестивала е с цел събиране на пари, за да бъде възстановена товарната въжена линия към хижата,  съобщи преди време  пред \"Дневник\" Ема Гатева, един от стопаните на хижата. А и да бъде пенсиониран вече конят Борко. С работеща въжена линия многократно ще се увеличи темпото на обновяване на сградата. В момента спешните ремонти не са лесно начинание предвид затрудненията при доставката на тежките строителни материали. До 29 юли всички, посетили фестивала, ще могат да опитат мекици с боровинково сладко \"Амбаришки стандарт\", различни хижарски гозби, домашните коктейли \"Боронада\" и \"Бъзария\". В програмата на фестивала са включени игри на открито и настолни игри, състезание по цепене на дърва, уроци по латино танци, български хора. Който има желание, ще може да рисува с боровинков сок, да меси хляб или да резбова дърво. Освен добра кауза, забавление, вкусна храна и боровинки \"Боровинковите нощи\" на \"Амбарица\" се развиват и като форум за образователни беседи и срещи с хора от различни организации, посветени в дейността си на планинския живот и запазването на екосредата. Ще звучи музиката на Паганини и други цигулкови композиции в изпълнение на талантливи млади музиканти, лауреати в различни конкурсни събития у нас и по света. За пръв път тази година ще бъде организирано и театрално представление. На  страницата на събитието във \"Фейсбук\"  организаторите са публикували информация за маршрутите, по които може да се стигне до хижа \"Амбарица\" от различни изходни точки. От местността Смесите край троянското село Черни Осъм има три туристически маршрута, които отнемат около 3 часа. Всеки от тях е с различна маркировка – жълта, зелена или синя. От юг, стигайки до лифта при Сопот, пешеходният преход през хижите \"Незабравка\" и \"Добрила\" отнема около 3 часа и 40 минути. Най-дълъг е 7-часовият пешеходен преход от Карлово през хижа \"Хубавец\". В социалната мрежа е създадена и  група \"Споделено пътуване до хижа \"Амбарица\" . Всички удобни места в района на хижата са на разположение за свободно къмпингуване без такса. Водата е изворна. Фестивалът е организиран като екосъбитие и в дните му няма да се ползват прибори за еднократна употреба, а само наличната посуда от хижата. Организаторите напомнят на посетителите да не забравят канче в раницата и дори при пълнолуние да вземат челник.", "date": "2018.07.23", "title": "С пълна луна започват Боровинковите нощи на хижа \"Амбарица\""}
{"url": "https://www.dnevnik.bg/bulgaria/2018/07/23/3285975_kak_da_sporim_s_shefa/", "text": "Несвършена работа, недобро вършене на задачите, мързел или просто лошо настроение -  споровете на работното място  са доста често срещано явление. Те просто са част от работната атмосфера – пък и напълно нормално, все пак не винаги в колектива всички мозъци мислят еднакво, нали? Въпреки това мнозинството от хора се бои да бъде откровено, когато се налага, например със своя шеф. Скандал с началството е меко казано неполезен за бъдещото  кариерно развитие в дадената компания . Е, разбира се, че има и разбрани и готини шефове, но все пак нека си го кажем – критиките към началника почти никога не биват посрещнати добре. Все пак е напълно нормално понякога да изразяване несъгласие с шефа, но как да го направим по най-добрия начин, за да не попречим на самите себе си в професионален план? За начало е добре преди да си позволите да критикувате, да изпълните всички свои задължения за \"отличен\" и наистина да сте част от екипа. В колектив с високо ниво на взаимно доверие разногласията и  споровете понякога наистина могат да бъдат конструктивни . Важно е да се отбележи, че колкото и съществена да е критиката, било то към колега или към шефа, ако не можете да я поднесете с прилични маниери и подходящо, то тя може да бъде във ваш ущърб. Помислете как да поднесете критиката като съвет, говорете спокойно, предложете помощ. Често в такива ситуации се случва чувствата да вземат връх над разума и да кажем неща, за които после да съжаляваме. Много по-вероятно е  вашият началник да се вслуша в съвети те, ако те бъдат подкрепени не само с думи, но и с факти - подгответе се с данни, статистика, числа, които ще потвърдят правотата ви. Все пак не забравяйте – понякога може да се окажете в грешка. Бъдете готови и за такъв сценарий. Разгледайте актуалните топ обяви за работа на  Karieri.bg .  търси: Supervisor Commercial Controlling Legal Adviser търси  Water Resources Management Specialist  търси  Web Developer  търси  Експерт \"Външна търговия\"  търси  Procure-to-Pay Supervisor  търси  Child Protection Specialist, Bulgaria (NO-3 level, Fixed-term contract)  търси  Administration and Logistics Officer търси: Director of Admissions Director of Communications and Constituent Engagement Makerspace Manager  търси  Мениджър на клон Девня  търси  Личен асистент  търси  Public and Media Relations Expert търси Вътрешен одитор търси  Customer Marketing Professional - PetCare & Food  търси  Assurance Consultant  търси: Началник на отдел \"Планиране и координиране\" Началник на отдел \"Методология и отчетност\" Експерт в отдел \"Планиране\"  търси  Financial Analyst търси  Accountant - Junior Fund Accountant", "date": "2018.07.23", "title": "Как да спорим с шефа"}
{"url": "https://www.dnevnik.bg/sviat/2018/07/23/3285996_okurajavashti_belejki_sa_spasili_jivota_na_shestima/", "text": "Окуражаващите бележки, поставени от 18-годишно момиче на мост в Съндърланд, са спасили живота на шестима души, готови да се самоубият, разказва Би Би Си. Това съобщи местната полиция, която награди девойката. Пейдж Хънтър е поставила повече от 40 послания на моста \"Уеърмаут\". Сред тях: \"Дори да е трудно, твоят живот има значение; ти си ярка светлина в един мрачен свят, така че дръж се!\"; \"Не си сам\", придружени с номера на гореща линия. Директорът на местната полиция Сара Пит определи това като \"иновативен начин да протегнеш ръка на преживяващите труден момент\" и припомни, че е много важно хората с психически проблеми да бъдат окуражавани да говорят за тях. \"Пейдж показа истинска зрялост и решихме, че е важно да ѝ благодарим лично. Тя трябва да се гордее със себе си\", заяви още Пит. Една от оцелелите разказва анонимно пред медиите: \"Трудно е да се справяш с депресия. Чувствах се толкова сама, че отидох на моста и имах нужда просто някой да ми каже: \"Когато си на ръба да се предадеш, спомни си защо толкова дълго си се държала\" - причината за това бяха децата ми и всеки ден се боря, за да мога да ги видя как растат. Пейдж Хънтър, ако не беше ти, момчетата ми щяха да останат без никого.\"", "date": "2018.07.23", "title": "Окуражаващи бележки са спасили живота на шестима души, готови да се самоубият"}
{"url": "https://www.dnevnik.bg/analizi/2018/07/23/3285944_novata_viziia_na_bsp_e_pogled_v_ogledaloto_za_obratno/", "text": "В събота пред Националното съвещание на БСП в НДК лидерът на левицата Корнелия Нинова защити  идеи , които потвърждават тезата, че партията все по-усилено търси да пожъне гласове в нишата на популистката радикална левица. В момент, в който дори Куба обмисля да промени конституцията си, за да легализира еднополовите бракове и частната собственост, а консерваторите от ГЕРБ подкрепят ратифицирането на Истанбулската конвенция, БСП,  член на Партията на европейските социалисти  (ПЕС) поведе още по-ожесточена война с \"джендър идеологията\", готова е да оттегли подкрепата си за влизането на страната в еврозоната и продължава да държи монопола върху носталгията по \"славното\" соц. минало. \"Семейните и християнските ценности – твърди Нинова – са ни по-скъпи от третия пол и е време да се разбере, че българското общество не приема тази идеология. Не я вкарвайте в училището, защото губим децата си. Промиват им главичките с псевдоценности.\"  По същество: На първо място, придобилата популярност крилата фраза, че с очевидната си радикализация столетницата се превръща в \"новата \"Атака\", не е коректна. Всъщност, ако се върнем няколко десетилетия назад, ще видим, че В тях имаше (и несъмнено още има) неприязън към кандидатурата за членството на страната в НАТО, подозрение към опасните, \"дегенеративни\" европейски ценности, легализирането и легитимирането на етническата партия ДПС и др. (същото може да се каже и за генезиса на радикалните десница, която беше част от или гравитираше около \"старото\" СДС). Разбира се, БСП винаги е била партия със сложна природа, в която има много крила, течения, фракции. Но \"протоатакистите\" бяха заглушени през 1999 г., когато ръководството заяви, че ще държи твърдо курс към НАТО и ЕС. Сега с този пореден ход БСП всъщност преоткрива себе си. 2018 г. на \"Позитано\" 20 се усеща като 1998 г. Партията се връща към иманентна част от същността си, за която се преструваше дълго време, че липсва, че е безвъзвратно загубена или най-малкото, че няма да получи шанс да се наложи. Това, на което станахме свидетели в събота, е само поредната стъпка от едно движение назад, което наблюдаваме вече няколко годни поред (спомняме си последните местни избори в София и ироничната покана на Ангел Джамбазки към левия кандидат за кмет на столицата проф. Михаил Мирчев да се присъедини към ВМРО).  Този опит на БСП да навлезе в ловните полета на популистката радикална левица и десница, които безспорно са във възход на много места в Европа, има своите политически основания. Успехът в тази ниша би довел, надяват се социалистите, най-после до преодоляването на упоритата преднина на ГЕРБ. Въпреки несекващите скандали около кабинета \"Борисов 3\" ГЕРБ продължава да води с около 3-4% пред социалистите. Електоралният профил на БСП, изглежда, също донякъде оправдава политическата линия, зададена от г-жа Нинова. Изследване, проведено през април 2018 г., показва, че 28% от избирателите на БСП не искат страната да е член на ЕС, а 40% не искат България в НАТО (данните са от представително проучване на \"Екзакта\").  Първо, имайки предвид сложните отношения на партията с църквата, съмнително е, да не кажа даже цинично, да се смята, че опитите на г-жа Нинова да се позовава на традиционни православни, християнски ценности ще убедят потенциални избиратели извън добре познатата периферия на БСП.  Второ, с този свой ход БСП ще отчужди от себе си окончателно либерално настроените леви, сред които (с цялата условност на това понятие) има много млади хора, които тъкмо поради ретроградния дух, който цари на \"Позитано\", панически бягат от тази партия.  Трето, ГЕРБ отдавна жънат успехи в патриотичната ниша, като свеждат в по-приемлив, по-лесно смилаем, ако щете, по-малко скандален вид посланията на националистическите формации. С подкрепата си за Истанбулската конвенция (срещу която, разбира се, има настроения и в ГЕРБ) обаче партията на Борисов, член на Европейската народна партия, изглежда по-европейска от БСП. Така столетницата играе вабанк, захвърля на пръв поглед \"питомното\" и бяга след \"дивото\". водена от черната овца на европейската политика Виктор Орбан (най-добрият приятел на руския президент Владимир Путин в ЕС, който изгражда нови мощности на АЕЦ \"Пакш\" с руски заем), БСП, разбира се, се качва на едни набиращ скорост влак. Тя въпреки достопочтената си възраст се мъчи да сърфира опортюнистично върху радикалната популистка вълнà, която заплашва да удави ЕС. Тази стъпка обаче може да създаде проблеми на партията не толкова с ПЕС (не бих изключил Станишев и Нинова да разиграват баналния класически етюд \"добро-лошо ченге\"), колкото с Брюксел, който държи ръката си върху редица фондове, които са не по-малко важни от кранчетата на руския газ, манипулирани от Кремъл.  Да си лидер означава да взимаш трудни, понякога непопулярни решения, вместо като загорял пират непрекъснато да изпружваш врат, за да подушиш по-добре попътния вятър за плячка. Последното е част от политиката, това е ясно, но не изчерпва нейната същност. Пример за непопулярно (от гледна тока на избирателите на БСП) решение, взето на \"Позитано\" 20, беше именно приемането на евроатлантическите ценности в края на миналото хилядолетие. Оказва се, че тези ценности са били дърво без корен; обречени са били да поникнат върху камък, Сега БСП се плъзга по течението, отдава се на лениви, опортюнистични страсти.  И нещо далеч по-важно. Столетницата дълбае в погрешната посока. Как да повярват, неубедените, колебаещите се избиратели и негласуващите, че БСП е реална и решителна опозиция, когато тя действа през по-голямата част то времето като перфектния член на политическия картел. Поредното доказателство видяхме миналата сряда. Тогава само 29 народни представители от БСП (от 79!) гласуваха против лобистките поправки в Закона за приватизация и следприватизационен контрол. Поправки, които спестиха едни 58 млн. лв. на личния приятел на г-н Борисов Кирил Домусчиев – собственикът на БМФ, а така също, както се твърди, облагодетелстват интересите на г-н Делян Пеевски в \"Булгартабак\" и \"Ню имидж\". Горко на държава, в която това е портретът на парламентарната опозиция, а единственият \"гарант за държавността\" е Валери Симеонов. Ако има промяна в управленските кресла и нови парламентарни избори те едва ли ще дойдат под натиска на БСП. Остава за пореден път ГЕРБ да се самосвали. ", "date": "2018.07.23", "title": "Новата Визия на БСП е поглед в огледалото за обратно виждане"}
{"url": "https://www.dnevnik.bg/bulgaria/2018/07/23/3285974_nikolai_kolev_-_bosiia_az_sum_si_kazal_dumata/", "text": "В 40-ия ден от гладната си стачка Николай Колев-Босия разпространи в своя блог във фейсбук текст, определен от него като последен постинг. Текстът е есе, в което заявява, че само кукловодите разбират смисъла на неговия протест и затова са в паника, а той вече си е казал думата. В текста Босия разсъждава за тълпата, която по думите му в голяма степен решава настоящето, но не разбира саможертвата. Идеята за т.нар. здрав селски разум е лишена от смисъл според него, а \"страхът от саможертвата на тези, които сега владеят ситуацията и искат да я владеят още дълго време\", характеризира положението, в което се намираме. \"Моята саможертва би откъснала една значителна част от тези, които се колебаят, и би накарала тези, които живеят в чужбина, да пренебрегнат и прецакат кукловодите, което никак не им е приятно. Така тяхната тълпа ще става все по-малък и по-пренебрежим фактор. Те затова толкова упорито се борят за живота ми\", пише Босия. И добавя на финала: \"От друга страна, аз съм поставил такива условия /особено второто/, че няма как да мърдат. Но това си е техен проблем. Аз съм си казал думата.\" Пълния текст можете да прочетете в прикачения файл. Миналия четвъртък Николай Колев - Босия отново поиска оставката на транспортния министър Ивайло Московски. Това стана на първото заседание на парламентарната комисия, която бе създадена да се запознае със сигналите постъпващи от него и от други граждански организации за проблеми и корупционни практики в поделенията на Автомобилна администрация. Тъй като комисията смятала да разгледа сигналите за една седмица, а Николай Колев настоявал това да стане за 24 часа, той напуснал гневно заседанието, информира тогава агенция \"Фокус\". Босия е бил придружаван от негови сътрудници, които предали на депутатите материали, подкрепящи твърденията му. Председателят на комисията Станислав Иванов, цитиран от агенция \"Фокус\", призовал придружаващите го да го убедят, че материалите ще бъдат разгледани и предадени на компетентните органи и ще бъде изготвен аргументиран доклад. На 17 юли Босия даде  пресконференция  в БТА, на която разпространи виждането си, че базисните проблеми на държавата могат да се решат като гражданите заменят политиците, а идеята трябвало да бъде осъществена от президента. Той започна гладна стачка на 13 юни с искане на оставката на транспортния министър Московски заради корупция в издаването на шофьорски книжки и паралелно с това - разпускане на парламента. Състоянието на Николай Колев се влошава, опитваме се да го убедим, че можем да променим положението без тази саможертва, казаха негови приятели, които всекидневно го посещават. Според тях - ако Босия се ограничи само до оставката на министъра, те можели да опитат да проведат разговори, но той стои твърдо на второто си условие - за разпускането на Народното събрание. Близо до дома на Николай Колев-Босия в квартал \"Борово\" от няколко дни дежури без прекъсване автомобил, оборудван с медицинска апаратура и екип, който се сменя, научи \"Дневник\". Не е ясно по чия молба или разпореждане е изпратен медицинският екип.", "date": "2018.07.23", "title": "Николай Колев-Босия: Аз съм си казал думата"}
{"url": "https://www.dnevnik.bg/zdrave/2018/07/23/3285990_prof_petko_salchev_nikoi_ne_znae_kolko_sa/", "text": "Никой не може да каже колко е броят на здравно осигурените хора в страната. Това каза проф. Петко Салчев от Националния център за обществено здраве и анализи по време на презентацията си преди дебатите на тема \"Прозрачност и здравеопазване\", организиран от социологическата агенция \"Галъп\" и clinica.bg. Повод за дискусията е създаването на първия \"Индекс на болниците\" Не били известни и здравно застрахованите. Той обясни, че когато се увеличава брутния вътрешен продукт (БВП), се забелязва и леко покачване на продължителността на живот. При падане на БВП пък се наблюдавало и рязък спад в продължителността на живота на хората. Салчев каза, че годишно се дават над 3.5 млрд. лв. за разходи по функция \"Здравеопазване\". Индексът на болниците е изготвен от clinica.bg като \"Галъп\" се е включила за изследване на нагласите и настроенията на хората, обясни социологът Първан Симеонов. Проучването на агенцията е установило, че 2/3 от пълнолетните българи, които са били в болница през последните пет години, са доволни от здравеопазването в страната. По-малко от половината обаче са доволни от парите, които е трябвало да заплатят. Изводът от изследването на \"Галъп\" бил, че лекарите не са проблем, а системата е. Симеонов допълни, че изследването е показало неравномерно покритие на 28-те области с предоставяне на медицински услуги. От думите на проф. Даниел Вълчев се разбра, че от 1989 г. досега болниците са нараснали с 20%. Той призова още да се носи лична отговорност в Националната здравноосигурителна каса (НЗОК).  Сред другите участници в дискусията освен новия директор на здравната каса д-р Дечо Дечев, бяха зам.-министърът на здравеопазването д-р Бойко Пенков, директорът на Правителствена болница д-р Любомир Спасов, омбудсманът Мая Манолова и други.", "date": "2018.07.23", "title": "Проф. Петко Салчев: Никой не знае колко са здравно осигурените българи"}
{"url": "https://www.dnevnik.bg/evropa/2018/07/23/3286040_ek_odobri_bulgarskata_programa_za_dvoiniia_standart/", "text": "Европейската комисия одобри българската програма за борба с двойните стандарти на храните в ЕС, която е на стойност 1.3 млн. евро, съобщи евродепутатът от ГЕРБ Емил Радев, цитиран от \"Фокус\". Според колегата му Андрей Новаков програмата ще помогне за обективен анализ на ситуацията в целия ЕС. Тя ще позволи на неправителствените организации да кандидатстват за финансиране, свързано с качеството на храните и двойния стандарт. Така според двамата се признава, че има различен стандарт между храните в Източна и Западна Европа. \"Искаме да се определи единен стандарт на храните и напитките в ЕС и ако може, да има и централен орган, който да следи за спазването на този стандарт, така че да може гражданите на различните страни на ЕС да могат да имат достъп по еднакво качество храни\", каза още Радев.  \"Очакваме с тези пари те да повишат своя капацитет – за купуване на оборудване, за провеждане на тестове, за информационни кампании и разясняване на потребителските права, за повишаване на сътрудничеството между отделни държави така, че с тези пари те да станат абсолютно пълноценни с това да защитават потребителите. Очакваме тези пари, които ЕС ще ни даде, да послужат за въвеждане на минимални стандарти\", каза Новаков. От ГЕРБ очакват още от януари програмата да заработи.", "date": "2018.07.23", "title": "Еврокомисията одобри българската програма за двойния стандарт при храните"}
{"url": "https://www.dnevnik.bg/bulgaria/2018/07/23/3286042_bulgariia_tursi_evelin_banev_-_brendo_s_evropeiska/", "text": "Софийската градска прокуратура (СГП) издаде европейска заповед за арест на Евелин Банев - Брендо, за да започне изпълнението на присъдата му от шест години лишаване от свобода. Евелин Банев е осъден за това, че между 17 октомври 2002 г. и 30 май 2005 г. на територията на България, Великобритания, Британските Вирджински острови, Швейцария и Австрия е участвал в организирана престъпна група, създадена за финансови операции със средства, за които е знаел, че са придобити чрез трафик на наркотични вещества. Присъдата спрямо Банев е влязла в сила на 26 април тази година и Софийската градска прокуратура незабавно е разпоредила той да бъде задържан и закаран в затвора. Спрямо него е наложена и забрана за напускане на страната. След като е установено, че той не пребивава на известните адреси и местонахождението му в страната е неизвестно, Банев е обявен последователно за местно, общодържавно и международно издирване. Освен в България срещу Банев има присъди за наркотрафик в Италия и Румъния. Той беше задържан в Италия и преди години беше върнат в България заради делото срещу него тук. През 2013 г. Софийският градски съд го осъди на 7.5 г. затвор, но апелативният съд го оправда и замени домашния му арест с подписка. След това Върховният касационен съд върна делото и при повторното разглеждане САС го осъди на 6 години затвор. Тогава мярката му за неотклонение не беше променена, като от съда обясниха, че присъдата е четена в негово присъствие и се е явявал на всички заседания. Забраната му за напускане на страната остана до края на процеса. Банев беше подсъдим заедно с доведения си брат Симо Карайчев, бившата си съпруга Моника Добринова и сестра ѝ Десислава Дишлиева. Добринова и Дишлиева бяха оправдани, а Карайчев получи три години условно.", "date": "2018.07.23", "title": "България търси Евелин Банев - Брендо с европейска заповед за арест"}
{"url": "https://www.dnevnik.bg/bulgaria/2018/07/23/3286003_zapochva_remontut_na_zaslon_koncheto/", "text": "На 1 август започва ремонтът на заслон \"Кончето\", който се намира в единия край на едноименния ръб в Пирин - любимо място на много планинари. Заслонът е изграден през 50-те години на XX век и оттогава не е ремонтиран, а е единственото място, където човек може да се подслони при влошаване на времето. От близо 2 години Асоциацията на планинските водачи събира дарения за ремонта на заслона като до момента са събрани 18 хил. лв., но са нужни около 6 хил. лв. още, каза пред БНР Орлин Чачановски, председател на организацията. Нуждата от още средства той обясни с това, че за пренасяне на материали ще се използва хеликоптер, което оскъпява ремонта. Самият той обаче ще се прави с доброволен труд. Очаква се дейностите да продължат около месец и в това време туристите няма да могат да ползват заслона. Той се намира на височина 2756 м.  Новата сграда ще е от панели, ще има три вида изолация, ще бъде облицована с неръждаема ламарина, електрозахранване - за осветление и зареждане на батерии ще се осигури от фотоволтаици, а прозорците ще са стъклопакет.", "date": "2018.07.23", "title": "Започва ремонтът на заслон \"Кончето\""}
{"url": "https://www.dnevnik.bg/sport/2018/07/23/3286038_ludogorec_shte_igrae_s_kluj_ili_malmyo_ako_otstrani/", "text": "Клуж\" и \"Малмьо\" са потенциалните съперници на \"Лудогорец\" в третия квалификационен кръг на Шампионската лига.  Българският шампион се изправя срещу унгарския \"МОЛ Види\"  във втория кръг на пресявките и при успех ще срещне победителя от сблъсъка между първенците на Румъния и Швеция. Първият мач между \"Лудогорец\" и \"МОЛ Види\" е в сряда от 20.00 часа в Разград. Реваншът е на стадион \"Панчо арена\" във Фелчут на 1 август. Двубоите между \"Клуж и \"Малмьо\" са на 24 юли и 1 август съответно в Румъния и Швеция. Aко стигне до третия квалификационен кръг, \"Лудогорец\" ще гостува в първата среща, която ще се играе на 7 или 8 август. Евентуалния реванш на стадион \"Лудогорец арена\" ще е на 14 август. Ако отпадне във втория квалификационен кръг на Шампионската лига, тимът от Разград ще продължи европейското си участие в третия предварителен кръг на Лига Европа. Там потенциален съперник на българския шампион е победителят от двубоя между босненския \"Жрински\" (Мостар) и малтийския \"Валета\". Жребият за третия кръг на Шампионската лига \"Селтик\"/\"Розенборг\" - АЕК (Атина) \"Залцбург\" - \"Шкендия\"/\"Шериф\" (Тираспол) \"Цървена звезда\"/\"Судува\" - \"Легия\" (Варшава)/\"Спартак\" (Търнава) \"Кукеши\"/\"Карабах\" - БАТЕ (Борисов)/ХИК (Хелзинки) \"Астана\"/\"Мидтиланд\" - \"Динамо\" (Загреб)/\"Апоел\" (Беер Шева) \"Клуж\"/\"Малмьо\" - \"Лудогорец\"/\"МОЛ Види\" \"Бенфика\" - \"Фенербахче\" ПАОК/\"Базел\" - \"Спартак\" (Москва) \"Динамо\" (Киев) - \"Стандарт\" (Лиеж) \"Аякс\"/\"Щурм Грац\" - \"Славия\" (Прага)", "date": "2018.07.23", "title": "\"Лудогорец\" ще играе с \"Клуж\" или \"Малмьо\", ако отстрани \"МОЛ Види\""}
{"url": "https://www.dnevnik.bg/sviat/2018/07/23/3286035_belgrad_bi_priel_razgranichavaneto_na_surbite_ot/", "text": "За Сърбия е приемливо компромисно решение за Косово, което включва разграничаване на сърби и албанци в страната и възпиране на \"Велика Албания\". Това каза в интервю за сръбския  \"Курир\"  министърът на отбраната на страната Александър Вулин. Министърът изрази подкрепа и за идеята на президента Александър Вучич всякакво решение за Косово  да бъде подложено на референдум . \"Зная, че никой не би се борил като него за положeнието на сърбите и интересите на Сърбия. Ако искаше да се скрие, би имало хора в парламента и кабинета, на които би могъл да прехвърли отговорност, но той не е такъв.\" Така Вулин, известен като един най-радикалните гласове в сръбския кабинет  по отношение на Косово , на практика се застъпи за  лансираната от външния министър Ивица Дачич идея  за \"разграничаване\". То трябва да дава възможност за защитен статут на сръбски светини и автономия във всички населени с компактни сръбски общности райони на Косово. По думите му сърбите знаят, че преговорите с Вучич \"не са добри за тях и те трудно ще приемат това\". Сърбия бе посочена като една от двете страни от Западните Балкани с най-добра перспектива за членство в ЕС в стратегията на еврокомисията от февруари, но нормализацията с Косово се разглежда на запад като необходимо условие за евроинтеграцията ѝ.", "date": "2018.07.23", "title": "Белград би приел \"разграничаването\" на сърбите от албанците в Косово, каза министър"}
{"url": "https://www.dnevnik.bg/photos/2018/07/23/3285268_fotogaleriia_poslednite_maistori_na_kambani_v_gurciia/", "text": "Тишината над Парамития в Западна Гърция е нарушавана от звъна на чанове и тътена на нажежена ковашка пещ. Тук работят едни от последните майстори на камбани в Гърция - Тома (вляво) и Христос.", "date": "2018.07.23", "title": "Фотогалерия: Последните майстори на камбани в Гърция"}
{"url": "https://www.dnevnik.bg/bulgaria/2018/07/23/3286050_bivsh_slujitel_na_ministerstvoto_na_otbranata_e/", "text": "С оправдателна присъда приключи продължилото 5 години дело за многомилионния ремонт на бившето Военно НДК, в което вече се помещават софийските районен съд и прокуратура. Върховният касационен съд (ВКС) оправда Иван Иванов - бивш главен секретар на изпълнителната агенция \"Военни клубове и информация\" към Министерството на отбраната. Разследването беше за допълнителни ремонтни дейности на планирания преди над 10 години Национален армейски комплекс, станал известен тогава като Военното НДК. Ставаше дума за допълнителен договор от 2005 г. с фирмата строител, който е за над 11.7 млн. лева и беше за извънредни строително-монтажни работи, наложили се заради прекомерни валежи, избили подпочвени води и липса на отводняване. Първоначалният договор с фирмата от 2004 г. бил за близо 18 млн. лева и според обвинението дъждовете и подпочвените води не са били непредвидени обстоятелства, поради което е трябвало фирмата да отстранява проблемите за своя сметка по първоначалния договор. Иванов обаче сключил допълнителен договор с пряко договаряне за още над 11 млн. лева, за което прокуратурата твърди, че е в нарушение на Закона за обществените поръчки (ЗОП), защото надхвърля с повече от 50% стойността на основното задание. Първоначално военните прокурори обвиниха Иванов в безстопанственост и неизгодна сделка, а през 2014 г. Военният съд в София го осъди на 8 години затвор, след като го призна за виновен и по двете обвинения. В началото на 2015 г. Военноапелативният съд отмени присъдата и върна делото на прокуратурата. Година по-късно обвинителният акт отново беше внесен в съда, но Иванов вече беше обвинен само в престъпление по служба. През март 2107 г. Военният съд го оправда, а присъдата беше потвърдена и на втора инстанция. Прокуратурата протестира, но и ВКС не е видял причина за отмяна на оправдателната присъда. Съдилищата се позовават на експертни заключения и свидетелски показания, според които след началото на строителството наистина е възникнала извънредна ситуация, не само от многото избили подпочвени води, но и от прекомерни валежи и липса на отводняване в съседни улици. Те застрашили не само строителните дейности, но и породили опасност от срутване. Според съдилищата това наистина е наложило непредвидени и спешни мерки за отводняване и укрепване на обекта и съседните сгради.", "date": "2018.07.23", "title": "Бивш служител на Министерството на отбраната е оправдан окончателно за ремонта на Военното НДК"}
{"url": "https://www.dnevnik.bg/sport/2018/07/23/3286053_bulgariia_shte_e_bez_georgi_bratoev_na_svetovnoto_po/", "text": "Българският национален отбор по волейбол ще бъде без основния си разпределител на световното първенство през септември. Георги Братоев обяви, че няма да може да участва в турнира, на който страната е домакин съвместно с Италия от 9 до 30 септември. Братоев премина изследвания в Париж, а становището е, че още един месец той ще трябва да бъде с патерици. След това ще се прецени дали е необходимо да се направи операция. \"Мнението на професор Дюпон е, че трябва да прекарам още 30 дни с патерици и след това да преценим каква точно операция да направим. Имам фрактура в глезена. Не става дума само за нея, защото тя реално е започнала леко да заздравява, има изключително лоша циркулация на кръвта\", каза Братоев пред \"Дарик\". \"Изпускам световното със сигурност. Това е част от спорта. Ние не стоим на компютри в офиса. Не е нещо ненормално\", заяви разпределителят. В негово отсъствие селекционерът Пламен Константинов включи в групата за подготовката за световното опитния Иван Станев. \"Големият проблем ни е свързан със сроковете за заявяване на състезателите. На 30 юли трябва да заявим 22-ма, а ние не знаем поне за пет-шест човека дали ще могат да помагат. Това е по-голямото главоболие в момента и трябва да ги дублираме с поне още по един играч на този пост\", каза  Константинов преди два дни .", "date": "2018.07.23", "title": "България ще е без Георги Братоев на световното по волейбол"}
{"url": "https://www.dnevnik.bg/sport/2018/07/23/3286066_germaniia_kum_iozil_povecheto_turci_sa_dobre/", "text": "Германското правителство обяви за неуместни  критиките на Месут Йозил , който напусна националния тим на Германия заради прояви на расизъм и неуважение към себе си. В понеделник говорителят на канцлера Ангел Меркел коментира откритото писмо на футболиста. \"По-голяма част то близо 3-те милиона души с турски корени, които живеят в Германия, са добре интегрирани\", каза говорителят на Меркел. Според правителството на Германия Йозил е получил уважение, а всички турци или хора, които произлизащи от мигрантски семейства, се радват на добро отношение в страната. \"Госпожа Меркел оценява направеното от Йозил за националния отбор и го смята за един от големите играчи на Германия. Тя уважава решението му да се откаже.\" В неделя халфът обяви, че в ръководството на Германския футболен съюз (DFB) не трябва да работят хора с расистки убеждения. \"След дълго решение прецених, че няма да играя за националния отбор, докато усещам това чувство на расизъм и липсата на уважение. До момента съм носел екипа на Германия с гордост и вълнение, но сега не е така\", завършва Йозил. През  май Йозил заедно със съотборника си Илкай Гюндоган  и Дженк Тосун (\"Евертън\" и Турция) се срещна с Ердоган в Лондон и му подари фланелка. Йозил добави, че отношението, което е срещнал от Германския футболен съюз (DFB) след това, както и от други хора в Германия, го кара да не иска повече да играе за отбора. \"Когато печелим ме смятат за германец, а когато паднем съм турчин. Също така медиите постоянно използват снимката ми с Ердоган\", каза още футболистът. Няма спечелено единоборство от 2014 г. Легендата на германския футбол Ули Хьонес беше един от първите, които коментираха решението на Йозил да се откаже от националния отбор. Президентът на  \"Байерн\" (Мюнхен)  не спести отстрите си думи към халфа. \"Щастлив съм, че всичко това най-накрая свърши. От години той е пълна дупка в отбора на Германия. Последният шпагат, който направи беше преди световното през 2014 г., от тогава само се крие и оправдава слабото си представяне с тази снимка\", каза Хьонес. Йозил е световен шампион от 2014 г. и играе за Германия от 2009 г. Той има 92 мача и 23 гола за първия отбор. \"Той играе много силно, когато отборът му е силен, но в останалото време просто го няма. Винаги когато с \"Байерн\" срещаме \"Арсенал\" използваме това, че той е най-слабото им звено\", каза още бившият национал. Тео Цванцигер, който беше начело на DFB в миналото остана разочарован от решението на Йозил. \"Когато има конфликт, то той трябва да се решава чрез дискусии. Това обаче не беше направено преди световното първенство и беше ясно, че нещо подобно ще се случи и след него\". Според друг бивш служител във федерацията Харал Щенгер, който беше говорител, настощият президент на DFB  Райнард Гриндел  трябва да напусне поста си. \"Той е най-лошият президент на федерацията, който аз си спомням. Мисля, че времето му вече изтече\".", "date": "2018.07.23", "title": "Германия към Йозил: Повечето турци са добре интегрирани"}
{"url": "https://www.dnevnik.bg/biznes/2018/07/23/3286045_po-izgodni_usloviia_za_toplofikaciia_sofiia_shte_iska/", "text": "Столичият общински съвет ще участва по-активно в разговорите между \"Топлофикация\" и \"Булгаргаз\" при подписването на новия договор между дружествата, като настоящото споразумение изтича в края на тази година. Целта е да се постигнат по-леки условия за общинското дружество, като за медиатор от общината ще потърсят и Министерството на енергетиката. Това казва председателят на общинския съвет Елен Герджиков пред \"Медиапул\". \"Смятам, че условията в момента са абсолютно неизгодни за \"Топлофикация София\", респективно за собственика - Столична община и Столичен общински съвет. За последните десетина месеца само лихвата е около 8 млн. лева, което не е никак малко\", казва още Герджиков. Задълженията на \"Топлофикация София\" към \"Българгаз\" вече са 100 млн. лева, като само натрупаните от септември миналата година до юли на настоящата са близо 52 млн. лева. Миналата седмица от газовата компания съобщиха, че ако не започнат плащания по дълга,  ще предприемат действия по принудително събиране на вземанията . Впоследствие страните се споразумяха, че  приходите на \"Топлофикация София\" от производството на ток ще постъпват директно в сметките на \"Булгаргаз\" . Загубата на общинското дружество за 2017 г. е 34.8 млн. лв. загуба, с което натрупаният отрицателен финансов резултат достига почти 320 млн. Увеличават се и задълженията, като общият им размер вече е над 760 млн. лв. Най-много пари - 500 млн. лв., \"Топлофикация София\" дължи на Българския енергиен холдинг. Те обаче са разсрочени за 20 години. По думите на Герджиков причините за задълженията на общинското дружество са в това, че то трябва да предплаща прогнозни количества газ, като лихвата при забавяне е 10%, като същевременно то не начислява лихви на задълженията на длъжниците си до излизането на фактура. Допълнителните такси, които Комисията за енергийно и водно регулиране налага, както и двете увеличения на цената на природния газ от тази година, докато цената на услуга на дружеството е без промяна са другите причини за задълженията, според Герджиков.", "date": "2018.07.23", "title": "По-изгодни условия за \"Топлофикация София\" ще иска общината в нов договор с \"Булгаргаз\""}
{"url": "https://www.dnevnik.bg/photos/2018/07/23/3285991_fotogaleriia_hills_of_rock_2018/", "text": "Второто издание на Hills of rock се състоя на 20 и 21 юли в Пловдив и събра многохилядна публика.", "date": "2018.07.23", "title": "Фотогалерия: Рок и метъл в Пловдив"}
{"url": "https://www.dnevnik.bg/sviat/2018/07/23/3286068_s_ofis_v_brjuksel_bivshiiat_strateg_na_trump_shte/", "text": "Движението\" е наглед скромно име, но с него ще се обозначи новата организация на  бившия главен стратег и съветник  на американския президент Доналд Тръмп, което ще започне работа в Брюксел. С нея Банън ще помага на националпопулистки партии да формират политики и да споделят опит за методи като таргетиране на гласоподаватели  чрез използване на лични данни . Това казва самият Банън в интервю за американското издание  The Daily Beast . От ноември той ще прекарва половината от времето си в Европа, където ще наеме 10 души като част от проекта \"Движението\". \"Всички са съгласни, че следващият май ще е от огромна важност, че това е първият сблъсък на континентално ниво между популизма и партията Давос,\" казва още Банън, имайки предвид Световния икономически форум. До една трета от местата Групата \"Европа на свободата и пряката демокрация\" има 43-ма от 751 евродепутати, но според Банън популистка \"супергрупа\" би могла да получи до една трета от местата, ако има нужната подкрепа. \"Ще управлява десният популистки национализъм... Ще има индивидуални национални държави със собствени идентичности, собствени граници\", добавя той. Бившият съветник на Тръмп, инвестиционен банкер и съосновател на сайта Breitbart News, твърди още, че не са му нужни значими ресурси, за да повлияе на европейската политика. Дава примери с кампанията за Брекзит, с бюджет около 7 млн. лири, или тези на популистките партии \"Пет звезди\" и \"Лигата\" в Италия. \"Със 7 млн. лири не можеш да си купиш нищо. Не можеш да си купиш данни от \"Фейсбук\", не можеш да си купиш реклами... А петата най-голяма икономика в света бе изкарана от ЕС за 7 млн.,\" обяснява той. Продължава с \"Пет звезди\" и \"Лигата\", които с кампания \"със собствените си кредитни карти... поеха контрола над седмата най-голяма икономика в света. Това е лудост!\" Кой може да участва По думите на Банън групата ще е отворена за крайнодесни формации, но не всички. \"Не мислим да включваме етнонационалистически партии, въпреки че хора като \"Шведските демократи\" или \"Истинските финландци\" са съвършени кандидати.\" Плановете за създаване на \"Движението\" и за използване на таргетиране чрез данни на потребители, събрани през социални мрежи, идва след скандала около работата на Банън и компанията \"Кеймбридж аналитика\",  злоупотребили с данни в кампанията  за президентските избори в САЩ. Организацията на Банън, която ще набере още служители след вота (и те ще станат 25 души), ще цели да съперничи на \"Отворено общество\" на милиардера и филантроп Джордж Сорос. \"Сорос е брилянтен... Зъл, но брилянтен\", смята Банън.", "date": "2018.07.23", "title": "С офис в Брюксел бившият стратег на Тръмп ще помага на популистите в ЕС на изборите през 2019 г."}
{"url": "https://www.dnevnik.bg/sport/2018/07/23/3286063_cska_moje_da_sreshtne_kopenhagen_v_liga_evropa/", "text": "Датският \"Копенхаген\" е възможен съперник на ЦСКА, ако червените стигнат третия квалификационен кръг в Лига Европа. Ако \"Славия\" стигне до тази фаза, може да срещне румънския ФКСБ ( \"Стяуа\" ). Тази седмица ЦСКА и \"Славия\" излизат за първите си мачове от втория предварителен кръг. Червените приемат \"Адмира\" (Вакер) в четвъртък от 20.00 часа на \"Българска армия\". Ако отстрани австрийския си съперник, воденият от Нестор Ел Маестро отбор ще играе с победителя от двойката между исландския \"Стярнан\" и \"Копенхаген\". \"Славия\" има трудно гостуване на \"Хайдук\" (Сплит) тази седмица. При краен успех срещу хърватите белите ще се изправят срещу победителя между словенския \"Рудар\" и ФКСБ. Мачовете са на 9 и 16 август. Ако стигнат до третия квалификационен кръг, българските отбори ще са домакини в първата среща. При нов успех остава последното стъпало преди груповата фаза - плейофите в Лига Европа.", "date": "2018.07.23", "title": "ЦСКА може да срещне \"Копенхаген\" в Лига Европа"}
{"url": "https://www.dnevnik.bg/sport/2018/07/23/3286098_real_predstavi_19-godishen_vratar_ot_ukraina_za_85_mln/", "text": "\"Реал\" (Мадрид) представи третото си попълнение за новия сезон - вратаря Андрий Лунин. 19-годишният национал на Украйна подписа договор до лятото на 2024 г. Той преминава на стадион \"Сантяго Бернабеу\" от \"Зоря\" (Луганск) срещу 8.5 милиона евро. В сделката е заложен и бонус за добро представяне, който е на стойност 5 милиона евро. Лунин е продукт на академията на \"Металист\" (Харков). През 2015 г. той преминава в \"Днипро\", където след една година в школата си проправя път до първия отбор. През 2017 г. вратарят подписва с друг украински тим - \"Зоря\", който плаща 3.5 млн. евро за правата му. \"Благодаря на всички в \"Реал\" и най-вече на Флорентино Перес за възможността да играя за най-добрия отбор в света. Много съм щастлив, че ще мога да работя с най-добрите. Ще дам всичко от себе си, за да се развивам и да помагам на клуба по най-добрия начин\", каза Лунин при представянето си. Въпреки че е само на 19 години, вратарят вече има два мача за националния отбор на Украйна, за който дебютира през 2017 г. Преди това той е преминал през всички национални младежки и юношески формации. \"Стъпка по стъпка градим основите на нашето настояще и бъдеще. Лунин беше желан от много отбори, но ясно показа къде иска да бъде. Той вече показа, че е един от най-талантливите вратари в световния футбол\", заяви президентът Перес при представянето на Лунин. Украинецът е третият тийнейджър, който \"Реал\" купува през последните 14 месеца. Миналия май мадридчани подписаха  предварителен договор с Винисиус Жуниор , който ще им струва 45 милиона евро. Контрактът влезе в сила на 12 юли, когато нападателят навърши пълнолетие. \"Реал\" плати 45 милиона евро  и за друг бразилски тийнейджър - 17-годишния Родриго. Той ще се присъедини към новия си клуб през лятото на 2019 г., а дотогава ще играе за настоящия си тим \"Сантош\". Другото ново попълнение на \"Реал\" е испанският национал Алваро Одриосола. 22-годишният десен бек беше привлечен от \"Реал сосиедад\" срещу 30 милиона евро и потенциален бонус от 5 милиона.", "date": "2018.07.23", "title": "\"Реал\" подписа с 19-годишен вратар от Украйна за 8.5 млн. евро"}
{"url": "https://www.dnevnik.bg/bulgaria/2018/07/23/3286148_mvr_shte_proveri_dali_policai_ot_gabrovo_sa_opitvali/", "text": "МВР ще провери дали длъжностни лица от областната дирекция на МВР в Габрово са опитали да затруднят Специализираната прокуратура в  разкриването на престъпната група , обяви ръководителят на спецпрокуратурата Иван Гешев по време на брифинг, съобщи агенция \"Фокус\". От края на миналата седмица Специализираната прокуратура провежда разследване срещу организирана престъпна група, създадена с користна цел, в която участват служители на сектор \"Пътна полиция\". От прокуратурата уточниха, че сред арестуваните е началникът на \"Пътна полиция\" - Габрово Мирослав Стефанов. Това е втори арест на регионален шеф на КАТ от началото на годината. В средата на май беше задържан началникът в Благоевград Данаил Стоицов по подозрения за участие в корупционна схема. \"В резултат на всички тези проверки ще се разбере дали става въпрос за административно или някакво друго нарушение\", каза Гешев. Прокурор Ангел Кънев уточни, че не се касае за \"един индивидуален акт, с който са се опитали да попречат на Специализираната прокуратура, нито пък става въпрос за случайност\". По думите му полицаят е взимал около 5 хил. лв. за незаконната регистрация на автомобил. \"Другите трима, участвали в престъпната група, са български граждани от Варна - бизнесмени, не са криминално проявени. Възложили сме данъчни ревизии на цялостната дейност на тези лица, за да установим има ли съответствие или не на имуществото, което имат, и паричните средства, които получават\", обясни прокурор Кънев. Той уточни, че регистрацията на присвоените автомобили винаги е ставала в ОДМВР – Габрово.", "date": "2018.07.23", "title": "МВР ще провери дали полицаи от Габрово са опитвали да пречат на разследване срещу тях"}
{"url": "https://www.dnevnik.bg/sviat/2018/07/23/3285276_kak_20-godishnata_kaili_djenur_suzdade_korporaciia_za/", "text": "Кайли Дженър - малката дъщеря от семейство Кардашиан-Дженър, известни със своето риалити предаване Keeping Up with the Kardashians, е на път да стане един от най-младите милиардери в САЩ. Според сп. \"Форбс\" тя е типичен пример за ново поколение американци, постигнали успеха си сами и с новите средства на социалните мрежи. Мнозина биха оспорили уточнението, че 20-годишната американка \"сама\" е успяла, защото тя е член на семейство на знаменитости от телевизионен риалити формат. Но е факт, че относително малка част от приходите на Дженър идват от телевизионните ѝ появи. \"Форбс\" оценява звездата на 900 млн. долара, от които едва 100 млн. не са от основаната от нея козметична компания Kylie Cosmetics. Още като тийнейджър Кaйли привлича вниманието на светските медии и чат групите, уголемявайки устните си с импланти. Логично, първият продукт, който тя изкарва на пазара през 2015 г., е комплект от матово червило и молив за устни. Не само че всички предложени бройки се разпродават в рамките на една минута, но и търсенето на думите \"матово червило\" в \"Гугъл\" на следващият ден е по-голямо, отколкото е било в предходните шест години, според статистика на \"Гугъл тенденции\", разказва Би Би Си. Дженър продължава да разнообразява продуктите, докато увеличава онлайн присъствието си. Успоредно растат продажбите, като има съобщения, че в един ден през 2016 г. те достигат рекордните 19 млн. долара за 24 часа. Kylie Cosmetics не е стандартна компания - за нея работят едва 12 служители, и то част от тях са на половин работен ден. Тя не се рекламира по никои от традиционните методи, но едва ли и има нужда от тях предвид влиянието на 20-годишната американка в социалните мрежи. Тя има над 110 млн. последователи в \"Инстаграм\" и мнозинството от са от целевата група на марката - момичета между 18 и 22 г. Два примера за \"инфлуенсърката\" Кайли Дженър са нарицателни. В първия продукти от MAC Cosmetics, за които се говорело през 2015 г., че използва Кайли Дженър, бясно се разпродават в цял свят. Вторият е свързан с  негативен коментар в \"Туитър\"  по адрес на това доколко модерна е социалната мрежа \"Снапчат\" - ефектът е заличаване на милиард и 300 милиона долара от капиталовата оценка на компанията. Според Стефани Салцман от сп. \"Фешъниста\" онлайн маркетингът и хората, способни за влияят на избора на милиони потребители, са от съществено значение за индустриите днес. \"Може би в миналото клиентите са виждали какво техните майки използват или са разглеждали по витрините и рафтовете на магазините, но сега всичко е в техните ръце чрез социалните медии\", казва тя. Друг ключов фактор за успеха на марки, които се рекламират от имена като Дженър или Кардашиан, е, че \"те са живи хора, а не безлични корпорации\", коментира редакторката.", "date": "2018.07.23", "title": "Как 20-годишната Кайли Дженър създаде корпорация за милиард долара"}
{"url": "https://www.dnevnik.bg/biznes/2018/07/23/3286146_gerb_otteglia_ideiata_si_da_ima_banderol_za_birata_nad/", "text": "ГЕРБ се отказва от идеята бира в кенове над 5 л да бъде облепяна с бандерол. Текстът бе предвиден в проекта за промени на Закона за акцизите. В него е и предизвикалата много спорове поправка, с която се предлага да се повиши акцизът за бездимните цигари. Председателят на ресорната бюджетна комисия Менда Стоянова е оттеглила предложението си за бирата. Това се вижда от предложения за промени между двете четения на проекта, съобщава  \"Капитал\" . По програма проектът трябва да мине на второ четене в бюджетна комисия във вторник. Тя е и водеща, което означава, че има всички шансове промените да бъдат гласувани в зала, преди депутатите да излязат в лятна ваканция. Целта на бандерола за бирата е по-висок контрол, което се подкрепя от Министерството на финансите. Пред изданието търговци коментират, че подобна мярка ще оскъпи пивото с малко, но ще увеличи чакането по акцизните складове много. Според внесените от ГЕРБ текстове за бездимните цигари, които се очаква да бъдат приети до края на седмицата, те трябва да продължат да се облагат като рязан тютюн, като акцизът се увеличава за кутия от 93 ст. сега на 1.43 лв., или 40% от акциза на конвенционалните цигари.", "date": "2018.07.23", "title": "ГЕРБ оттегля идеята си да има бандерол за бирата над 5 л"}
{"url": "https://www.dnevnik.bg/bulgaria/2018/07/23/3286153_sudut_vuzobnovi_deloto_za_otnemane_na_imushtestvo_za/", "text": "Месец след като Окръжният съд във Велико Търново прекрати делото за отнемане на придобито от престъпна дейност имущество за 3.6 млн. лв. на осъдения до живот бизнесмен Георги Вълев от групата за мокри поръчки, известна като \"Килърите\", днес апелативният съд в града го възобнови, съобщава БНР. Според съда срокът от десет месеца, регламентиращ извършването на проверката от антикорупционната комисия, не погасяват давността от 25 години за конфискация. Окръжният съд във Велико Търново отново трябва да насрочи дело за отнемане на придобитото от престъпна дейност имущество. Искането на комисията срещу Вълев за 3.6 млн. лв. - за 41 недвижими имота, както и суми от продажба на имущество, придобито от престъпна дейност, беше внесено в съда през февруари. Това е трети опит в последните 7 години на държавата за отнемане на имущество на Вълев.", "date": "2018.07.23", "title": "Съдът възобнови делото за отнемане на имущество за 3.6 млн. лв. на осъден от групата на \"Килърите\""}
{"url": "https://www.dnevnik.bg/sport/2018/07/23/3286116_frum_niama_da_atakuva_suotbornika_si_gerant_tomas_v/", "text": "Четирикратният шампион в  \"Тур дьо Франс\" Крис Фрум  навлиза в третата седмица на състезанието с пасив от 1.39 минути след съотборника си Герант Томас. Силният отбор на \"Скай\" окупира първите две позиции чрез британските колоездачи, а основният въпрос е дали Фрум ще атакува, или ще помага на съотборника си. Роденият в Кения колоездач обяви по време на почивния ден в Каркасон, че споразумението двамата съотборника да не се атакуват няма да бъде нарушено. В колоезденето има неписано правило, според което жълтата фланелка не се атакува, когато я носи член на твоя отбор. Фрум смята да уважи това. \"Всички тези приказки за атаки, не знам какво да кажа за тях. Та ние сме в прекрасна позциия – първи и втори сме. Не е наша работа да атакуваме, а на другите, ако разбира се искат да спечелят\", каза шампионът в Тура от 2013, 2015, 2016 и 2017 г. Зад Томас и Фрум се намират Том Дюмулен (+1.50) и Примож Роглич (+2.38). Малко по-назад са Ромен Барде и Микел Ланда, но от \"Скай\" продължават да разглеждат всички като заплаха. \"Със сигурност оставащите етапи ще са много трудни, защото очакваме много атаки. Особено в сряда, когато е последният финал на изкачване. Може той да се окаже решаващ\", каза Томас, който  носи жълтата фланелка от 11-ия етап . На пресконференцията на отбора на \"Скай\" Фрум беше попитан дали би жертвал собствените си амбиции, за да може Томас да спечели. \"Да\", отговори британецът и добави: \"Докато колоездач на \"Скай\" е на първа позиция и може да спечели в Париж, аз ще съм щастлив\". Той не очаква съотборникът му да му помага и ако има лош ден в някой от следващите планински етапи. \"Той е тук да се състезава, носи жълтата фланелка и ако аз имам проблеми, не очаквам да ми помага. Ние сме тук с отбор, който да печели и това е първата ни цел.\" Съставът обаче ще бъде отслабен за последната седмица, след като в неделя италианецът  Джани Москон беше дисквалифициран . Той удари Ели Гесбер от \"Фортунео\" и беше изхвърлен от съдиите в тура. \"Няма какво да направим, макар и да сме разочаровани. Просто се концентрираме над третата седмица\", каза Томас.", "date": "2018.07.23", "title": "Фрум няма да атакува съотборника си Герант Томас в оставащите етапи от Тура"}
{"url": "https://www.dnevnik.bg/sviat/2018/07/23/3286111_nov_mehanizum_za_sankcii_pri_namesa_na_rusiia_v_izbori/", "text": "Докато сенатори републиканци в Съединените щати предупреждават за нуждата да подготвят нови санкции срещу Русия преди частичните избори тази есен, други предлагат нов закон, който при доказана руска намеса автоматично да позволи нови санкции. Темата се върна в дневния ред както заради срещата между американския президент Доналд Тръмп и руския му колега Владимир Путин миналата седмица, така и заради  поканата към лидера за посещение в Белия дом  тази есен, в дните около изборите. Сенатор Линдзи Греъм например предупреди в интервю за телевизия Си Би Ес, че Вашингтон трябва да има готови санкции заради спорните резултати от срещата на Тръмп и Путин в Хелзинки - Тръмп е обвиняван, че не е повдигнал достатъчно ясно темата за руската намеса в изборите (макар да потвърди, че тя се е случила,  след като веднъж се отметна  от думите си). \"Трябват ни нови санкции, тежки санкции, които да надвисват над него, и тогава да се проведе среща с него.\" Последните бяха през април, когато финансовото министерство  санкционира представители на властите  и бизнеса в Русия за намеса и \"злонамерени\" дейности. Сенаторът републиканец Марко Рубио пък заяви в интервю за Си Ен Ен, че заедно с колегата си демократ Крис ван Холън е изготвил нов законопроект, който би въвел допълнителни мерки срещу Русия, ако американските служби за сигурност установят намесата на Русия. \"Мисля, че няма спор, че те се намесиха и ще продължат да го правят в бъдеще\", каза Рубио и призова и републиканци, и демократи, да разгледат новия текст - \"Защита на изборите от заплахи чрез установяване на червени линии\", или съкратено DETER. Според Ван Холън обсъжданията на текста трябва да започнат, преди конгресът да излезе във ваканция. \"Политико\" съобщи, че в края на миналата седмица още осем души в Конгреса (половината републиканци и половината - демократи) са застанали зад текста. Какво предвижда DETER Идеята на внесения още през януари законопроект е санкциите да се автоматизират и по-лесно да бъдат прилагани мерки срещу финансите, енергетиката, отбраната и други сектори. DETER ще задължи  директора на разузнаването  (в момента Дан Коутс) да обяви заключенията си дали е имало намеса в изборите месец след като такива се проведат в САЩ. До 10 дни след заключението му трябва да бъдат въведени санкции. Специално за Русия се предвиждат санкции в изброените отрасли на икономиката, както и в металургичния и минния сектор. Срещу закона се съпротивляват ключови сектори на икономиката - например петролният и газовият - заради опасност за американските инвестиции в Русия, казват за \"Ройтерс\" източници от Конгреса.", "date": "2018.07.23", "title": "Нов механизъм за санкции при намеса на Русия в избори набира подкрепа в конгреса на САЩ"}
{"url": "https://www.dnevnik.bg/photos/2018/07/23/3285604_fotogaleriia_kalnite_olimpiiski_igri-_mrusen_sport_za/", "text": "На брега на река Елба в германския град Брюнсбютел се проведоха \"Калните олимпийски игри\" - едно от най-успешните благотворителни събития в Германия.", "date": "2018.07.23", "title": "Фотогалерия: \"Калните олимпийски игри\" - мръсен спорт за чиста кауза"}
{"url": "https://www.dnevnik.bg/video/novinite_na_bnt/2018/07/23/3286162_video_drugite_novini/", "text": "Григор Димитров запазва шестото място в световната ранглиста Без джапанки зад волана в Гърция Откриха уникален печат край Лютица Соларни панели на магистрала в Холандия На кино с бебета Емир Кустурица ще снима в Русия", "date": "2018.07.23", "title": "Видео: Другите новини"}
{"url": "https://www.dnevnik.bg/biznes/2018/07/23/3286179_karakachanov_iska_dans_da_proveri_falshivi_novini_za/", "text": "Вицепремиерът Красимир Каракачанов призовава ДАНС да се заеме с проверката на разпространението на фалшиви новини, според които на български военни летища кацат самолети, които превозват нелегални емигранти от Германия и от други страни в Европа. Това се вижда от публикуваната стенограма от заседанието на правителството миналата сряда. Каракачанов уверява, че това е абсолютно невъзможно поради факта, че без негово разрешение това не може да се случи. Той проверил случая и казва, че извън самолетите на военновъздушните сили и някои самолети на съюзниците, които изпълняват участие в учение, каквото е \"Тракийски орел\", което тече сега в Пловдив, други самолети не са кацали, не само на \"Безмер\", а на нито едно българско военно летище. Освен това направил проверка в Агенцията за бежанците и установил , че капацитетът на лагерите за емигранти е с едва 11% запълняемост. Нови хора не са постъпвали за разлика от 2016 година, когато капацитетът е бил пълен до 103%.  В допълнение се правела \"сглобка\", според която овцете и козите в Странджа се избиват, за да може там да се настаняват нелегалните емигранти. \"Всява се смут, опит да се създава напрежение в обществото и това според мен не може да остане безнаказано... Затова смятам за необходимо ДАНС и другите оторизирани структури по сигурността да направят проверка и да изяснят кой пуска и с каква цел подобна фалшива информация и ако се установят виновни – да им се потърси отговорност. Това е недопустимо в една правова държава\", заключава вицепремиерът. Какви ли не чух и аз неща по тази тема, но не искам да ги коментирам, защото, като ги коментирам, след това почват да правят предаване върху тях и от фалшива новина се ретранслира по толкова начини, че просто излизат накрая чудовищни новини. Но действително си играят със страховете на хората, коментира в отговор премиерът Бойко Борисов. Уверява всички, че България нито е поемала ангажименти, нито има договорки с други страни да приема мигранти. \"България нито сме се договаряли с канцлера Меркел, нито сме приемали, нито ни е предлагано, нито за пари, нито за без пари. Единствено, което сме работили активно шестте месеца по Дъблинското споразумение (което предвижда връщането на мигрантите в първата държава в ЕС, в която са влезли - бел. ред.), точно по тези въпроси да бъде решен справедливо за всички\", посочва Борисов.  Аз съжалявам, че за да опровергаем такива лъжи, ние трябва да го говорим, защото тези мои думи ще се чуят в цяла Европа и всички ще кажат - в момент, в който ние се чудим какво да правим със стотиците хиляди, милиони бежанци, България единствена няма, подчертава премиерът.", "date": "2018.07.23", "title": "Каракачанов иска ДАНС да провери фалшиви новини за докарвани нелегални мигранти с военни самолети"}
{"url": "https://www.dnevnik.bg/sviat/2018/07/23/3286190_evakuaciia_e_naredena_zaradi_goliam_pojar_krai_atina/", "text": "Властите в Гърция призоваха жителите на крайбрежен район западно от гръцката столица незабавно да се евакуират заради горски пожар, който гори извън контрол и се вижда от километри. Заради бедствието е затворена една от най-натоварените магистрали на Гърция, а огромен облак от дим покрива части от Атина, включително Акропола, който днес е затворен заради високите температури. Пожарникари и оборудване от цялата страна са изпратени към Кинета - малко курортно градче на около 54 км западно от града. Тук всеки ден минават и десетки хиляди автомобили на път за Пелопонес. Облаците дим са с фронт от 6 км, спряно е движението не само по магистралата Атина-Коринт, но и жп влаковете. \"Пожарът е извън контрол. Призоваваме жителите да се отправят към Коринт, за да защитят себе си и децата си\", каза Ставрос Фотиу, зам.-кмет на Мегара. Ахилеас Цуварас от командването на противопожарната служба заяви че \"хората просто трябва да се махнат, да заключат домовете си и да тръгват, не може часове наред да стоят в този дим\". Пламъците са раздухвани от силни ветрове с често променяща се посока. Телевизионни кадри показват, че горят както борови гори, така и градини. Първите предположения са, че пожарът е тръгнал от клисура в планините над Кинета, която е популярно място за почивка на атиняни.", "date": "2018.07.23", "title": "Евакуация е наредена заради голям пожар край Атина"}
{"url": "https://www.dnevnik.bg/sport/2018/07/23/3286157_golmaistorut_na_parma_e_nakazan_za_dve_godini_za/", "text": "Парма\" ще започне новия сезон в Серия А с наказание от пет точки. Двукратният носител на Купата на УЕФА, който се завръща в елита на италианския футбол след тригодишно отсъствие, е санкциониран заради участието на нападателя Емануеле Калайо в уреждане на мач. Голмайсторът на тима получи двегодишна забрана да играе футбол и глоба от 20 хиляди евро. Наказанието беше наложено от Националния федерален съд в Италия за \"съмнителни съобщения\", които Калайо е изпратил на свои бивши съотборници в \"Специя\" преди мача между двата отбора от последния кръг на сезона в Серия Б. Двубоят се игра на 18 май, а \"Парма\" спечели с 2:0 и си осигури промоция за Серия А. Калайо, който премина от \"Специя\" в \"Парма\" през 2016 г., се е свързал с бившите си съотборници Филипо де Кол и Клаудио Терци чрез мобилното приложение WhatsАpp. 36-годишният нападател е поискал от тях да \"полагат по-малко усилия\". Италианската футболна федерация повдигна обвинения на Калайо, след което прехвърли случая във федералния съд. Разследването започна през юни, като от \"Парма\" отричаха каквото и да било нарушаване на правилата и твърдяха, че \"съобщенията не съдържат никакви нередности или злонамерености\". \"Парма\" също получава наказание, тъй като \"носи отговорност за играча\". Клубът дори беше заплашен с изхвърляне от Серия А, но до толкова тежка санкция на се стигна. Съдът все пак не прие твърдението на футболиста и ръководството на \"Парма\", че съобщенията към играчите на \"Специя\" са били шега. Калайо беше голмайстор на отбора през миналия сезон, като вкара 13 гола в Серия Б и общо 14 във всички турнири. Откакто пристигна в \"Парма\" преди две години, нападателят се разписа 40 пъти в 70 мача.", "date": "2018.07.23", "title": "\"Парма\" се размина с изхвърляне от Серия А, но започва сезона с -5 точки"}
{"url": "https://www.dnevnik.bg/politika/2018/07/23/3286201_siderov_zashtitava_biznesa_po_moreto_ot_koalicionniia/", "text": "Питайте Сидеров.\" С тези думи вицепремиерът и лидер на Националния фронт за спасение на България (НФСБ) Валери Симеонов отказа пред \"Дневник\" коментар на проверките по морето на коалиционния си партньор и председател на \"Атака\" Волен Сидеров. На въпрос каква ще е съдбата на коалиция \"Обединени патриоти\" и дали НФСБ ще я напусне Симеонов отвърна: \"На такъв елементарен въпрос в момента не мога да ви отговоря.\" Миналата сряда той заплаши да напусне управлението заради приети промени в закона за приватизацията, за които смята, че са в полза на на братята Кирил и Георги Домусчиеви. След това  Сидеров заподозря Симеонов в тормоз над бизнеса и обяви свои проверки по морето.  Днес той публикува във \"Фейсбук\" видеозапис от интервю за в. \"Черноморски фар\", в което казва, че ще продължи проверките, за да разбере защо под ръководството на Симеонов няколко пъти в седмицата се правят акции само в определени заведения. Според Сидеров се убивала част от най-големия курорт у нас - Слънчев бряг, въпреки че можел да стане известен в цял свят. По думите му атакуваните заведения били в колапс, а приходите им спадали. \"Каква отговорност ще поеме Валери Симеонов за това? Валери Симеонов се прави на герой, че води битки срещу олигарси. Той самият е бизнесмен милионер\", казва още Сидеров. Пред партийната телевизия \"Алфа\" той обясни, че не води война със Симеонов, а иска да предотврати войната с определени заведения и обекти. Във видеото във \"Фейсбук\" Сидеров допълва, че и той, и третият коалиционен партньор в \"Обединени патриоти\" - Красимир Каракачанов, искат трите партии в коалицията да се явят заедно на изборите за евродепутати и местния вот догодина.", "date": "2018.07.23", "title": "Сидеров защитава бизнеса по морето от коалиционния си партньор Симеонов"}
{"url": "https://www.dnevnik.bg/biznes/2018/07/23/3286037_cenata_na_grajdanska_otgovornost_ne_pokriva_razhodite/", "text": "Събраните през 2017 г. премии за най-масовите автомобили – автомобили, камиони и автобуси, не са достатъчни, за да покрият разходите на застрахователите. Такъв извод прави Комисията за финансов надзор в обширен анализ на пазара на задължителната застраховка \"Гражданска отговорност\". Той обхваща периода от 2012 до 2017 г. Това на практика означава, че цената на застраховката не покрива разходите на застрахователите. Авторите на анализа изрично посочват, че изводите им са за целия пазар, а не се отнасят към финансовите резултати на отделни компании. Неимуществените щети - малко, но скъпи От данните се вижда, че претенциите и изплатените щети далеч не са най-много сред леките коли, а са сред товарните над 5 т и автобусите. Вижда се и че претенциите и изплатените щети за имуществени вреди са много по-малки като размер от тези за неимуществени. Така през първата изследвана година - 2012, средният размер на претенциите за имуществени вреди при леките коли е бил 1419 лв., а през 2017 г. сумата дори леко спада до 1362 лв. Посочва се, че делът на неимуществените вред е едва 3% от всички, за които са предявени претенции пред застрахователите. За разлика от имуществените претенции обаче тяхната средна стойност е няколко пъти по-висока – при средна претенция за имуществена вреда пазара от 1602 лв. средната неимуществена претенция е 43 751, или с 26 пъти повече от средната имуществена претенция. Така делът им в крайната загуба общо за пазара е малко над 50%. Като абсолютна стойност за 2017 г. сумата е над 394 млн. лв,, се посочва в анализа на комисията. Прилагат се данни на МВР, според които ранените и загиналите при катастрофи за миналата година са общо 9362, като броят им през последните години е относително същият. През 2017 г. в страната са регистрирани 6888 тежки пътнотранспортни произшествия, при които са загинали 682 и са ранени 8680, от които 6737 леко и 1943 тежко. Защо се прави Този анализ има за цел да установи дали общо за пазара е налице достатъчност на премиите по застраховката, в това число и за всяка отделна рискова група. Този анализ няма за цел да установи дали премията е достатъчна за всеки отделен застраховател на база неговите индивидуални резултати, се посочва в анализа на комисията. Цитираните статистически изчисления за загубата на застрахователите са според техния пазарен дял, а не се основават на техните финансови резултати. \"Посоченият резултат няма за цел да дава заключение за достатъчността на премиите за всеки застраховател поотделно, а е представен с цел сравнение как би изглеждал резултатът за застрахователя, в случай че има средния за пазара портфейл.\" Въпреки това анализът дава основания да се смята, че е възможно ново поскъпване на задължителната застраховка. През последната година това се случи на няколко вълни. От началото на 2017 г. застраховката поскъпна с около 25-30%, особено в някои сегменти - в зависимост от възрастта на водача, големината на населеното място и обема на двигателя на автомобила. На практика под 200 лв. няма цена на застраховката. Разходите на брокерите растат Междувременно Министерството на финансите публикува проект за промени в Кодекса за застраховането, които са свързани с въвеждането на европейски директиви. Според предлаганите промени цената на застраховката за професионална отговорност на застрахователинет брокери се вдига от 2 240 400 лв. на 2 500 000 лв. за всяко застрахователно събитие, съответно от 3 360 600 лв. на 3 700 000 лв. за всички събития за една година Предлага се и въвеждане на нов режим за актуализация на застрахователните суми съобразно ръста на потребителските цени, при който промените ще се извършват с регламент на Европейската комисия, приет по предложение на Европейския орган по застраховане и професионално пенсионно осигуряване. По този начин ще се избегне необходимостта при всяка актуализация да се извършва изменение на Кодекса за застраховането, тъй като новите изменени размери ще имат пряко действие. Въвеждат се и редица допълнителни гаранции за защита интересите на потребителите. Забранява се на продаващите застраховки да предвиждат възнаграждения при ползването на продукти.  Предложено е създаването на задължение за посредниците да информират ползвателите на застрахователни услуги за това дали в отношенията си с тях действат от името на ползвателя или от името на застраховател.", "date": "2018.07.23", "title": "Цената на \"Гражданска отговорност\" не покрива разходите на застрахователите, сочи анализ"}
{"url": "https://www.dnevnik.bg/bulgaria/2018/07/23/3286244_bulgarskoto_posolstvo_v_atina_sformira_krizisen_shtab/", "text": "Зам.-министърът на външните работи Георг Георгиев разговаря с временно управляващия българското посолство в Атина Веселин Иванов заради пожарите, бушуващи на територията на Гърция, съобщиха от ведомството. По разпореждане на Георгиев в дипломатическата мисия е сформиран кризисен щаб, който ще бъде на разположение на българските граждани, пътуващи или пребиваващи в Гърция. Открита е и гореща телефонна линия, на която българите могат да потърсят съдействие, в случай на необходимост: +30 6937 096 220. До момента няма български граждани, които да са търсили помощ от посолството в Гърция. Няма и данни за засегнати или бедстващи българи в следствие на пожарите. Във връзка с усложнената обстановка министерството на външните работи препоръча на българските граждани, пътуващи или пребиваващи в районите на пожарите, да се информират предварително за актуалната ситуация и да избягват засегнатите от огнената стихия места. \"Призоваваме българските граждани да следват стриктно указанията на местните власти, включително и забраната за движение на превозни средства в определени пътни участъци, за да не бъде затруднявана работата на властите по потушаване на пожарите\", съобщава външното министерство.", "date": "2018.07.23", "title": "Българското посолство в Атина сформира кризисен щаб заради пожарите в Гърция"}
{"url": "https://www.dnevnik.bg/bulgaria/2018/07/23/3286110_mvr_se_vkljuchi_v_dezinfekciiata_na_stopanstva/", "text": "Министерството на вътрешните работи  изпълнява заповедите за подпомагане на дейностите  на Българската агенция по безопасност на храните и на Министерството на земеделието, храните и горите. Една от тях е осигуряване дейността по дезинфекция на стопанства, засегнати от чума по дребните преживни животни. Сред важните въпроси, по които работи оперативният щаб за координиране на ситуацията и ограничаване на заболяванията по животни заедно с всички служби, е събиране на факти с оглед установяване откъде е дошла чумата по дребните преживни животни. Друга задача, която МВР изпълнява, е охраната при транспортирането и загробването на умъртвените по хуманен начин животни. Осигурена е и охрана на местата за раздаване на компенсациите на стопаните, което започна в края на миналата седмица. Във връзка с това са дадени точни инструкции към съответните ОДМВР.", "date": "2018.07.23", "title": "МВР се включи в дезинфекцията на стопанства, засегнати от чумата"}
{"url": "https://www.dnevnik.bg/sport/2018/07/23/3286245_skuchen_mach_bez_golove_zatvori_purviia_krug_na_purva/", "text": "С нулево равенство между \"Верея\" (Стара Загора) и \"Септември\" (София) приключи първия кръг от новия сезон в Първа лига. Двата отбора изиграха много скучен мач с малко интересни ситуации, който резонно завърши без голове. За цялото първо полувреме на стадион \"Трейс арена\" имаше само една опасност пред двете врати. Тя дойде в 37-ата минута, когато капитанът на \"Септември\" Борис Галчев отправи хубав удар от далечна дистанция, но вратарят Георги Георгиев уверено изби в корнер. Трябваше да изминат 60 минути игра, за да се стигне до втората вратарска намеса в мача. Мирослав Буднов стреля от далечно разстояние, но Георгиев отново беше на мястото си и спаси. В 67-ата минута пред крилото на \"Верея\" Антон Огнянов се откри най-чистото положение от началото на мача. Теофилос Курупис проби по левия фланг и намери на отлична позиция бившия играч на \"Левски\", който обаче стреля над вратата. Десет минути по-късно Огнянов направи още един сериозен пропуск. Той се измъкна зад защитата и остана очи в очи с вратаря Валентин Галев, но отново изпрати топката високо над напречната греда. Резултатите от първия кръг: \"Витоша\" (Бистрица) - \"Дунав\" 2:1 \"Черно море\" - \"Ботев\" (Враца) 2:1 \"Лудогорец\" - \"Етър\" 1:0 \"Ботев\" (Пловдив) - \"Левски\" 0:1 \"Славия\" - \"Берое\" 1:1 ЦСКА - \"Локомотив\" (Пловдив) 2:0 \"Верея\" - \"Септември\" 0:0", "date": "2018.07.23", "title": "Скучен мач без голове затвори първия кръг на Първа лига"}
