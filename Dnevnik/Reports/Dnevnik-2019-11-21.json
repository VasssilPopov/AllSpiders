{"url": "https://www.dnevnik.bg/bulgaria/2019/11/21/3995641_ne_delia_daritelite_na_malki_i_golemi_kaza_prezidentut/", "text": "Всеки дарява според възможностите си, затова не деля дарителите на малки и големи. Дарителството не означава да дадеш финансови средства, а да имаш осъзнат подход към проблемите на другите и към развитието на цялото общество, каза президентът Румен Радев при откриването на церемонията по връчването на четиринадесетите годишни награди \"Най-голям корпоративен дарител\" за 2019 г., на която беше домакин днес, предаде прессекретариатът на държавния глава. В речта си той припомни делото на родолюбивите благодетели от времето на Възраждането. Румен Радев подчерта, че расте делът на непаричните дарения и хората даряват все повече свои вещи или труд. \"Това да отделиш от собственото си свободно време, енергия, личен комфорт, времето за семейството, за да направиш така, че другите да живеят по-добре, е много ценно\", допълни президентът. Като най-устойчива и перспективна дарителска инициатива за едно общество държавният глава определи науката и образованието. Конкурсът на Българския дарителски форум отличава компаниите в страната, които реализират обществено значими каузи и инвестират средства, време и доброволен труд на служителите си. Наградите \"Най-голям корпоративен дарител\" се връчват в още четири страни от Централна и Източна Европа и насърчават налагането на стандарти за отговорно, ефективно и прозрачно корпоративно дарителство.", "date": "2019.11.21", "title": "Не деля дарителите на малки и големи, каза президентът"}
{"url": "https://www.dnevnik.bg/evropa/2019/11/21/3995311_privatizaciiata_v_iztochna_germaniia_ubiistvo_skandali/", "text": "                         \"Тройханд\" - това е институцията, която през близо петте години на съществуването си е натоварена с осъществяването на приватизацията в Източна Германия. И която е особено ярък символ на разочарованието от периода след Обединението на Германия, отбелязва \"Ди Цайт\". Решението за създаването на новата институция е взето на 1 март 1990-а година от Министерския съвет на Германската демократична република. Задачата на \"Тройханд\", както става известна агенцията, е да осигури прехода на германската индустрия към новия капиталистически пазар, включително да укрепи и приватизира предприятията. На 1 юли същата година е приет Законът за приватизацията и реорганизацията на националното богатство, който регламентира дейността на приватизационната агенция. През следващите четири години \"Тройханд\" осъществява 13 хил. приватизационни сделки. Някои я наричат \"най-голямата компания на света\". За други тя е \"скандална институция\", \"бюрократично чудовище\", \"кланица\". Както припомня \"Ди Цайт\", дейността на \"Тройханд\" води до закриването на три милиона работни места и 260 милиарда германски марки загуба. Убийството на Детлев Карстен Роведер За хората, чиято работа е била свързана с дейността на агенцията, един от шокиращите моменти в историята на \"Тройханд\" е убийството на нейния директор Детлев Карстен Роведер през 1991 година. Той е застрелян на 1 април в дома си от снайперист - член на Фракция \"Червена армия\". Около убийството и до днес има много неясноти - сигурно е само, че това е последният, 33-ти атентат, извършен от Фракция \"Червена армия\", възприемала Роведер като олицетворение на алчния капитализъм. Мария Брейтфелд-Марковски си спомня за първия си работен ден - 2 април 1991 година: \"Влязох в сградата на \"Вилхемщрасе\", където \"Тройханд\" тъкмо се беше преместила. След пренасяне се очаква сградата да е оживена, всеки да е зает с нещо. В този ден беше много различно - цялата сграда бе налегната от тъга. Беше тихо, хората бяха изумени от това, че са застреляли шефа им\". Според Екхард Нецман, който е ръководил строителството на електроцентралите в ГДР, съдбата на \"Тройханд\" е щяла да бъде различна, ако Родевер не е бил убит. \"Той беше работил в индустрията и познаваше мириса на машинно масло. Вярвам, че намерението му е било да спаси много повече източни предприятия\", казва Нецман. Невъзможното оздравяване Една година след обединението на Източна и Западна Германия служителите на \"Тройханд\" вече са 3 хил. Те не са работили заедно дотогава, а работният процес се променя ежедневно. Бригита Кауерс вижда обява във вестника, че \"Тройханд\" набира служители. Тя има опит в плановата комисия на ГДР и получава работата. В първия ден на новата позиция й е поставена и първата задача - да отиде в държавната библиотека и да проучи как Федералната република е оперирала със собствеността си преди обединението. \"През април 1990 година още не знаехме това\", спомня си тя. Мария Брайтфелд-Марковски пък споделя, че с постъпването си на работа поискала указания и директиви. Шефът ѝ казал: \"Нали имате глава, с която да мислите! Напишете си тогава директива, щом Ви липсва\". Адаптирането към условията на свободния пазар определено създава хаос, както разказва Хелмут Коки, ръководител на филиала на \"Тройханд\" в Берлин. \"Имаше няколко хиляди предприятия, които ни бяха подчинени. И те практически нямаха клиенти\". По това време хората искат да купуват само западни продукти, а източните компании нямат възможност да противодействат. \"Никой в предприятията нямаше представа как се привличат клиенти, как се подхожда към тях. Това досега не беше играло никаква роля\", допълва Коки. Подобно на множество предприятия в страните от Източния блок, голяма част от икономиката на Източна Германия се оказва неконкурентоспособна. Затова разказва и Йоханес Лудевиг – съветник на канцлера Хелмут Кол. \"Когато се срещнахме с колегите от ГДР, те ни казаха: една трета от предприятията са конкурентоспособни, за една трета можете да забравите - те трябва да бъдат отписани и закрити, и има една трета, която може да бъде запазена, но с цената на големи инвестиции\". Крахът на Съветския съюз през 1991 година обаче слага и край на взаимните икономически отношения с другите държави от Изтока. Изведнъж за компаниите от ГДР не остава пазар. Надпревара с времето Още със създаването си \"Тройханд\" има за приоритет връщането на собствеността, която е била конфискувана от правителството на Източна Германия. Осигуряването на инвестиции и развитието на бизнеса остават на втори план. До 1993 година три милиона души са загубили работата си заради фалит на компании. \"Само през първите три години около половината от местата в промишлеността бяха закрити\", разказва Лудевиг. Приоритетът на директорката на агенцията Биргит Бройел е приватизацията да се осъществи възможно най-бързо. До края на 1992 година почти 80 процента от предприятията са вече приватизирани. \"Госпожа Бройел държеше упорито на тези четири години (в които да се осъществи приватизацията – б.р.). Това беше нереалистично и до голяма степен нечестно\", смята Лудевиг. Ускорената приватизацията води и до грешки. Хелмут Коки посочва една от тях: \"До лятото на 1991 година се видя много ясно колко грешна беше идеята предприятията първо да бъдат преобразувани в дружества с ограничена отговорност или в акционерни дружества и едва след това да бъдат продавани на инвеститорите като цяло\". Според Коки за въпросните инвеститори основна цел е била да получат терените. Повечето предприятия са притежавали огромни площи, тъй като в ГДР земите не са се продавали. \"Повечето изобщо не се интересуваха от запазването на работните места\", казва още той. Краят на \"Тройханд\" През 1993 година избухва серия от скандали: група инвеститори са изкупили фирми на безценица. Цялата година е белязана от протести - гладни стачки, демонстрации, блокиране на централата на \"Тройханд\" в Берлин. Един ден към нея политат яйца и домати. Бригита Кауерс по това време е на работа: \"Сърцето ми се късаше, но си давах сметка, че няма друг начин. Съчувствах на протестиращите хора от селата, аз също смятах, че те трябва да се защитават\". В края на 1994 година \"Тройханд\" затваря врати. От следващата година дейността по приватизацията и следприватизационен контрол се поема от Федералната институция по въпросите на обединението. Бройел обявява, че по време на дейността си \"Тройханд\" е осъществила приватизацията на 13 хил. компании, осигурила е 1.5 милиона работни места и 184 милиарда марки гаранции за инвестиции. Стотици от приватизационните сделки обаче все още не са довършени - част от тях чакат окончателно одобрение, други се проточват заради съмнения за злоупотреби. Същевременно от самата агенция изчисляват, че вследствие на престъпни деяния, свързани със сключените сделки, са били нанесени щети в размер на 300 милиона марки. \"Към края на \"Тройханд\" през 1994 година бяхме раздали около 200 милиарда германски марки за оздравяване на компании\", казва Бригита Кауерс. Макар на пръв поглед сумата да изглежда огромна, средствата, които Федералната република е отпускала за субсидирането на каменни въглища например, са повече. \"Ставаше въпрос за това Източна Германия да тръгне по пътя на пазарната икономика, всичко трябваше да се случи бързо, защото иначе щеше да е твърде скъпо\", допълва Кауерс. Храна за популистите Днес, 30 години след падането на Берлинската стена и 25 години след края на дейността на \"Тройханд\", агенцията продължава да разбунва духовете в Германия. Популистките политически сили в страната - \"Алтернатива за Германия\" и Лявата партия, настояват за нови разследвания в парламента. Те срещат одобрението на много германци, според които начинът, по който е извършена приватизацията, е причина за продължаващото делене между Източна и Западна Германия - икономическо, политическо и обществено. \"В крайна сметка 88 процента от източногерманската собственост попадна в ръцете на западни компании, респективно на западногерманци\", посочва Екхард Нецман. \"Това, което ме смущава, е, че служителите на \"Тройханд\" биват представяни така, сякаш са кандидатствали да работят там единствено, за да получат някакъв личен дивидент. За повечето от нас, които идвахме от Запада, това не беше нормална работа\", обяснява Хелмут Коки и казва, че работата в \"Тройханд\" е \"белязала\" всеки един от служителите.", "date": "2019.11.21", "title": "Приватизацията в Източна Германия: убийство, скандали и 260 млрд. марки щети"}
{"url": "https://www.dnevnik.bg/sviat/2019/11/21/3995646_izraelski_medii_netaniahu_shte_bude_obvinen_v/", "text": "Израелският премиер Бенямин Нетаняху е обвинен в корупция, измама и злоупотреба със служебно положение в изявлението на главния прокурор Авихай Манделблит. Това съобщиха главният прокурор минути след като телевизионните канали Channel 12 и Channel 13 оповестиха решението му, задълбочаващо политическия хаос в страната след месеци на неуспех в съставянето на правителства. Това е първият случай на министър-председател на Израел, обвинен, докато е още на власт. Манделблит сега ще отправи искане да бъде свален имунитетът на Нетаняху и това може да отнеме до 30 дни. Седемдесетгодишният Нетаняху  вече е най-дълго управлявалият  министър-председател и е фигурата с надмощие в израелската политика в последното десетилетие. Той отрича да е извършил нещо нередно и наричаше разследванията \"лов на вещици\". По-рано няколко израелски издания  съобщиха, че екипът на Манделблит бърза да направи  изявлението до днес, преди да се стигне до трети избори от пролетта насам. Разследванията по случая продължиха три години, а началото на съдебните дела може да е въпрос на месеци. Тъкмо спорът дали и как Нетаняху да заема поста, преди евентуално да бъде повдигнато обвинението срещу него или преди да започне процесът му, провали коалиционните преговори между него и основния му противник, лидера на \"Синьо и бяло\" Бени Ганц, които опитваха да съставят правителство на единството. В момента изграждането на коалиция е в ръцете на Кнесета - депутатите трябва да се съгласят за кандидат-премиер до 21 дни, за да бъде избегнат нов вот. Случаите, заради които е обвинен Нетаняху Най-спорен е   - случай на подкуи, при който от собственика на изданието \"Уала!\" премиерът е получавал възможност за положително отразяване, а в замяна Нетаняху е отвръщал с правителствени политики, кото ще носят полза на компанията собственик на \"Уала!\", най-големия израелски телеком \"Безек\".  е свързан с обвинения, че Нетаняху е получил подкупи за стотици хиляди шекели от богати предприемачи срещу помощ за бизнеса или за лични правни въпроси. Тъй като не може да се докаже, че действително е извършена размяна на услуги, разследването срещу премиера бе за конфликт на интереси във връзка с подаръци, получавани от него и съпругата му Сара (скъпо шампанско, пури и други). При така наречения   (злоупотреба с влияние) става дума за нерегламентирана сделка с издателя на в. \"Йедиот ахронот\" Арнон Мозес за \"отслабване\" на влиянието на конкурентен всекидневник (\"Исраел хайом\"), ако Мозес се съгласи работата на премиера да се отразява в по-добра светлина. Според \"Джерузалем пост\" най-голям отзвук вероятно ще има решението Нетаняху да бъде обвинен в подкуп. Това означава, че делото ще се гледа в окръжен съд - инстанция, която често е по-твърда от други съдебни институции и може да се стигне до години лишаване от свобода, вместо месеци или обществено полезен труд. \"Нещо повече, това означава, че всяка молба до Върховния съд, каквато несъмнено скоро ще бъде отправена, за отстраняването му, има много по-голям шанс.\" Собственикът на \"Безек\" и \"Уала\" Шаул Елович и съпругата му Ирис също са обвинени в подкуп и възпрепятстване на правосъдието заеднос с издателя на \"Йедиот ахронот\" Мозес. За подкуп той може да бъде осъден на 10 години затвор или да му бъде наложена глоба (възможни са и двете наказания едновременно). За измама и злоупотреба с доверие е възможна присъда до три години.", "date": "2019.11.21", "title": "Нетаняху бе обвинен в корупция, измама и злоупотреба с доверие (допълнена)"}
{"url": "https://www.dnevnik.bg/bulgaria/2019/11/21/3995652_bulgariia_oshte_ne_e_vuzstanovila_obmena_na_danni_s/", "text": "България все още не е възстановила обмена на информация с данъчните администрации на други европейски държави и с трети страни след изтичането на данни от Националната агенция за приходите (НАП), но се работи по препоръки на Глобалния форум. Очаква се скоро да излезе втори доклад по изпълнението на тези препоръки и най-късно в началото на годината обменът да бъде възстановен. Това обясни пред журналисти изпълнителният директор на НАП Галя Димитрова, след като бе изслушана пред временната анкетна комисия в парламента, която бе създадена след изтичането на данни от агенцията. В момента по изпълнение на препоръките за сигурност се работи съвместно с експерти от Глобалния форум. \"След като приключи изпълнението на препоръките, се надявам, че в началото на следващата година най-късно ще бъде възстановен обменът на данни\", обясни Димитрова. \"Ние уведомихме Глобалния форум за пробива в системите и сме преустановили обмен на данни с всички страни от ЕС, както и с трети страни. Към момента не обменяме информация с нито една друга държава, но очакваме повторна проверка от Глобалния форум, която ще излезе с доклад\", добави Димитрова. \"Стриктно се спазват препоръките и се следи за резултатите. Тази комуникация със съответните данъчни администрации с държавите членки дотогава ще бъде затруднена\", допълни от своя страна председателят на временната анкетна комисия за изясняване на казуса с изтичането на данни от НАП Красимир Ципов. По думите на Ципов гражданите трябва да са наясно, че електронните услуги в НАП ще бъдат леко затруднени, тъй като има повишени нива на сигурност. По думите му най-същественото, което от НАП е трябвало да предложат на българските граждани, е да се намери баланс как да продължат дейностите по намаляване на административната тежест и предоставяне на електронни услуги и това информационните масиви на НАП да бъдат достатъчно защитени от подобни пробиви. През последните два месеца в НАП са работили по създаването на по-конкретни, по-стриктни правила за достъп в защитната стена на агенцията, конфигурирани са приложните защитни стени. Експерти са работили по идентифициране и блокиране на опити за експлоатация на уязвимости, както и реализиране на допълнителен защитен слой на публичния сайт на НАП, обясни Димитрова. \"По отношение на клиентите разширяваме обхвата на нашите електронни услуги, като се стремим заедно с това да повишим нивото на сигурност\", увери изпълнителният директор на приходната агенция. Пред депутатите в комисията тя каза, че агенцията обмисля да заведе граждански иск по делото срещу собственика на \"ТАД груп\" и двамата служители, обвинени за случая. Тя посочи, че според международни експерти няма никаква сигурна защита от кибертероризъм и единственото, което може да се направи, е да бъдат прилагани нови системи за сигурност, а старите да бъдат непрекъснато актуализирани. Представителите на НАП и Министерството на финансите смятат, че по-строги мерки и високи санкции в Наказателния кодекс биха оказали ефект и ще доведат до намаляване на опитите за незаконни пробиви в базите данни. \"От 1998 г. преценихме и изнесохме тази дейност извън министерството, за да осигурим сигурност и качествено обслужване на системите. От 2011 до 2016 г. имахме договор с \"Информационни системи\" на стойност 23 305 000 лв. с ДДС\", заяви главният секретар на министерството на финансите Таня Георгиева. Тя посочи, че от 2016 до 2019 г. за 29 млн. лв. е сключен договор, като за сигурността на НАП е платено около 4 млн. лв. По думите й част от тези дейности засягат критичната инфраструктура и се провеждат по специален ред заради класифицираната информация. \"Обслужваме и сключваме договори за 10 услуги – поддържане и усъвършенстване на софтуер, ремонти на хардуер, консултантски услуги и др. Подсигуряваме в достатъчна степен сигурността и качеството на услугите, а също така и на хардуера и софтуера. Правим всичко възможно не само сега, но и в миналото, и в бъдеще - да осигурим достатъчна сигурност на системите\", добави Георгиева. Опитите за хакерски  атаки към базата данни на НАП продължават  и след случая от юли, при който  медии получиха достъп до лични данни на над 6 млн. граждани и фирми . Междувременно в специализираната прокуратура също продължава разследването за кибертероризъм и незаконното източване на лични данни на над 6 млн. българи от НАП. Комисията за защита на личните данни глоби приходната администрация с  5.1 млн. лв.  НАП вече обяви, че  ще обжалва глобата  с мотива, че е жертва на престъпление, извършено въпреки предприетите мерки за защита.", "date": "2019.11.21", "title": "България още не е възстановила обмена на данни с други държави след теча от НАП"}
{"url": "https://www.dnevnik.bg/bulgaria/2019/11/21/3995296_kratki_novini_rumen_radev_prizova_za/", "text": "                         . Държавата обмисля създаване на фонд за компенсации на щети от градушки Държавата ще създаде компенсационен фонд за борба с градушките съвместно със земеделските производители, заяви в Троян заместник- министърът на земеделието и храните Виргиния Кръстева, съобщи \"Нова телевизия\". Тя допълни, че в момента се правят разчети и правна обосновка за създаването на фонда на базата на опит от Унгария, като чрез него България ще може да кандидатства за евросредства за управление на риск. \"Едва една трета от страната е покрита с ракетни площадки, част от национална система за борба с градушките\", заяви Кръстева Радев призова за източноевропейски ЦЕРН Българското правителство и държавите от региона следва да обединят усилията си за по-бързото изграждане на Международен институт за устойчиви технологии в Югоизточна Европа. Тази позиция държавният глава Румен Радев изрази на среща на \"Дондуков\" 2 с генералния директор на Европейската организация за ядрени изследвания (ЦЕРН) проф. Фабиола Джаноти. Тя е тук по повод тържественото отбелязване на 20-годишнината от приемането на България за пълноправен член на ЦЕРН. Според Радев изграждането на модерни научни центрове е предпоставка за създаване на перспектива за развитие на младите хора в родните им страни.  ", "date": "2019.11.21", "title": "Кратки новини: Държавата обмисля създаване на фонд за компенсации на щети от градушки"}
{"url": "https://www.dnevnik.bg/sviat/2019/11/21/3995643_bez_zashtita_ot_navodneniia_veneciia_shte_izgubi/", "text": "Венеция може да изгуби статута си на обект от световното културно наследство, ако не се защити адекватно от влошаващите се наводнения. Това предупреждават представители на ЮНЕСКО, предложили на италианския град помощ за възстановяване от бедствените приливи от миналата седмица, съобщи фондация \"Томпсън Ройтерс\". \"Ключови сгради в зоната на световното културно наследство са застрашени и това е сериозна тревога за нас, особено защото не става дума за изолиран случай\", казва Мехтилд Рьослер, директор на Центъра за световно културно наследство. Специалисти казват, че с климатичните промени, повишаващото се ниво на моретата и все по-често заливане на малките острови на Венеция със солена вода ще има още повече щети по историческите сгради. Базиликата \"Сан Марко\" бе наводнена след на-високия прилив от над 50 години насам и пораженията и разходите за възстановяване се оценяват на милиони евро. Рони Амелан, говорител на ЮНЕСКО, каза, че комисията на организацията, която се занимава със световното културно наследство, не е настроена позитивно към идеи за извъждане на обекти от списъка. Комисията е независима структура с представители на 21 държави и включването в този списък действа по-скоро като стимул за защита на обектите. Досега има само две подобни изключения. Едното е резерватът за антилопата, известна като арабски орикс, в Оман през 2007 г. заради отсъствие на защита. Второто е река Елба в района на Дрезден през 2009 г., след като в защитения участък бе построен мост. И в двата случая е била ощетена \"изключителната и универсална ценност\" на местата, пояснява Амелан. Догодина във Венеция трябва да има посещение на експертна комисия на ЮНЕСКО, която обяви 118 малки островчета и лагуната за защитен обект през 1987 г. Проектът за защита на града от приливите на морето е от вече далечната 1984 г., а от 2003 г. се работи по монтирането на MOSE - експериментална система с бариери. Инженери казват, че защитната система ще е готова в края на 2021 г. и ще струва 5.5 млрд. евро. Критици на проекта казват, че той е оплетен в корупция, раздути цени и отложени срокове. Първоначалната стойност на проекта бе 1.6 млрд. долара. Рьослер посочва още едно притеснение на ЮНЕСКО - бариерите MOSE са проектирани преди десетилетия и дори въведени в експлоатация може да се окажат неадекватни на още по-високо морско равнище. Проучване на организацията от миналата година показа, че 37 от 49 обекта на световното наследство в района на Средиземно море вече са застрашени от наводнения, а 42 са под заплаха от ерозия на бреговете.", "date": "2019.11.21", "title": "Без защита от наводнения Венеция ще изгуби статута си в ЮНЕСКО"}
{"url": "https://www.dnevnik.bg/sviat/2019/11/21/3995677_amnesti_interneshunul_nareche_feisbuk_i_gugul_zaplaha/", "text": "Човешките права, неприкосновеността на данните и свободата на изразяване са под въпрос заради компании като \"Гугъл\" и \"Фейсбук\", при които шпионирането е заложено в самия им бизнес модел и които наблюдават \"милиарди хора по света\". Това смята правозащитната организация \"Амнести интернешънъл\" според  нов доклад , осъждащ сиуацията, при която ключовата роля на двете компании в комуникацията на хората ги подтикват да правят опасен избор между поддаване на машината за шпионаж и и дистанциране от носещия ползи дигитален свят. \"Епъл\", \"Амазон\", \"Гугъл\", \"Майкрософт\" и \"Фейсбук\" може да имат надмощие в света на онлайн услугите, но в свободата на изразяване \"Фейсбук\" и \"Гугъл\" имат особено голяма власт, отбелязва докладът. \"Гугъл\" контролира 90% от търсенето по света, а една трета от населението използва някоя услуга, чийто собственик е \"Фейсбук\". \"Милиарди хора нямат никакъв избор освен да ползват това публично пространство при условия, диктувани от \"Фейсбук\" и \"Гугъл\",\" смята Куми Найдоо, генерален секретар на \"Амнести\". \"Не такъв интернет\" иската хората; нужно е човешките права да бъдат заложени в ядрото на мрежата, смята още \"Амнести интернешънъл\". Решенията според организацията - промяна в бинес модела и повече регулация. \"Фейсбук\" реагира остро с коментари, че платформата се финансира от реклами и не може да става дума за шпионаж, освен това тя не задължава потребителите да се регистрират. Освен това, продължава \"Фейсбук\", именно този бизнес модел дава възможност и на \"Амнести интернешънъл\", която също има реклами там, да достига до поддръжници, да събира пари и да работи за мисията си. Пред изданието The Verge говорител на \"Гугъл\" обяснява, че компанията в момента работи, за да даде на хората повече контрол върху данните им. Част от проблема според \"Амнести интернешънъл\" обаче е, че технологичните компании са станали твърдe големи, а резултатите от решенията им - регулиране на свободното слово, събиране на данни за здравето на хората, възможност политиците да лъжат в публикувани от тях реклами - се усещат по целия свят.", "date": "2019.11.21", "title": "\"Амнести интернешънъл\" нарече \"Фейсбук\" и \"Гугъл\" заплаха за човешките права"}
{"url": "https://www.dnevnik.bg/photos/2019/11/21/3995130_fotogaleriia_svetovnite_snimki_na_denia_-_21_noemvri/", "text": "Демонстранти, държащи флаг на Мапуче, се прикриват от водно оръдие на протест срещу правителството на Чили в Сантяго.", "date": "2019.11.21", "title": "Фотогалерия: Световните снимки на деня - 21 ноември 2019 г."}
{"url": "https://www.dnevnik.bg/bulgaria/2019/11/21/3995671_ima_nujda_ot_goliama_promiana_v_mediite_30-godini_sled/", "text": "Финансирането на обществените медии, и в частност на Българската национална телевизия и влиянието, което оказват социалните мрежи и стрийминг платформите върху журналистиката. Това бяха основните акценти на конференцията \"Медиите в България: 30 години по-късно\", която се състоя днес в Нов български университет. Законът за радиото и телевизията трябва да бъде преработен или да бъде изработен нов закон. По този въпрос съвпаднаха мненията на участниците във втората част на конференцията, посветена на финансирането на медиите и медийната собственост. Проф. Маргарита Пешева нарече действащия модел на финансиране \"неслучил се\". \"Никъде в Европа бюджетът не се изчислява на базата на един час излъчване, както е в България\", обясни тя. Пешева предложи да се премине на финансиране от Брутния вътрешен продукт на страната, който да бъде разписан в Закона за радиото и телевизията (ЗРТ). Тя добави и че по закон държавата е длъжна да субсидира цифровото излъчване на БНТ, но не го прави и значителна част от бюджета на обществените медии отива именно за него. Доц. Атанас Симеонов от Софийския университет \"Св. Климент Охридски\" изтъкна, че според него изпълнителната власт е иззела правомощията по съставянето на бюджета на БНТ и БНР от техните управителни съвети, тъй като техните функции в това отношение, записани в ЗРТ, се пропускат. Той подчерта и нуждата от предвидимост на бюджета, която в момента липсва и която в същото време затруднява планирането на обществените медии. Членът на Обществения съвет на БНТ, бивш издател и бивш депутат от БСП Мартин Захариев заяви, че представлява обществената телевизия, тъй като нейният генерален директор Емил Кошлуков няма възможност да присъства. Той неведнъж подчерта, че не познава проблемите на БНТ \"отвътре\", но показа графики и акцентира върху това, че 33% от дефицита на телевизията идва от плащанията за нейното цифрово излъчване. Той спомена липсата на политическа воля за промяна на начина на финансиране на обществените медии. \"Аз съм привърженик на по-радикални мерки и съм за изработването на нов закон за обществените медии\", каза той и предизвика вълнение в аудиторията, когато обяви, че \"има правна възможност за превръщането на обществените медии в търговски дружества\". По време на дискусията в края на конференцията на въпрос по какъв начин се избира съставът на Общественият съвет на БНТ и дали не трябва да има квоти за представители на различни неправителствени организации, Захариев отговори, че не се страхува да го каже: \"Тук има пропуск в закона\", допълни той. По негови думи в рамките на настоящия мандат на Кошлуков съветът още не се е събирал и не е избрал свой председател. Социалните мрежи и стрийминг платформите  В условията на новите технологи традиционната журналистика се намира в криза, а непрофесионалната такава е във възход. Това е мнението на проф. Лилия Райчева. \"Днес телевизията е изправена през \"Нетфликс\" и е в стрес как да стигне до младата аудитория\", каза на свой ред проф. Теодора Петрова. Бившият председател на Съвета за електронни медии доц. Георги Лозанов отбеляза, че в съвременния свят тенденцията е чрез социалните медии да се смесва частният с публичния образ. \"Днес се изказват частни мнения, които веднага стават публични. Това води до постистина\", обясни той, давайки за пример президентът на САЩ Доналд Тръмп и неговите публикации в \"Туитър\". Влиянието на социалните мрежи върху медиите подчерта и доц. Орлин Спасов, но в друг контекст. Той е на мнение, че една \"мощна\" консервативна вълна е \"завладяла\" политическото пространство и това се отразява негативно и на медиите. Като пример той посочи отношението на повечето български медии към теми като Инстанбулската конвенция, бежанците. За това до голяма степен е повлияла силната обществена реакция в социалните мрежи. Същевременно според него има положителна тенденция, която води началото си от  екологичните протести през 2012 г. , когато \"младите използваха социалните мрежи като инструмент, за да се организират\". Въпреки това той завърши: \"Има нужда от голяма промяна 30 години след промените.\" По време на конференцията бяха засегнати и други теми като \"миграцията на журналисти към политиката\" според проф. Иван Драганов, липсата на лустрация в медиите и оттеглянето на международните инвеститори от медийния пазар.", "date": "2019.11.21", "title": "Има нужда от голяма промяна в медиите 30-години след Промените, каза Орлин Спасов"}
{"url": "https://www.dnevnik.bg/bulgaria/2019/11/21/3995685_pravozashtitni_organizacii_sudiat_ek_zaradi_domove_za/", "text": "За първи път правозащитни организации в сферата на уврежданията предизвикват съдебна процедура срещу Европейската комисия за това, че тя е отказала да спре финансиране от Европейския съюз за изграждане на малки домове за деца с увреждания в България, предаде БНТ. Искът е подаден от три организации, една от които българска. Според правозащитните организации е недопустимо Европейската комисия да финансира структури, които задълбочават сегрегацията на децата и пречат на нормалното им развитие. Деинституционализацията започна през 2010 година и постепенно бяха изградени 258 малки домове, в които бяха настанени децата от 58 големи институции. Правозащитниците са засекли нарушения във всичките 24 малки домове - връзвани деца, клетки, изолатори, деца упоявани с медикаменти, за да не буйстват. Въпреки сигналите за продължаващите практики, европейската комисия продължила да финансира тези институции. Тъжната истина е, че десетки милиони евро от ЕС са изразходвани за възпроизводството на старите институции, защото т.нар. малки домове от семеен тип не са нито малки, нито са домове и нито могат да заместят семейството, казва изпълнителният директор на Международна организация за защита правата на хората с увреждания Ерик Розентал. Директор \"Център независим живот\" Капка Панайотова посочва, че от самото начало на процеса от организацията са казвали, че се тръгва по грешен път. Според официалната позиция от днес на Социалното министерство и агенцията за закрила на децата в тези центрове от семеен тип има много добри практики и медиите са известявани за тях, те не са съгласни с крайните изводи на правозащитниците и предстои да излязат с опровержение. Според статистиката - всяка година в тези домове се приемат близо 600 деца с увреждания. Според правозащитниците, формално няма нарушение на нашите закони, но пък тези домове изцяло противоречат на Конвенцията на ООН за правата на хората с увреждания и хартата на основни човешки права.", "date": "2019.11.21", "title": "Правозащитни организации съдят ЕК заради домове за деца с увреждания в България"}
{"url": "https://www.dnevnik.bg/sviat/2019/11/21/3995690_franciia_izprevari_germaniia_kato_nai-predpochitana_ot/", "text": "Франция за първи път от началото на миграционната криза през 2015 г. стана \"първа страна\" за кандидатите за убежище в Европа, като по този показател задмина Германия, предаде \"Франс прес\", цитирана от БТА. Според френския министър на вътрешните работи Кристоф Кастанер това е аномалия. \"Констатираме, че Франция е станала от 20 октомври първата страна по брой на кандидати за убежище в Европа, в момент, в който намалява притокът на мигранти в Европа. Това една статистическа аномалия, върху която трябва да работим\", заяви Кастанер. В разгара на миграционната криза, подхранвана от миграционните потоци заради сирийската криза, Франция регистрира 80 075 молби за предоставяне на убежище, според данните на Френското бюро за защита на бежанците, а в същото време Германия получаваше около 890 000 молби, което беше 10 пъти повече. Към 17 ноември Франция изпреварва Германия, като в страната са регистрирани 120 900 молби за убежище, докато в Германия те са били 119 900. Миналата година 184 000 души кандидатстваха за убежище в Германия срещу 123 000 във Франция. Този обрат се обяснява с факта, че хора, които не са успели да получат убежище на други места, идват да подават молби във Франция, казва източник от френското вътрешно министерство. \"Ето защо ние се ангажирахме на европейско ниво за реформа на правилата за предоставяне на убежище и на Шенген\". За да се промени тенденцията, правителството е предложило няколко мерки в началото на ноември в рамките на имиграционния си план. Сред тях са по-специално ускоряване на обработката на молбите за убежище и взимане на мерки за отдалечаване на кандидатите, веднага след като им е било отказано убежище, без да се изчака проучването на евентуална жалба от тяхна страна.", "date": "2019.11.21", "title": "Франция изпревари Германия като най-предпочитана от мигрантите страна"}
{"url": "https://www.dnevnik.bg/v_pamet/2019/11/21/3995687_pochina_pionerut_djeik_burtun_koito_prevurna_snouborda/", "text": "Американецът Джейк Бъртън Карпентър, наричан от някои \"Бащата на сноуборда\", е починал на 65-годишна възраст. Той е основател на една от водещите компании в сектора за производство на дъски, екипировка и аксесоари \"Бъртън\" (Burton Snowboards). Този месец Бъртън изпратил имейл до служителите си, с който съобщил, че отново има рак на тестисите. Американецът беше диагностициран със заболяването през 2011 г., но след терапия се излекува. Бъртън е пионер, който донесе сноуборда до широката публика и помогна на спорта да стигне до олимпийските игри и да се превърне в индустрия за милиарди долари, пише АП. През 1977 г. американецът напуска работата си в Ню Йорк и основава компанията, носеща името му. Целта му по това време е да развие елементарния сноуборд, изобретен през 1965 г. от Шърман Поупън под името \"снърфър\". \"Той беше нашият основател, душата на сноуборда. Човекът, който ни даде спорта, който всички обичаме толкова много\", заяви изпълнителният директор на компанията Джон Лейси. Във времето \"Бъртън\" е спонсорирала голяма част от водещите състезатели в този спорт - от Шон Уайт до Кели Кларк. През 2010 г. Джейк Бъртън заяви в интервю, че е щастлив от това докъде е достигнал сноубордът. \"Имах идеята, че в това е заложен спорт, че е повече от средство за пързаляне. Правим нещо, което ще остави следа. Не е просто като един ден да удариш джакпота\", заяви тогава Бъртън. Лейси призова в чест на Бъртън всички желаещи \"да направят това, което Джейк би правил утре - да покарат в снега\".  ", "date": "2019.11.21", "title": "Почина пионерът Джейк Бъртън, който превърна сноуборда в повече от спорт"}
{"url": "https://www.dnevnik.bg/sviat/2019/11/21/3995715_protest_v_kiev_sreshtu_kapitulaciiata_pred_rusiia/", "text": "Хиляди украинци протестираха тази вечер в центъра на Киев срещу онова, което те наричат \"капитулация\" пред Русия, предаде \"Франс прес\", цитирана от БТА. Демонстрацията беше организирана малко преди срещата за Украйна във формат \"Нормандска четворка\", която ще се проведе на 9 декември. Това ще бъде повод и за първа среща между президента на Украйна Володимир Зеленски и президента на Русия Владимир Путин. На 9 декември в срещата, която ще е в Париж, ще участват и френският президент Еманюел Макрон и германският канцлер Ангела Меркел. Протестът днес в Киев бе организиран в деня, в който страната отбелязва шестата годишнина от проевропейския бунт на Майдана. Демонстрантите носеха плакати, на които пишеше: \"Не на капитулацията!\". Те развяваха и украински знамена. \"Всяка отстъпка само ще влоши ситуацията. Не можем да сключим споразумение с Путин\", заявиха днес някои от демонстрантите. Протестът идва в момент на относително разведряване между Москва и Киев, белязано от връщането от Русия на Украйна на трите военни кораба, задържани миналата година край Крим, анкесиран от Русия през 2014 г. През септември двете страни размениха и затворници, което позволи в Украйна да се върнат екипажите на трите задържани кораба, 10 месеца след като бяха в руски арест. Освен това първите изтегляния на украински военни и на бойците на проруските сепаратисти бяха осъществени в три сектора на линията на неприкосновение в Източна Украйна, където конфликтът отне живота на над 13 000 души. \"Действията на Зеленски и на неговия екип, насочени към изтегляне на военните, са истинска капитулация. Това не е нормално\", казва един от демонстрантите днес в Киев. Противно на предшественика си Петро Порошенко, привърженик на твърдата линия спрямо Москва, президентът Володимир Зеленски, е по-благосклонно настроен към диалог. Тази политика обаче е непопулярна сред част от украинското население, по-специално сред националистите и бившите бойци, които протестираха вече срещу онова, което те смятат за \"капитулация\" пред Москва.", "date": "2019.11.21", "title": "Протест в Киев срещу капитулацията пред Русия"}
{"url": "https://www.dnevnik.bg/sviat/2019/11/21/3995718_razkrihme_obshirna_shpionska_operaciia_na_rusiia/", "text": "Сръбските служби за сигурност са разкрили обширна разузнавателна операция между руски шпиони и членове на сръбската армия. Това съобщи президентът на страната Александър Вучич броени дни, след като в края на миналата седмица медии разпространиха видео запис, на който се вижда как офицер от руското военно разузнаване дава пари на сърбин в Белград. По думите му сръбското разузнаване е продължило след този случай да следи руснака, както и че има притеснения за действията на други руски шпиони. \"Имало е 10 контакта с три източника\", добави той. Изявлението на Вучич бе направено след заседание на Съвета за национална сигурност, свикано след разрастването на скандала и посочването поименно на руснака като служител на Главното управление на Генщаба на руската армия (по-известно със старото си име ГРУ, Главно разузнавателно управление). До днес обаче имаше множество догадки кой е сърбинът, дали изобщо е държавен служител и спекулации, че записът дори е от преди 2 години. Руското външно министерство смята, че историята с видеото е провокация, заяви днес говорителката Мария Захарова. Тя напочни, че на 4 декември в Москва предстоят разговори на Вучич с президента Владимир Путин. Вече имаше среща на сръбския президент с руския посланик Александър Боцан-Харченко, един от най-добрите руски дипломатически специалисти по Балканите. \"Свикнали сме няколко дни преди контакти на висше или високо равнище да се появват интересни сюжети, представяни за сензации. Минава време и това или се замотава, или се оказва някаква наскоро съшита провокация\", определи случващото се Захарова. Но малко след изявлението ѝ Вучич заяви, че на видео записа наистина са служител на руското разузнаване и подполковник от сръбската армия в оставка. Той не посочи името му, а само инициалите З.К. \"Зададох на руските ни приятели и посланика един въпрос: \"Защо?\". Не виждам в това никаква логика\", допълни президентът. Той побърза да добави, че според него Путин не е бил информиран за действията на руското разузнаване на сръбска територия и че, както и досега, Белград се придържа към приятелски отношения с Русия. Ако всичко (на записа) се окаже истина, ще имаме сериозни проблеми\", заяви  за \"Блиц\" премиерът Ана Бърнабич, според която със случая ще се занимава военното разузнаване на страната. Скандалът се разрази в момент, когато сръбският вътрешен министър Небойша Стефанович бе на посещение в Москва за срещи с председателя на Съвета за национална сигурност Николай Патрушев и за да подпише споразумения за сътрудничество с Русия. Руснакът на видеото е Георгий Викторович Хлебан, съобщиха сръбски медии и Христо Грозев от разследващата група Bellingcat. \"Изглежда - независимо от общоприетото схващане - че някои хора в сръбското разузнаване/правоприлагащи органи не са твърде доволни от дейностите на ГРУ в Сърбия\", коментира той. Тази вечер Вучич потвърди, че на записа е подполковник Хлебан, бивш помощник на военното аташе на Русия в Белград. По думите му срещата е станала през декември 2018 г. но не посочи кой е направил записа. Президентът описа, че агентите, следвали З.К., не са можели да правят видео следене на Хлебан - \"освен от разстояние\" - защото руснакът е имал лична защита от други хора. Но нашите хора бяха по-успешни в други случаи, допави той, и обясни, че има звукови и видео доказателства за контактите на руския офицер с други сръбски военни. Вучич обвини и военните представители на някои западни страни, че шпионирали в Сърбия.", "date": "2019.11.21", "title": "Разкрихме обширна шпионска операция на Русия, обяви Сърбия"}
{"url": "https://www.dnevnik.bg/sport/2019/11/21/3995719_nepodvijni_na_terena_kak_holandskiiat_futbol_shte/", "text": "Изправени и неподвижни за минута след първия съдийски сигнал. Така ще останат футболистите в първите две нива на холандския футбол в мачовете от предстоящия кръг. Необичайният ход е в знак на протест срещу расизма, обявиха от елитната Ередивизи. В първата минута на двубоите футбол няма да се играе. Вместо това на видеостените ще бъде показано антирасистко послание. В края на първото полувреме ще бъде дадена допълнителна минута игра заради забавянето. Поводът за решението е скандала от преди дни, когато в Ротердам нападателят на \"Екселсиор\" Ахмад Морейра беше обиждан от група привърженици на \"Ден Бош\". Мачът беше прекъснат за половин час, след което продължи, а Морейра вкара гол. Местната федерация разследва инцидентите. Това е поредният случай на расизъм в европейския футбол. Наскоро подобни сцени имаше в няколко държави, сред които  Англия ,  Италия  и  Украйна . България беше наказана да играе срещу Чехия без публика заради скандалите, съпътствали мача с Англия.  ", "date": "2019.11.21", "title": "Неподвижни на терена: как холандският футбол ще протестира срещу расизма"}
{"url": "https://www.dnevnik.bg/analizi/2019/11/21/3995033_bulgarite_si_krotuvat_otkrai_vreme/", "text": "                         Тия дни си спомних онзи соц виц, дето един другар провежда събрание в предприятие: \"Партията реши, че трябва по самоинициатива да удвоите трудовите си норми\". Мълчание. \"А в съботите да садите дръвчета пред завода\". Мълчание. \"И повече никакви десерти в стола\". Мълчание. Чуди се другарят защо няма реакция, решава да провери дали чуват: \"Ало, утре всички тук в осем часа, защото ще ви бесим\". Чак тогава една плаха ръка се надига от последния ред. \"А въженцата ние ли да носим или ще ги осигурят от профсъюза?\" Сещате се, че асоциацията ми дойде от последните събития. От необяснимото безразличие, с което жителите на Перник дълго време не реагираха на режим. (Е, вчера най-после излязоха.) От бърборенето, което предизвика предложението да не се плаща първият ден от болничните. В други страни по улиците вече щяха да летят павета и да горят автомобили. В България експерти се чудят кой предложил глупавата мярка и има ли легитимност коалиционният съвет. Да добавим и протеста срещу избора на г-н Гешев за главен прокурор – протест, който си остава доста елитарен, макар че недоволството ни от правосъдната система (и по-специално от прокуратурата, която май целенасочено проваля обвинителни дела) е повече от масово. Още по-странен изглежда националният ни стоицизъм на фона на вълната от недоволства, заляла планетата през последните месеци. Понякога поводите са смешно дребни. В Ливан всичко пламна, защото властите решиха да обложат с такса телефонирането по WhatsApp, в Сантяго де Чили – защото щяха да вдигнат цената на обществения транспорт с 4%. Ирак и Египет се надигнаха срещу корупцията, Гърция отново гори заради правителствените отстъпки пред частния бизнес, а Франция си е на стенд бай. В Боливия се вбесиха заради фалшифицирани избори, в Барселона се бият за освобождаване на сепаратистките си лидери, а в Хонконг буквално ври и кипи. Да не забравяме и климатичната стачка, поведена от Грета Тунберг из най-различни точки на света. Няма да се заигравам със сравнения. С това, че ние тук, в София, не се помръднахме при 60-процентово увеличение на билетите. Че за фалшифицирани избори протестират само изгубилите. Че никакви лидери никога не сме готови да подкрепим, а по-скоро ще се радваме всичките да идат в затвора. Че на климатичните промени гледаме да не вярваме, белким да не ни бръкне някой в джоба. Добре де, защо сме на опашката не само на икономическата, но и на протестната активност? В перспективата назад към далечната история населяващите нашите земи май не са се отличавали с особено бунтарство. Вероятно причината е, че векове наред, според османското разделение на труда, християните по тези земи не са имали право да носят оръжие и са развили миролюбивост и трудолюбие. В априлските бунтове, станали впоследствие \"въстание\", а накрая въздигнати в \"национална революция\", с оръжие в ръка едва ли са участвали повече от няколкостотин човека. Горе-долу колкото бяха дисидентите, дръзнали да застанат открито срещу режима на Живков. Колкото излизат и днес против Гешев, в защита на природата или срещу общинските ремонти. Обяснявайте го както искате – покорство, недоверие, предпазливост – това е положението. По-близо сме до пацифизма на една Индия или до прагматизма на една Германия, отколкото до лесно възбудимите и настъпателни народи на Франция и Гърция. В този национален характер има и нещо хубаво – особено ако съумеем да погледнем с ирония на бронзовата патетика, чрез която се самозалъгваме, че сме бунтари, смелчаци и милитаристи. В по-близък исторически план българите се опариха поне на два пъти от своето голямо политическо протестиране. Необикновеният изблик на недоволство срещу катастрофата \"Виденов\" доведе до реформите на Костов – по моему неизбежни и дори закъснели, но изключително болезнени за голяма част от гражданите, които едва много по-късно взеха да усещат позитивните им ефекти и вече не ги свързват с конкретния министър-председател. Вторият – това бяха протестите от 2013 г., започнали вляво срещу цените на тока и преминали вдясно срещу издигането на Пеевски за шеф на ДАНС. Как завършиха те? Благодарение на тях г-н Борисов се върна на власт и досега управлява, поддържан от същия този Пеевски и ДПС. Песимизмът по отношение на общото е в рязък контраст с многобройните мобилизации по частни теми, които нерядко носят победи за гражданите. Грандиозната учителска стачка, отчаяната битка за децата с увреждания, смелостта на медицинските сестри – подобни корпоративни акции изглеждат на нашите съграждани по-разумни, защото нерядко постигат реални резултати благодарение на свойството г-н Борисов бързо да отстъпва (както направи и сега с болничните). Няма общонационални цели – има засегнати съсловия, има ощетени професии, има села, които блокират национални пътища. И все пак, защо от частния проблем в България не пламват големи пожари като в Чили и Гърция? Вероятно песимизмът по отношение на партиите, лидерите и изобщо на политическото е стигнал толкова далеч, че подкопава самата идея за обща съдба на нацията. Българското се преживява в бутафорни етнографски ритуали, в исторически възстановки и патетични чествания, в обиждане от поредно изказване на Путин или Макрон – но не в обща борба за по-добър живот тук и сега. Възможно е и друго. Може би националният песимизъм, залегнал в основата на покорството, възниква в резултат от ловки политики на управляващите елити, които благодарение на подръчните си медии успяват да пренасочват протестите народни към несъществуващи мигранти, шумна ромска музика, норвежци, които отвличат децата ни, и други такива забележителни политически битки. В тази страна на практика няма публична сфера, тя е засипана от планини медиен боклук, който буди разнопосочни страсти и не позволява изкристализирането на сериозни дебати по важните теми на нацията. Успоредно с болничните, кризата в БСП и оплакванията от съмнителни изборни резултати, \"Фейсбук\" беше разтърсен от грандиозно възмущение срещу кориците на \"Хари Потър\", в които инфлуенсърите видяха спомен за тоталитарното си детство, когато са ги мъчили да ядат мляко с ориз в детската градина. На всеки протест се противопоставя контра-протест. В демократичния свят това става само при някакви крайни, фашистки прояви, а при нас е всекидневие. Всяко мнение задължително поражда контра-мнение. Върви, че се ориентирай. Удивителен беше дебатът по БНТ между представители на профсъюзите и на работодателите в понеделник – едната казва едно, другият – точно обратното, а медията не се чувства длъжна веднага, с няколко клика, да провери и съобщи как точно стоят фактите (например какъв точно е броят на болничните листове за годината). Това не е изолиран случай, а системна медийна политика, която се представя за демократична. Изказани бяха различни мнения, стана хубаво шоу, макар че не разбрахме нищо. У нас вече отдавна няма авторитети, няма и безспорни лидери, но това не ни прави по-свободни, тъкмо напротив. Днес хаосът е ключът към съвременното господство: той пречи на гражданите да се организират за съпротива отвъд непосредствения си корпоративен интерес. Така те се разпадат на групички, подозират всекиго, който се опита да ги поведе, и в последна сметка... абе, стабилност.", "date": "2019.11.21", "title": "Българите си кротуват. Открай време"}
{"url": "https://www.dnevnik.bg/bulgaria/2019/11/21/3984690_dnes_e_praznikut_na_hristiianskoto_semeistvo_vuvedenie/", "text": " Православната църква днес отбелязва Въведение Богородично - празник, посветен на християнското семейство и на християнската младеж. На този ден 3-годишната Мария била отведена от родителите си Анна и Йоаким в Йерусалимския храм и отдадена в служение на Бога. Така двамата изпълнили обещанието, което дали преди зачеването на дъщеря си. Светата Дева била оставена на първото стъпало пред храмовия вход и - за почуда на всички присъстващи - неподдържана от никого, се изкачила свободно по 15-те стъпала и се спряла на най-горното. Там първосвещеникът Захария я посрещнал и я въвел в Светая Святих. Денят става символ на въвеждането на младия човек в храма, в лоното на църквата и вярата и на християнското семейство, чийто първопример са Дева Мария и съпругът ѝ Йосиф. На Въведение Богородично православната църква препоръчва на родителите да водят децата си на богослужение, да им разказват за вярата и библейските събития и така да ги възпитават в християнски дух. Празникът е въведен в Константинополската църква през 7 век от патриарх Терасий, а в Римокатолическата църква - през 1374 г. от папа Григорий Единайсети.", "date": "2019.11.21", "title": "Днес е празникът на християнското семейство Въведение Богородично"}
{"url": "https://www.dnevnik.bg/analizi/2019/11/21/3995093_cacarov_i_geshev_strahuvat_politicheskata_klasa_zatova/", "text": "                         Страхопочитанието към господин Сотир Цацаров е видно през време на целия му мандат, през изслушванията в Народното събрание. Много рядко се вижда българските депутати да са толкова покорни и единомислещи. Определено фигурата на все още действащия главен прокурор прави депутатите единни. Но зад всичко това не знам дали не стои огромен страх, защото знаем, че нашата политическа класа съвсем не е безупречна по отношение на имуществото си. Медиите и специално разследванията на Антикорупционния фонд и на \"Биволъ\" показват, че проблеми има, а Към БСП през последните две седмици гледа цялото общество, и то с особено внимание. Една от причините е дали ще подкрепят президента Радев за едно противопоставяне за избора на Гешев, но това не се случва. Към момента БСП са доста пасивни. По отношение на процедурата за КПКОНПИ нищо не им пречеше да представят алтернативна кандидатура на ГЕРБ и т. нар. патриоти, но не го направиха, което ги поставя в една много смешна позиция – превърнали се в една казионна притурка на ГЕРБ Главният прокурор може, ако поиска, да събере всичко за живота на един български граждани, и вероятно е събрал нужната му информация за живота на тези, които ще го избират за новия пост: Въпросът е дали всичко събрано е оформено като едно обвинение и дали е в рамките на обвинителен акт или е една вътрешна проверка, или е в някоя папка в прокуратурата и може би в момента се събира. Тук изскача проблемът с това знаем или не какво прави главният прокурор и по адрес на кого. Вторият проблем е знаем ли как си тръгва настоящият главен прокурор от прокуратурата -– какво завари, какво оставя, какво реши, какво не реши. Няма институция в българската държава, която да му поиска сметка какво е правил за тези 7 години. Това започва да се предава по линия на това кой най-много одобрява действащият главен прокурор и, ако не променим нещо, така ще бъде – и Гешев ще посочи своя приемник. Мисля, че Цацаров и Гешев \"страхуват\" действащата политическа класа в България и това ги прави толкова обични от целия български политическия ред. След това обаче имаме един особен феномен – и комисията за противодействие на корупцията трябва да бори хора, които упражняват високи политически длъжности, и прокуратурата. До този момент, посочете ми един осъден от ГЕРБ или отнето имущество на някой висш български държавник. Няма такъв! КПКОНПИ има толкова смесени функции, че тя прилича на една служба по разузнаване, една полиция и една прокуратура заедно, без да има яснота какво точно прави.", "date": "2019.11.21", "title": "Цацаров и Гешев \"страхуват\" политическата класа, затова са толкова обични"}
{"url": "https://www.dnevnik.bg/skorost/2019/11/21/3994429_nalaganeto_na_globi_za_nepodgotveni_za_zimata/", "text": "Традиционната за този момент от годината  акция \"Зима\"  на пътна полиция навлиза днес в своята последна фаза, при която акцентът ще е върху подготовката за зимния сезон на автомобилите. До момента интересът беше насочен към велосипедистите и превозните средства с животинска тяга, както и към пешеходците. От днес пътните полицаи ще проверяват дали леките коли са с  подходящи за зимни условия гуми  - зимни, или с поне 4 мм. грайфер. На проверка ще подлежат също светлините, чистачките, системите за измиване на стъклата, наличието на аптечка, триъгълник, пожарогасител и т.н., и дисциплината на водачите. За износени или повредени гуми глобата е 50 лева. При открита друга неизправност по автомобила, в зависимост от това дали тя е незначителна или създава опасност от катастрофа, санкцията е между 50 и 500 лева. По време на акция \"Зима\" през ноември 2018 г. са проведени 639 специализирани акции. Направени са общо 53 659 проверки. За периода са констатирани 3747 нарушения, като са взети повече от 15 000 мерки - актове, глоби, спиране от движение на автомобили и др.", "date": "2019.11.21", "title": "Налагането на глоби за неподготвени за зимата автомобили започва от днес"}
{"url": "https://www.dnevnik.bg/sport/2019/11/21/3994829_kakvo_shte_donese_na_visshata_liga_zavrushtaneto_na/", "text": "                         Тези думи, изречени преди 15 години продължават да бъдат емблематични за Жозе Моуриньо и до днес. Един от най-успешните треньори в съвременния футбол  се завръща в играта като като беше назначен за мениджър на \"Тотнъм\" . Само 11 месеца, след като португалецът беше уволнен от \"Манчестър юнайтед\", а репутацията му срината, той получава нов шанс да бъде сред елита във Висшата лига, където винаги е казвал, че е мястото на най-добрите треньори. И въпреки че Моуриньо е сред най-успешните наставници в световния футбол привличането му в Северен Лондон се приема разностранно. Още преди да е водил \"шпорите\" и в един мач, Специалния вече се сблъсква с вълна от негативни реакции. В социалните мрежи се появи хаштага #Mourinhoout, който описа негативизма на феновете. \"Със сигурност \"Тотнъм\" ще се раздели с реномето си да бъде отбор, който е харесван от неутралните фенове. Моуриньо винаги е бил фигура, която не оставя хората безразлични, така че нещата няма да се променят\", каза бившият английски национал Джейми Карагър след назначаването на португалеца. Рисковете, които поема Специалния За пет години при Маурисио Почетино \"Тотнъм\" се превърна в стабилен отбор, който е сред водещите в Англия, но не успя да спечели нито един трофей. Моуриньо идва с тази задача в Лондон, а според мениджъра, който е в основата на сделката с \"Тотнъм\" Пини Захави, Специалния може да изгради манталитет на победители сред играчите на \"шпорите\". Предизвикателствата пред португалския мениджър не са малко, след като той изповядва съвсем различен стил от Почетино, а в последните години \"Тотнъм\" стана популярен с нападателния си футбол. След 12 кръга \"шпорите\" са 14-и в таблицата с баланс от три победи, пет равенства и четири загуби и едва 14 точки. Дотук в историята на Висшата лига никога отбор, който след 12-ия кръг е бил с 14 или по-малко точки, не е успявал да се класира в топ 4 в края на сезона. Пред Специалния и \"Тотнъм\" стои това предизвикателство, което изглежда и като голямата цел.      \"В момента \"Тотнъм\" не е в най-доброто си състояние чисто емоционално и психически. Отборът загуби тежко от \"Байерн\" в Шампионската лига, отпадна от Купата на лигата, не се представя добре, така че треньорската промяна ще внесе промяна. Убеден съм, че прагматизмът на Моуриньо ще бъде много полезен, защото ще му помогне да стабилизира \"Тотнъм\" в защита\", каза бившият играч на \"шпорите\" Джейми Реднап. Рискът пред Специалния не е свързан единствено с това дали ще успее да класира \"Тотнъм\" за Шампионската лига и да върне тима в челото. Предизвикателството пред него е още по-голямо, тъй като поема отбор, който изглежда в края на жизнения си цикъл. Футболистите играят дълго време заедно и има отстъпление в представянето им. Освен това ключови фигури са в последните години от договорите си и поне за момента е малко вероятно да останат в Северен Лондон. В кариерата на Моуриньо се наблюдава и интересна тенденция, след като с \"Челси\", \"Интер\", \"Реал\" (Мадрид) и \"Манчестър юнайтед\" той успя да спечели трофей още в първия си сезон. За да успее да го постигне и начело на \"Тотнъм\" той трябва да се фокусира или върху ФА къп или в европейските турнири. Възобновяването на стари съперничества \"Във Висшата лига вече няма да бъде спокойно\", така една от телевизите, които излъчва шампионата в Англия Sky Sports рекламира завръщането на Специалния. Със сигурност присъствието на Моуриньо в английския футбол ще направи пресконференциите преди мачовете много по-интересни, а и ще бъде любопитно какво се случва край страничната линия, когато играе тимът на португалеца. Завръщането на Моуриньо възобновява и стари съперничества след едногодишна пауза. Моуриньо отново ще може да се изправи срещу Пеп Гуардиола, с когото се съревновават още от Испания, докато водеха \"Реал\" и \"Барселона\". Дотук двамата са се изправяли 22 пъти, в които Моуриньо има само пет победи, а е губил 11 пъти. На английска земя балансът е две победи за Моуриньо, четири за Гуардиола и едно равенство. Португалецът ще получи шанс да се изправи за пореден път и срещу Юрген Клоп, с когото дотук имат 10 мача. Моуриньо обаче отново има негативен баланс - две победи, четири равенства и четири поражения. В Англия мачовете между тях три пъти завършиха наравно, след което мениджърите си размениха по една победа. Именно след загуба от Клоп и \"Ливърпул\" на \"Анфийлд\" през миналия декември Моуриньо беше уволнен от \"Манчестър юнайтед\". Специалния ще дебютира в английския футбол в събота в дербито с \"Уест Хем\", като до края на 2019 г. го чакат 10 двубоя в рамките на 40 дни.", "date": "2019.11.21", "title": "Какво ще донесе на Висшата лига завръщането на Жозе Моуриньо"}
{"url": "https://www.dnevnik.bg/sviat/2019/11/21/3995028_abortut_ne_tlaska_jenite_kum_samoubiistvo/", "text": "Жените, извършили аборт, не са по-склонни към самоубийство – това показа проучване в авторитетния журнал The Lancet Psychiatry. По-важен фактор са вече съществуващи психически проблеми у жените, опитали да прекратят живота си. \"Възгледът, че  абортът води до мисли , планове или дори опити за самоубийство, се използва, за да се създават политики в някои региони от света\", казва водещата изследването Джулия Стайнберг от Мерилендския университет. \"Проучването ни не открива доказателства в подкрепа на това.\" Това е първото всеобхватно изследване на връзката между  прекратяването на бременността  и  опитите за самоубийство.  То се основава на данни за 520 хил. датчанки, събирани в продължение на 17 години. За разлика от множество други досега, авторите му не са ограничени от малък брой участници, а освен това взимат предвид и съпътстващи фактори. Сред близо половин милион жени в проучването, 48 990 (или 9.4%) са преживели поне един  аборт в първия триместър , а 10 216 (2%) са направили  опит за самоубийство.  Сред абортиралите, 1402 (8.9%) са направили опит за самоубийство за пръв път след прекратяването на бременността. Също така, 8.6% от тях са направили такъв опит в годината преди аборта – което, според авторите, е доказателство, че прекратяването на бременността не е причината за тези опити. Пет години след преживяването на аборт 2.2 на всеки 1000 жени опитват да отнемат живота си; същото важи за 2 на всеки 1000 жени, които не са абортирали. Опитите за самоубийство се свръзват най-често с предишни психични проблеми.", "date": "2019.11.21", "title": "Абортът не тласка жените към самоубийство"}
{"url": "https://www.dnevnik.bg/detski_dnevnik/2019/11/21/3994523_istoriiata_na_edin_vduhnovitel_koito_priema_sebe_si/", "text": "Янис Макдейвид е мотивационен лектор. Ражда се без ръце и крака, което би събудило съжаление у много хора. Истината е, че това е последното усещане при среща с него, защото той по нищо не се различава от тези, които не са в неговото положение. Обича да ходи на кино, да слуша музика, да се среща с приятелите си, да ходи на купони – все неща, типични за 28-годишната му възраст. Силният дух е единственото нещо, което го различава от \"нормалните\" хора и му помага да се справя в трудни за него моменти. Миналата година сбъдва една своя мечта - изкачва планина в Перу, носен от приятелите си на гръб - \"бях като турист в раница\", казва и се смее той. Следващата му цел е Килиманджаро, която ще осъществи още идната година. В момента Макдейвид живее в Берлин с приятели, има работен екип, който управлява и не спира да обикаля света, за да помага на хората. Никога не е мечтал да стане публичен лектор, но когато вижда, че в обществото и света могат да се променят много неща, решава че може да бъде началото на тази промяна. И така вече 4 години се опитва да вдъхновява както възрастни, така и деца да \"изживеят живота си по най-добрия начин\" и да направят първата крачка към това да приемат себе си такива, каквито са. \"Когато аз напрawих това започнах да живея отначало. Така можех вече да се фокусирам върху бъдещето и мечтите си\", казва той.      Макдейвид се ражда в Германия. Изоставен от биологичните си родители той живее в дом за деца със специални нужди 14 месеца. Осиновява го семейство, което се грижи за още няколко деца с увреждания. \"Винаги се чувствах като напълно нормално дете. Разбира се знаех че имам ярко жълт стол за хора с увреждания, но това за мен не беше нещо различно\", разказва той. На 8-годишна възраст настъпва един от най-тежките периоди в живота му, след като се поглежда в огледалото и осъзнава, че е физически различен от връстниците си. \"Тогава започнах да се боря със себе си и тялото си, защото не исках да приема тази ситуация. Борбата със себе си ми отне около 8 години. Бях започнал да страня и да се крия от другите, защото не исках да ме виждат. Бях наистина засрамен\", обяснява Макдейвид. Повратната точка в живота му настъпва, когато е на 17. Така успява да направи първата и най-трудна стъпка към това да приеме себе си такъв, какъвто е. Разказва, че тя е основното нещо, което отваря пътя към промяната. Когато изживява кризата с това как изглежда тялото му, мисли основно за негативните последствия. Обяснява го просто - \"Представете си везна. Едната ѝ страна беше толкова натежала от тях, че позитивната беше празна. Това беше моята първа стъпка, защото ако имам толкова много негативни неща, трябва да имам също толкова позитивни, за да се получи баланс\". Това е и основната тема в лекциите му - как хората да успеят да приемат себе си такива, каквито са. Пише и книга. Нарича я \"една от онези, които променят живота\". Идеята дава служител в германско издателство, който присъства не една от неговите лекции. Казва му, че трябва да разкаже историята си в книга. Макдейвид се съгласява, но решава да измести фокуса от личността си, защото не иска да пише единствено за своята лична история. \"Въпреки че е интересна, след като я прочетете ще оставите книгата настрана. Както с лекциите, така и с нея исках да мотивирам аудиторията да преосмисли живота си и така се появи \"Вашият най-добър живот\", разказва той.      В края на лекциите си казва, че вижда промяната в очите на хората. Някои от тях идват при него просто за да му благодарят, други се свързват след известно време, за да търсят помощ. Не успява да обърне достатъчно внимание на всички заради натовареното си ежедневие, но се старае да бъде полезен. \"Да изживееш живота си по най-добрия начин е представата ми за щастие, което е строго индивидуално за всеки човек. Има много лесна формула, която насочва в определена посока, а тя е да си представите какво искате да видите в последния ден от живота си, щом се обърнете назад. Действа безотказно\", разказва Макдейвид. Сега пред него съвсем близо стои сбъдването на още една мечта, освен тази да се изкачи на Килиманджаро - истински желае да стане мото състезател. Въпреки че не би могъл да управлява мотора, той вече има приятел, който да бъде до него и в тази смела мечта.", "date": "2019.11.21", "title": "Един вдъхновител, който приема себе си такъв, какъвто е"}
{"url": "https://www.dnevnik.bg/sport/2019/11/21/3995024_gimnastichkite_predstaviat_dnes_svoia_spektakul_v/", "text": "Шоу с участието на състезателките от националния отбор по художествена гимнастика очаква зрителите в София. Събитието ще се проведе днес в 19 ч. в зала \"Арена Армеец\". Съчетания и нови композиции ще представят Невяна Владинова, Катрин Тасева и Боряна Калейн, както и състезателките от ансамбъла - Симона Дянкова, Лаура Траатс, Мадлен Радуканова, Стефани Кирякова и Ерика Зафирова.  Билети за събитието, което се организира от Българската федерация по художествена гимнастика, се продават  онлайн . Пропуските са на цени от 15 до 40 лева, като ВИП билетът в близост до терена струва 60 лева. За последно българките играха на в София в средата на април по време на домакинството на Световната купа. Любовта между нас и нашите фенове ражда вяра, вдъхновява и зарежда със сили. Нека чувстваме този обмен на любов по-често! Нека не само се състезаваме, но и да се забавляваме. Искаме да подарим на хората нещо красиво, за да дойдат с децата и приятелите си\", каза председателят на федерацията по художествена гимнастика Илияна Раева, която обеща догодина да има голямо национално турне след олимпийските игри в Токио. Свои изпълнения ще покажат още представителки от 14 клуба по художествена гимнастика от София. Участие в събитието ще вземат музикалните групи СКАНДАУ и Deep Zone Project. Шоуто в \"Арена Армеец\" е част от минитурнето на гимнастичките в страната. Досега се проведоха спектакли в Пловдив и Русе, като предстои събитие в Панагюрище на 10 декември.", "date": "2019.11.21", "title": "Гимнастичките представят днес своя спектакъл в \"Арена Армеец\""}
{"url": "https://www.dnevnik.bg/evropa/2019/11/21/3990577_liderite_v_evroparlamenta_dominaciia_na_germaniia/", "text": "След дълго проточили се преговори пъзелът на новото ръководство на Европейския съюз е почти подреден. Въпреки усилията за географски и политически баланс след изборите за Европейски парламент през май обаче, се очертават някои ясни победители и губещи в разпределението на ключови ръководни позиции. Победителите успяха да настанят свои съюзници на стратегически места, позволяващи им да повлияят в следващите 5 години на резултата от процеса на изготвяне на политики. Губещите няма да разполагат с такова влияние и ще трябва да полагат повече усилия, за да прокарват предложенията си. Анализ на  VoteWatch  показва кои национални групи от евродепутати и национални партии, са получили най-важните постове в законодателната институция и сравнява силата на ключови национални партии в Европарламента с тяхната сила/представителство в други институции (Европейската комисия, Съвета на ЕС). В анализа не се посочва нищо за 17-членната делегация на България, но справка на \"Дневник\" показа, че сред българските представители ръководни позиции заемат: - Емил Радев (ГЕРБ/ЕНП) - зам.-председател на Комисията по граждански свободи, правосъдие и вътрешни работи, - Андрей Новаков (ГЕРБ/ЕНП) - координатор на групата на ЕНП в комисията по регионално развитие, - Искра Михайлова (ДПС/\"Обнови Европа\") - зам.-председател на \"Обнови Европа\", - Андрей Ковачев (ГЕРБ//ЕНП) - зам.-председател на групата на ЕНП - Ева Майдел (ГЕРБ/ЕНП) е координатор на Мрежата на младите евродепутати от ЕНП (под 40 години). Германците - най-добре представени, чехите – най-успешни пропорционално Като цяло германската национална група получава най-добрия резултат според лидерските позиции в Европейския парламент, което не е изненада предвид че това е най-голямата национална група в институцията с 96 членове.  получи три зам.-председателски поста в ЕП. Манфред Вебер оглавява групата на Европейската народна партия. Съпредседателите на групите на Зелените и на Европейска обединена левица/Северна обединена левица и зам.-председателят на групата на социалистите и демократите са германци. Освен това германски евродепутати (основно от блока Християндемократически съюз/Християнсоциален съюз) оглавяват пет комисии – по международна търговия, земеделие и развитие на селските райони, бюджетен контрол, външни работи и култура и образование. Но когато се вземе се предвид размера на националните делегации, германците са малко по-слабо успешни в сравнение с други три групи – чехите, португалците и румънците. (делегацията им се състои от общо 21 души) са двама от зам.-председателите на ЕП, зам.-ръководители на няколко ключови икономически комисии (по икономически и парични въпроси, международна търговия, заетост и социални въпроси и бюджетен контрол), както и координаторите в няколко различни политически групи. Това е доста за относително малка делегация като чешката, което я поставя над средното в Европарламента. ( )  (общо 21) са малко по-назад от чешките. Националната им група има един зам.-председател на ЕП и шестима зам.-председатели на комисии (по икономически и парични въпроси, вътрешен пазар и защита на потребителите, заетост и социални въпроси, земеделие и развитие на селските райони, бюджети, рибно стопанство). Португалци за заместник ръководителите на групата на Европейската народна партия, както и двама зам.-председатели на Европейска обединена левица/Северна зелена левица.       (общо 32-ма) са националната група, която постига третият най-висок (в пропорционално отношение) резултат за лидерски позиции в ЕП. Сред причините за това е, че румънски евродепутати са концентрирани в трите най-влиятелни групи в ЕП, които получават най-важните позиции в институцията – ЕНП, Социалисти и демократи и \"Обнови Европа\" (неин председател е Дачиан Чолош). Зам.-председателите на ЕНП и на Социалисти и демократи са  Зигфрид Мурешан  (беше кандидат за еврокомисар) и  Рована Плумб  (беше първото предложение на Румъния за еврокомисар, но ЕП я отхвърли заради конфликт на интереси). Адина Йоана Вълян ( сега номинирана за еврокомисар ) беше избрана да оглави влиятелната комисия по промишленост, изследвания и енергетика. Тя беше една от само двамата ръководители на комисии от Централна и Източна Европа. Французите печелят влияние, италианците и британците - губят Подобно на Германия, другите големи делегации в Европарламента също имат добри резултати в абсолютни стойности (защото имат много евродепутати). Но за разлика от германците, пропорционалните резултати на другите големи национални групи не са много високи.  (общо 74 човека) се представят наред със средното за ЕП, което представлява подобрение спрямо предходния мандат и се дължи главно на ключовата роля на делегацията им в \"Обнови Европа\". Едно от обясненията за слабото лидерско влияние в предишния мандат е това, че французите не бяха много на брой в нито една от групите, с изключение на десните националисти. Това се промени след изборите през май тази година със създаването на либерално-центристката група \"Обнови Европа\". В новия Европарламент няма нито един французин зам.-председател, но четирима французи оглавяват комисии (по околна среда, обществено здраве и безопасност на храните, регионално развитие, транспорт и туризъм, сигурност и отбрана). Френски евродепутати има в ръководството на всички политически групи с изключение на Европейски консерватори и реформисти, единствената група без французи. Мано Обри е съпредседател на Европейска обединена левица/Северна зелена левица, а французи са зам.-председател в ЕНП, Социалисти и демократи, \"Обнови Европа\", Зелени/Европейски свободен алианс, \"Идентичност и демокрация\". Въпреки че председателят на Европарламента Давид Сасоли е италианец (както и преди – Антонио Таяни)  , състояща се от 73-ма евродепутати, като цяло има по-малка тежест спрямо размера си що се отнася до лидерски позиции в институцията. Наблюдава се спад във влиянието ѝ като обяснението е, че най-голямата италианска партия, крайнодясната \"Лига\", е член на групата \"Идентичност и демокрация\", а на нея ѝ бе попречено да получи лидерски позиции заради \"санитарен кордон\", сформиран от другите политически групи. Втората по големина италианска партия, Демократическата, загуби хегемонията си в групата Социалисти и демократи, а третата по големина, Движение \"Пет звезди\", не е член на нито една група. Някои италианци все пак заемат важни позиции, например зам.-председателят на Европарламента Фабио Масимо Касталдо, председателят на \"Идентичност и демокрация\" Марко Дзани, съпредседателят на Европейски консерватори и реформисти Рафаеле Фито и зам.-председателят на Социалисти и демократи Симона Бонафе. Двама ръководители на комисии са от Италия (по икономически и парични въпроси – Ирене Тинагли и по конституционни въпроси – Антонио Таяни). Подобна динамика обяснява много ниския среден резултат (трети отзад напред) и на  (общо 73-ма). Едно от обясненията е, че най-голямата британска национална партия в ЕП е независима (29 членове на Партията на Брекзит) и следователно е изключена от разпределението на лидерските позиции. Освен това предвид Брекзит политическите групи предпочетоха да избягват издигането на твърде много британци на висши позиции, тъй като се очаква те да напуснат ЕП преди следващото преразпределение на местата. Основното изключение са либералдемократите (втората по големина национална група в \"Обнови Европа\"), които получиха две лидерски позиции в комисии (по рибно стопанство и по правни въпроси). (общо 11 човека),   (8)  (6) имат най-слаб резултат, ако се изключат британците. Интересно е да се отбележи, че повечето делегации с нисък резултат са от държави членки, присъединили се към ЕС през 2004 г. или след това. Това обаче изглежда относително ново развитие. В миналото депутати от Централна и Източна Европа са били добре представени в ръководството на ЕП. Националните партии В анализа се разглежда и представянето на отделните национални партии по отношение на ръководните постове в ЕП. Тук най-влиятелните идват от най-големите държави членки, тъй като те могат да разчитат на по-голямо количество места и обикновено са доминиращите национални групи в съответните си европейски политически семейства. Значение обаче имат и положителните връзки с другите политически групи. Въпреки големия брой места, десните националистки партии, като италианската \"Лига\", не получиха никаква роля в институцията заради \"санитарния кордон\" около тях. Без изненада  остава най-силната формация в Европейския парламент. Неговите евродепутати имат най-висок комбиниран резултат за лидерски постове. Германците успяха да използват позицията си на най-голяма национална делегация в най-голямата група в ЕП, за да бъде значителен дял от лидерските позиции в комисиите даден на ЕНП (земеделие и развитие на селските райони, бюджетен контрол, култура и образование, външни работи). Освен това евродепутатите на канцлера Ангела Меркел координират групата на ЕНП в осем комисии, някои от които са сред най-важните в Европейския парламент - по околна среда, обществено здраве и безопасност на храните, по промишленост, изследвания и енергетика, по вътрешния пазар и защита на потребителите, по икономически и парични въпроси. ХДС/ХСС получи ръководството на ЕНП в лицето на Манфред Вебер и един от зам.-председателските постове в институцията – за Райнер Виланд. Силното влияние на партията в ЕП съвпада и със силни позиции в Европейската комисия (бъдещият председател Урсула фон дер Лайен е бивш германски министър на отбраната). Въпреки постепенното  отслабване на съюза на национално ниво , ХДС/ХСС остава най-влиятелния национален блок на ниво ЕС засега, което може да се обясни и с още по-рязкото отслабване на традиционни партии от други страни.       Еманюел Макрон, обединени в групата \"Възраждане\", са вторите по влияние лидери в ЕП, взети като единна група (те принадлежат към различни центристки партии). Макар да са все още далеч от влиянието на ХДС/ХСС, те успяха да използват доминираща си позиция в групата \"Обнови Европа\", за да получат силно представителство на ниво комисии – оглавяват най-голямата комисия в Европарламента (по околна среда, обществено здраве и безопасност на храните) и засилващата влиянието си комисия по сигурност и отбрана. Евродепутатите на Макрон получиха зам.-председателски постове във важни комисии като тези по международна търговия и по икономически и парични въпроси. Французите обаче не получиха нито лидерски пост в \"Обнови Европа\", нито в рамките на бюрото на ЕП (тяхното представителство там е ограничено до квестор). В същото време по-стабилното мнозинство на национално ниво, сравнено с нестабилната коалиция в Германия, дава на Макрон по-силно влияние в Съвета на ЕС. В групата на социалистите и демократите няма толкова ясна доминация на конкретна национална партия. Водещи все пак са  , тъй като Испанската социалистическа работническа партия е най-голямата социалдемократическа формация в новия Европарламент и оглавява групата в лицето на Ираче Гарсия Перес. Неин евродепутат е начело на една от най-важните комисии - по граждански свободи, правосъдие и вътрешни работи. Благодарение на доброто представяне на изборите за Европарламент през май испанските социалисти консолидираха позицията си и в ЕП, и в Европейската комисия. Голямото предизвикателство за тях е да укрепят позицията си и на национално ниво. плътно следва испанците като втората най-представена партия от групата Социалисти и демократи в ръководството на ЕП. Председателят Сасоли беше евродепутат именно от тази партия. Италианските демократи ще бъдат много влиятелни по икономическите въпроси, защото и председателят на комисията по икономически и парични въпроси в ЕП, и бъдещият еврокомисар по икономиката са членове на партията. Това е доста интересно развитие за формацията, която в Италия беше в опозиция до преди няколко месеца. Фрагментация Успехът на   на скорошните еврооизбори допълнително засили позициите им като най-голямата зелена партия в ЕП. Германците са основните лидер в групата, а една от тях – Ска Келер – бе преизбрана за неин съпредседател. Германските Зелени освен това получиха допълнителен зам.-председател на Зелени/Европейски свободен алианс и координатори/съкоординатори в няколко комисии, сред които по икономически и парични въпроси, бюджети, граждански свободи, правосъдие и вътрешни работи. Така партията ще може да влияе на посоката на едно европейско политическо семейство, което никога досега не е имало толкова голяма тежест. Въпреки това лидерската роля на германските Зелени в институцията като цяло е ограничена. Те все пак получиха някои зам.-председателски позиции в комисии като тези по заетост и социални въпроси и правни въпроси. Не са представени в нито една други евроинституция, защото не участват в управлението в Берлин.      За разлика от тях, полската партия \"Право и справедливост\" има силно присъствие и в други институции на ЕС. С  комисар за земеделието  и  подновено мнозинство в полския парламент , тя ще е сред водещите консервативни гласове по време на новия законодателен цикъл. Поляците са най-голямата национална група в Европейски консерватори и реформисти. Държат ръководството на групата и координаторски позиции в 10 комисии, сред които по вътрешен пазар и защита на потребителите, промишленост, изследвания и енергетика, бюджети, регионално развитие и заетост и социални въпроси). Не такова е положението на партията що се отнася до лидерските роли в институцията като цяло заради \"санитарния кордон\", образуван от \"Обнови Европа\" и леви групи, който попречи на полските консерватори да оглавят ключовата комисия по заетост и социални въпроси. Това означава и че влиянието на партията в рамките на ЕП ще зависи силно от силата на групата ѝ – Европейски консерватори и реформисти – колкото по-сплотена е тя, толкова по-голямо влияние ще може да упражнява полското й ръководство.", "date": "2019.11.21", "title": "Лидерите в Европарламента: доминация на Германия, отстъпление за Източна Европа"}
{"url": "https://www.dnevnik.bg/detski_dnevnik/2019/11/21/3994958_djef_kini_suzdateliat_na_dnevnikut_na_edin_drundyo/", "text": "Джеф Кини, създателят на \"Дневникът на един Дръндьо\", пристига в България, съобщи сайтът  \"Детски книги\" . От 14 часа на 5 декември в зала 3 на Националния дворец на културата Кини и героят му ще се включат в \"Шоуто на един Дръндьо представя Снегояд\" с главни герои децата на България. След шоуто Джеф Кини ще раздава автографи на българските почитатели на поредицата \"Дневникът на един Дръндьо\" (изд. \"Дуо Дизайн\"). Билети могат да се купят от Билетен център НДК и онлайн на  www.tickets.ndk.bg . Ето и интересната покана, подготвена специално за почитателите на поредицата от българския екип на дръндьо: \"Имало едно време едно малко момче на име Джеф. Момчето растяло и четяло, четяло и растяло и ето че един ден осъзнало как, докато четяло, се е превърнало в младия господин Джеф Кини. Младият господин продължил да чете, но докато си четял, разбрал, че вече е пораснал толкова много, за да се нарича г-н Кини. Порасналият г-н Кини пак четял, но скоро осъзнал колко много му липсва малкият Джеф. Той всъщност бил голям, но дълбоко в себе си още носел детското. И от спомен на спомен г-н Кини започнал да рисува детството си. Рисувал ли, рисувал по спомени – понякога драсвал картинка, понякога пишел история. Драскулка след драскулка скоро се появил и образът на дръндьото. Отначало дръндьото бил малко объркан, защото, докато пишел, се питал: ама това всъщност историята на моя живот ли е, или хрониките ми? И си рекъл: защо пък да не си водя един ДНЕВНИК? Така се появил ДНЕВНИКЪТ на един дръндьо – донякъде бил дневник, но всъщност бил роман в картинки. И понеже нашият герой бил не просто дръндьо, а любопитен дръндьо, се отправил с дневника си на едно голямо приключение. Може би на най-голямото приключение в живота си. Първо се поразходил из Съединените американски щати. После му хрумнало, че щом може да пътува от щат на щат, защо да не попътува от държава в държава. Не след дълго вече пътувал от континент на континент и разказвал сладкодумно картинка след картинка, история след история. Скоро се появил и в България. Отначало с плахи стъпки засричал на български  ДНЕВНИКЪТ на един дръндьо . Но скоро осъзнал колко забавно е да разказваш притчи на български език и ето че за първи път споделил за големия си брат в  РОДРИК КОМАНДОРИ . Докато се препирал с Родрик,  ЧАШАТА ПРЕЛЯЛА . Не след дълго станало напечено не за друго, а защото настъпили  ГОРЕЩНИЦИ . А там някъде се спотайвала истината, но не коя да е истина, а ГРОЗНАТА ИСТИНА. За малко дръндьото се озовал  В ПЛЕН НА СНЕГА . Но бързо осъзнал колко трудно понякога е да сте само двама и затова споделил в ДВАМА СА МАЛКО, ТРИМА СА МНОГО. И си рекъл: може би е само въпрос на КОФТИ КЪСМЕТ? И след толкова много премеждия осъзнал, че фразата ИСКАМ ВКЪЩИ е най-добра за него в момента. Вкъщи, вкъщи, ама по кое време. Може би в ДОБРОТО СТАРО ВРЕМЕ? Да, ама не, не било старото време, а сегашното време и дръндьото бил вече ПОД ПАРА. Затова се замислил за СЕМЕЙНА ИДИЛИЯ Така книжка подир книжка стигнахме и до ШОУТО на един дръндьо, в което самият Джеф Кини ще ни порисува, ще ни заинтригува и ще ни забавлява с новата си история СНЕГОЯД. А в главната роля ще си ти, мили читателю, защото кой не обича да чете забавни истории и да разлиства изумителни картинки. ШОУТО на един дръндьо представя СНЕГОЯД на 5 декември в зала 3 на Националния дворец на културата.", "date": "2019.11.21", "title": "Джеф Кини, създателят на \"Дневникът на един Дръндьо\", пристига в България"}
{"url": "https://www.dnevnik.bg/evropa/2019/11/21/3995098_donald_tusk_e_noviia_predsedatel_na_evropeiskata/", "text": "Европейската народна партия (ЕНП) избра Доналд Туск за председател с 491 гласа \"за\" и 37 \"против\". Той ще наследи на поста Жозеф Дол от 1 декември. Туск  беше единственият кандидат  за лидер на ЕНП. За пръв път източноевропеец  ще ръководи голямото семейство  на десницата в ЕС, в което членуват партии като Християндемократическия съюз от Германия и \"Републиканците\" от Франция. Част от него е и ГЕРБ. Шейсет и две годишният Туск заемаше през последните пет години един от ключовите постове в европейските институции - председател на Европейския съвет. Той ще отстъпи на 1 декември мястото си на бившия белгийски премиер  Шарл Мишел . Преди това Туск бе министър-председател на Полша от 2007 до 2014 г. Мандатът на председателя на ЕНП е тригодишен и може да бъде подновяван неограничен брой пъти. Белгиецът Вилфрид Мартенс ръководи партията 23 години (1990 - 2013 г.). От създаването й през 1976 г. ЕНП е имала петима председатели: двама белгийци, един холандец, един французин и един от Люксембург. По-късно днес се очаква ЕНП да избере 10 зам.-председатели.  Един от кандидатите  е българският еврокомисар Мария Габриел. Война на популистите и автократите  Вчера Туск отправи остри критики срещу автократите и популистите, предаде \"Франс прес\", цитирана от БТА. \"В никакъв случай не можем да изоставим сферата на сигурността и на реда на популистки политици, на манипулатори и на автократи, които карат хората да вярват, че свободата не е съвместима със сигурността\", заяви Туск. В едва прикрита атака срещу унгарския премиер Виктор Орбан Туск припомни кризата с мигрантите през 2015 г. и споразумението, сключено след стотици членове на преговори между ЕС и Турция за намаляване на миграционните потоци.  \"Някой друг също работи много, но само за да защити своя начин на представяне на нещата, да издигне ограда и билбордове с антиимигрантска пропаганда\", заяви Туск. Отношенията между партията \"Фидес\" на Орбан и ЕНП се обтегнаха в последните месеци. След популистки изявления и кампании срещу Брюксел ЕНП замрази членството на тази формация. Някои дори настояха \"Фидес\" да бъде изключена от партийните редици. Унгария изгради през 2015 г. частично електрифицирана ограда покрай границите си, за да прекъсне пътя на мигрантите. Оттогава Будапеща не спря да затяга антиимиграционното си законодателство с цената на нарастващ антагонизъм с европейските институции. \"Няма да пожертваме такива ценности като гражданските свободи, правовата държава и почтеното публично поведение на олтара на реда и сигурността\", каза Туск.  Нека всички се обединим на така важното политическо бойно поле, от едната страна безотговорните популистки партии, от другата - нашата отговорна народна партия, призова той. Конгресът на ЕНП се провежда вчера и днес в Загреб. В него участват 2000 делегати. Орбан не е поканен. Борисов: ЕНП има нужда от президент точно като Туск  При пристигането си на конгреса премиерът Бойко Борисов заяви: \"Доналд Туск е голям приятел на България. Всички си спомняме какъв жест ни направи с речта си на български по време на откриващата церемония на европредседателството в София. Той е партиец, бивш премиер на Полша, познава много добре ситуацията на Балканския полуостров. Като председател на Европейския съвет работеше в много трудни времена. Туск е твърд човек, много енергичен и дипломатичен. В момента Европейската народна партия има нужда от президент точно като него.\" \"За съжаление днес много партии и членове на ЕНП не изповядват нашите ценности. Сдружават се със социалисти, комунисти и крайнолеви. Доналд Туск е много добър избор за президент на ЕНП, особено с оглед на времената, които ни предстоят\", коментира Бойко Борисов.", "date": "2019.11.21", "title": "Доналд Туск е новият председател на Европейската народна партия"}
{"url": "https://www.dnevnik.bg/hrana_i_napitki/2019/11/21/3995060_koi_e_ionko_diakov/", "text": "                         Роден и учил в Търговище, първата си работа в ресторант започва преди 19 години, а след това сменя няколко държави като стажант, където специализира и добива незаменим професионален опит в Noma, Копенхаген; Chef Bruce, Chapter One и Chapters в Лондон, Berliner Fernsehturm в Берлин, L’Astrance в Париж, Pura Brasa в Барселона, Grega в Комотини, Hotel Kaya Ramada в Истанбул. От шеф Дяков може да се почерпи полезен опит за участието в кулинарни състезания, защото е участвал в множество надпревари, а част от наградите, които е завоювал, са: \"Най-млад и проспериращ готвач на България\" за 2003 – приз на Българската хотелиерска и ресторантьорска асоциация \"Най-добър готвач на България 2004\" – Българска хотелиерска и ресторантьорска асоциация, \"Ресторант на годината\" за 2010 на списание \"Бакхус\" с ресторант \"Акант руж\", \"Дебют на годината\" през 2011 на списание \"Бакхус\" за ресторант Yonko’s Family, златeн медал на Истанбулския кулинарен фестивал, златен медал от \"Бисера мора\" в Хърватска, полуфиналист на Global Chefs Challenge в Лисабон, златен медал на Балканската купа в Комотини, Гърция, златен медал от Международната кулинарна купа – Букурещ, Румъния. Понастоящем е технолог в \"Хепи\" ЕАД - заведенията Happy, SASA, Candy, Captain Cook. Успешно изгражда и развива собствен бранд за sous-vide меса -  www.11meats.com . Съветът му към младите готвачи е да готвят вкусно, защото вкусът е най-важен.", "date": "2019.11.21", "title": "Кой е Йонко Дяков"}
{"url": "https://www.dnevnik.bg/hrana_i_napitki/2019/11/21/3995062_morkov/", "text": "                           Първо пригответе пюрето от печен морков, като смесите всички продукти в купа, за да се овкусят равномерно. Поставете в тава на тънък слой върху хартия за печене. Печете 90 минути на 95˚C без вентилатор. След като е готово, минете всичко два пъти през ситна цедка до получаване на фино пюре. За шоколада от печен морков смесете захарта с маслото и разтопете на слаб огън. След това добавете пюрето от моркови и какаото. Разбъркайте добре и минете два пъти през фина цедка. Оставете да престои 24 часа. Всички продукти за морков sous-vide смесете и поставете във вакуумен плик. Вакуумирайте и сложете във воден циркулатор за 24 часа на 68.5˚C. След готовност пуснете в лед заедно с плика за 5 минути. Преди сервиране запечете на гореща плоча или тиган. Пригответе темпура микс, като смесите водата с темпурата и леда и разбъркате внимателно. Морковите сложете във вода, след което поставете в темпура микса. Пържете на 180˚C до златисто. Оставете ги върху кухненска хартия, за да попие излишната мазнина. Като използвате остатъка от темпура микса, добавете пюре от печен морков, тогараши и юкари. Получената смес разбъркайте добре, след което пускайте с ръка в загрята на 180˚C мазнина до получаване на кафеникавооранжев цвят. След като крънчът е готов, отцедете върху кухненска хартия. За да приготвите дресинг, съставките смесете в дълбок съд и с помощта на пасатор разбъркайте внимателно, от дъното нагоре, до получаване на гладка смес. Пригответе дехидратирани моркови, като смесите продуктите и сушите в дехидрататор на 58˚C за 48 часа. Презентацията на ястието може да бъде и индивидуална, като се комбинират всички отделни компоненти. Използвайте цветчета мащерка за украса. За пюре от печен морков 600 г млади моркови 60 мл зехтин 4 г розмарин листа 40 г манов мед 4 г малдонска сол 4 г лавандула цвят 200 г пюре от печен морков 50 г какао на прах 30 г кокосово масло 30 г кафява захар 300 г моркови 30 мл зехтин 2 г розмарин 10 г кафява захар 2 г лавандула 2 г сол 200 г млади моркови 100 г брашно темпура 50 мл вода 6 кубчета лед остатъкът от темпура микса 100 г пюре от печен морков 5 г тогараши 3 г юкари За медено-морковен дресинг 200 г пюре от печен морков 400 мл зехтин 30 мл бял балсамов оцет 60 г манов мед 5 мл лавандулово масло 20 г разтворен ксантан 4 г сол", "date": "2019.11.21", "title": "Морков"}
{"url": "https://www.dnevnik.bg/evropa/2019/11/21/3995100_vliza_v_sila_sporazumenieto_za_svobodna_turgoviia/", "text": "Днес влиза в сила споразумението за свободна търговия между ЕС и Сингапур. Сингапур безспорно е най-големият търговски партньор на ЕС в региона на Югоизточна Азия, като общата двустранна търговия със стоки е на стойност над 53 млрд. евро, а търговията с услуги е на стойност 51 млрд. евро. Над 10 хил. дружества от ЕС са установени в Сингапур и го използват като център за целия Тихоокеански район. Сингапур е също така най-предпочитаното място за европейски инвестиции в Азия, като през последните години обемът на двустранните инвестиции между ЕС и Сингапур нараства с бързи темпове и достигна общо 344 млрд. евро през 2017 година, информира Европейската комисия. Съгласно споразумението за търговия Сингапур премахва всички останали мита върху продуктите от ЕС. Споразумението създава и нови възможности за доставчиците на услуги от ЕС наред с другото в отрасли като далекосъобщенията, услугите в областта на околната среда, инженерството, информатиката и морския транспорт. Освен това благодарение на него стопанската среда ще стане по-предвидима. Споразумението ще даде възможност за правна защита на 190 емблематични европейски хранителни продукти и напитки, известни като географски означения. /БТА", "date": "2019.11.21", "title": "Влиза в сила споразумението за свободна търговия между ЕС и Сингапур"}
{"url": "https://www.dnevnik.bg/evropa/2019/11/21/3995104_pravitelstvoto_na_orban_triabva_da_se_izvini_na/", "text": "Унгарски съд постанови, че правителството на Виктор Орбан трябва да се извини публично на Унгарския хелзинкски комитет (УХК) за отправени по негов адрес неверни твърдения, предаде \"Франс прес\", цитирана от БТА. Според Върховния съд на Унгария правителството на националконсервативния премиер Виктор Орбан е подронило репутацията на правозащитната организация, разпространявайки лъжливи твърдения за нея. Съдът реши, че правителството трябва да поднесе извинения на уебсайта си и чрез информационна агенция МТИ. То трябва да изплати и 6 хил. евро на УХК.  Решението е свързано с организирано от правителството допитване до народа за миграционната политика. В един от въпросите в това допитване от 2016 г. се съдържаше твърдението, че УХК защитава идеята мигрантите в Унгария да получават по-леки присъди за извършени престъпления от унгарците. Организацията отрече това твърдение и внесе жалба за клевета.", "date": "2019.11.21", "title": "Правителството на Орбан трябва да се извини на Унгарския хелзинкски комитет, реши съд"}
{"url": "https://www.dnevnik.bg/biznes/companii/2019/11/19/3994359_na_lov_za_podaruci_i_nagradi/", "text": "Празниците се задават зад ъгъла, очакваме скоро да падне първият сняг и да се настроим официално на празнична вълна, но преди това коледният дух е предшестван от шопинг треска... Много често се чудим какви подаръци да изберем за близките си, губим време в обикаляне по магазините без идея или ставаме жертви на трафика, затова ви питаме: Добрата новина е, че все още има време да се подготвим отрано за най-уютните празници през годината, а освен това идват и големите намаления, които са добра възможност да разгледате за подаръци за близките си, а защо не и за себе си. За да бъде пазаруването възможно най-организирано и без излишно напрежение, вижте на какво е добре да обърнете внимание. По това време на годината, освен че има много намаления, дебнещи зад всеки ъгъл в моловете, може да се възползвате и от различни промоционални търговски кампании. По този начин, докато плащате вашите покупки, може да спечелите допълнителна  бонус награда  – например ваучер за пазаруване на определена стойност, уикенд бягство, нова техника или нещо друго. Както на времето, така и на бюджета. Направете си списък с хората, на които сте решили да направите подарък, и помислите какво би ги зарадвало най-много, без да надхвърляте определения бюджет. Ако не обичате да ходите по магазините, възползвайте се от предимствата на онлайн пазаруването. Понякога е възможно да откриете и по-изгодни оферти в онлайн магазин, а и ще пропуснете лудата надпревара по това време на годината в големите търговски центрове. Да не говорим, че със сигурност ще си спестите време и от чакане по опашки.      Факт е, че най-често по време на празниците се подаряват неща като сервизи за кафе или чай, книги, комплекти с козметични продукти, дрехи, ръчно изработени подаръци и т.н. Сред по-нестандартните варианти са ваучери за приключения, празнична фотосесия, кулинарни курсове и други. Истината всъщност е, че няма чак толкова голямо значение какво ще подарите на вашите близки, защото най-големият подарък по празниците е времето, което прекарваме заедно. Струва си да заложите на него. Разплащайки с нея, със сигурност няма да препълните портмонето си с ресто от стотинки. Да не забравяме и виртуалния ПИН, с който можете да потвърдите онлайн плащанията си с карта по сигурен начин. Услугата се използва от най-големите картови организации и е напълно безплатна при първоначална регистрация. Затова се възползвайте от нея и си осигурете спокойствие при пазаруването.   Включете се в кампанията още сега и опитайте късмета си!", "date": "2019.11.21", "title": "На лов за подаръци и награди!"}
{"url": "https://www.dnevnik.bg/na_put/2019/11/21/3992121_fotogaleriia_charut_na_etropole/", "text": "На 80 километра и малко повече от час път от София Етрополе е отличен вариант за еднодневна или няколкочасова екскурзия за столичани. Открих го една неделя, в която със семейството ми се чудихме къде да се разходим.", "date": "2019.11.21", "title": "Фотогалерия: Чарът на Етрополе"}
{"url": "https://www.dnevnik.bg/bulgaria/2019/11/21/3995109_i_bsp_vidia_v_cacarov_bezsporno_silna_kandidatura_za/", "text": "БСП все още не е взела окончателно решение дали да подкрепи главния прокурор Сотир Цацаров за нов шеф на Комисията за противодействие на корупцията и отнемане на незаконно придобитото имущество (КПКОНПИ), но вижда в него \"безспорно силна кандидатура\". Това се разбра от изказване на зам.-председателя на парламентарната група на левицата Драгомир Стойнев пред Би Ти Ви. Цацаров беше номиниран  в началото на седмицата от управляващата партия ГЕРБ и някои депутати от коалиционния партньор \"Обединени патриоти\". Днес той ще се срещне с представители на \"Обединени патриоти\", пред които ще представи концепцията си. Главният прокурор, който ще бъде наследен от избрания на два пъти от Висшия съдебен съвет Иван Гешев, вече получи подкрепа от ДПС, след като зам.-председателят на групата на партията Хамид Хамид определи потенциала му като  \"богатство за всяка държава\" . \"Считам, че ръководителят на антикорупционната комисия трябва да е един изключителен професионалист. Човек, който може да държи юздите на тази институция и да не позволява да има злоупотреби. Безспорно това в силна кандидатура. Сотир Цацаров е доказал, че може да бъде независим, да не се вслушва в мнението на управляващите. Важно е да видим каква е неговата концепция за промяна на тази институция. Тогава вече ще вземем своето решение дали да го подкрепим\", коментира Стойнев. Той уточни, че БСП не е издигнала своя кандидатура за поста, защото не вижда как ще получи подкрепа от останалите партии в парламента. По думите му още при създаването на КПКОНПИ левицата е посочила, че председателят на комисията трябва да се назначава от президента, а не да се гласува от Народното събрание. \"Този модел е неработещ и изключително опасно е, ако на тази институция се сложи председател, който е контролируем от управляващите, който може да изпълнява заповеди, било то на управляващата коалиция или директно от министър-председателя\", каза още Стойнев. Вчера премиерът  Бойко Борисов отказа да коментира номинацията на Цацаров,  като заяви, че \"това е работа на парламентарните групи и парламента\".", "date": "2019.11.21", "title": "И БСП видя в Цацаров \"безспорно силна кандидатура\" за шеф на антикорупционната комисия"}
{"url": "https://www.dnevnik.bg/kultura/2019/11/21/3994793_chovekut_koito_praveshe_elektronna_muzika_v_rumuniia/", "text": "Румъния по времето на комунистическия режим на Чаушеску едва ли звучи като място, даващо поле за развитието на експериментална музика. Румънецът с унгарски произход Родион Ладислау Роска (бел. ред. - известен като Rodion G. A.) обаче доказва тъкмо обратното във втората половина на 70-те и през 80-те години от миналия век, създавайки аналогова електронна музика с ограничената техника, с която разполага, и с подръчни средства. Въпреки че негови песни се въртят по радиото и има участия по различни фестивали, дебютният му албум така и не излиза. Той се оттегля от сцената през 1989 година и се завръща в света на музиката отново чак през последните няколко години, за да стане известен като един от пионерите на електронниото звучене в Румъния, а и в Източна Европа, въпреки че в неговите песни то най-често е смесено с прогресив и психеделичен рок. А днес Родион гостува в България и ще смесва на живо свои записи  В началото на музикалната си кариера Родион има своя рок група, но скоро усеща, че тя го дърпа назад и иска да реализира идеите си самостоятелно. \"С помощта на магнетофон създадох своя \"виртуална група\", но за да го постигна, се наложи да измисля всичко сам - никой около мен не работеше по подобен начин\", разказва той пред \"Дневник\". Подчертава, че през 1978 г. румънски вестник го определя като \"човекът оркестър\". \"Нещо подобно за времето си беше в Румъния беше революционно\", допълва той.      \"Сам открих много неща, които в момента са стандартни в електронната музика. Правех ремикси на песните си, като буквално режех лентата и снаждах парчетата й\", обяснява той. Родион използва едва няколко ефекта за китара и \"синтезатор-играчка\", както той сам казва, но бързо добива популярност и става разпознаваем. Звукът, до който достига, става толкова характерен, че започва да го използва във всичките си песни. \"Хората ми казваха, че съм гений, че съм луд... Или просто, че идвам от друга планета\", спомня си той. През 1989 г. обаче Родион изчезва от сцената. Причината е смъртта на майка му. \"Просто зарязах всичко, свързано с музиката\", отбелязва той. Започва да се занимава с поправка на високоговорители. \"Станах толкова добър в това, че всички групи от района идваха при мен, но в един момент и това ми омръзна\", изтъква Родион. Тогава си купува къща на село и \"започва да живее като Диоген\" ( древногръцкият философ Диоген Синопски, известен със скромния си начин на живот).      За преоткриването на Родион помага документалният филм Dream Images (2016 г.) на Сорин Лука. Докато се подготвя за снимачния процес, румънският режисьор настоява музикантът да потърси старите си записи. Родион ги открива в мазето си, потънали в прах. По-късно част от тях са включени в албума The Lost Tapes (2013 г.), който привлича вниманието на критиката. За него пишат медии като \"Гардиън\" - определят го като \"бащата на румънската електронна музика\" и в последните няколко години той постоянно има участия. А какво е неговото мнение за съвременната електронна музика? \"Смятам, че възможностите й имат краен предел. И тъй като скоро ще го достигнем, тя ще стане скучна\", казва Родион. \"Компютрите и софтуерните продукти предлагат готови методи и формули за създаване на \"модна\" музика. Затова е нормално всичко, направено с тези средства, да звучи по един и същ начин\", допълва той. А според него формулата на успеха е да създаваш това, което слушателите не очакват. \"И все пак когато новите идеи ни свършат, ще се върнем към това, което сме забравили. Ще го изтупаме от праха по същия начин, по който го правят в света на модата\", завършва той. Участието на Rodion G. A. е днес от 21.00 ч. в Tell Me Bar, който се намира на ул. \"Иван Вазов\" 12.", "date": "2019.11.21", "title": "Човекът, който правеше електронна музика в Румъния по времето на Чаушеску"}
{"url": "https://www.dnevnik.bg/evropa/2019/11/21/3995110_za_pruv_put_ot_2002_g_brjuksel_ne_nalaga_na_nito_edna/", "text": "За първи път от 2002 година Европейската комисия (ЕК) не предприема правни действия срещу никоя от страните членки заради висок бюджетен дефицит или дълг, а вместо това окуражава някои от тях да харчат повече, за да подпомогнат икономиката, отбелязва \"Асошиейтед прес\". Еврокомисията съобщи вчера, че е имало риск за осем страни да не спазят поставената цел за дефицит под 3% от брутния вътрешен продукт (БВП) и дълг, доближаващ се до 60% от БВП. Сред тези страни са Испания, Франция, Белгия и Италия, които, както се твърди, не са използвали достатъчно добрата икономическа ситуация, за да подобрят състоянието на държавните си финанси. \"Това е тревожно, тъй като високите равнища на дълга ограничават възможността да се отговори на икономическите сътресения и натиска на пазара\", каза зам.-председателят на eврокомисията Валдис Домбровскис. Комисията обаче не е предприела правни действия, за да накара някои страни да затегнат финансите си. Неотдавна тя предприе стъпки срещу Италия, чието предишно правителство увеличи значително разходите въпреки огромния дълг. ЕК окуражава страните със стабилни финанси, най-вече Германия и Холандия, да харчат повече. На фона на забавящия се растеж експертите твърдят, че правителствата трябва да инвестират повече. Европейската централна банка нееднократно е настоявала за повече инвестиции. Тя представи нов пакет стимули през септември, но обяви, че има граници на възможностите й и се нуждае от подкрепата на правителствата, припомня АП. /БТА", "date": "2019.11.21", "title": "За пръв път от 2002 г. Брюксел не налага на нито една страна да намали дълга си"}
{"url": "https://www.dnevnik.bg/ot_vas/novini_ot_vas/2019/11/21/3994987_retro_-_telefoni/", "text": "Преди сякаш хиляди години нямаше мобилни телефони. Телефонът - особено домашният - беше ''буржоазен'' лукс.", "date": "2019.11.21", "title": "Ретро телефони"}
{"url": "https://www.dnevnik.bg/evropa/2019/11/21/3995131_putin_strani_ot_iztochna_evropa_moje_da_obmisliat/", "text": "Страни от Източна Европа след няколко години може да обмислят възможността да напуснат ЕС. Това смята руският президент Владимир Путин, цитиран от ТАСС и  EurActiv България . Според Путин противоречията вътре в ЕС са се породили заради особеностите на разпределението на данъците. Значителна част от данъчните средства на водещи страни от Европа отива в подкрепа на тези, които досега не са достигнали определено равнище на икономическо развитие, смята президентът на Русия. По думите му става дума за десетки милиарди евро. \"Към 2028 г. някои страни от Източна Европа ще достигнат такова равнище на икономическо развитие, при което ще престанат да получават грантове и различни видове подкрепа от европейския бюджет, а ще трябва да плащат така, както прави Великобритания. И не съм убеден, че няма да им дойде на ум, както стана със самата Великобритания, да излязат от ЕС\", обяви руският лидер по време инвестиционния форум \"Русия зове!\". Путин определи т.нар. руска заплаха като \"измислица на онези, които искат да трупат капитал от този мит, от ролята си на авангард в борбата с Русия, да получават някакви бонуси и преференции, и това е очевидно за всички, за лидерите на водещите европейски страни\". Той посочи, че преди САЩ са казвали на страните в Европа, че ги защитават от съветската заплаха и те трябва да плащат за това. \"Днес това вече не работи. Въпреки всички проблеми с Украйна, със спекулациите около Крим и Донбас, всички прекрасно разбират, че Русия не се кани да напада никого\", обяви Путин. По думите му има много съвпадащи позиции за съвместна работа със САЩ. \"Ние сме готови да работим заедно в такава степен, в каквато са готови за същото и нашите американски партньори\", посочи руският президент. Той изрази надежда, че вътрешнополитическите фактори в САЩ, които досега влияят негативно на двустранните отношения, все някога ще престанат да действат. И посочи, че новият му украински колега Володимир Зеленски искрено иска да подобри ситуацията в района на конфликта със сепаратистите в източната част на страната. На въпрос какви са личните му отношения със Зеленски Путин отговори: \"Никакви! Не съм го виждал никога. Разговаряхме по телефона. Струва ми се, че той е симпатичен и искрен човек и иска да промени положението към по-добро, включително и в Донбас.\" Колкото до това защо се е разпаднал СССР, Путин коментира, че неефективната икономическа политика е довела до колапс в социалната сфера и оттам – политически последствия.", "date": "2019.11.21", "title": "Путин: Страни от Източна Европа може да обмислят излизане от ЕС"}
{"url": "https://www.dnevnik.bg/sport/2019/11/21/3995152_kubrat_pulev_po-dobre_che_ne_pobedih_klichko_shtiah_da/", "text": "Пет години след  мача си за световната титла  по бокс в тежка категория с Владимир Кличко Кубрат Пулев се чувства по-силен и по-подготвен. Българският боксьор обяви, че е научил уроците си и дори вижда положителното в това, че не победи бившия световен шампион на 15 ноември 2014 г. \"Преди пет години бях много, много здраво подготвен, психически стабилен, но стратегията ми беше грешна. Неща, които се учат в първи клас в бокса, аз ги сгреших - елементарни неща. Именно затова човек се учи от грешките си. По-добре, че не го победих, щях да бъда прекалено голям\", каза Пулев пред Би Ти Ви. \"Нямаше да си повярвам прекалено много, може би така е трябвало да стане. Така е много по-интересно, така е казал Господ в крайна сметка. Действията ми на ринга бяха прибързани, бях прекалено зелен.\" След двубоя с Кличко Кубрат Пулев изрече и превърналата се за него в емблема фраза \"Продължаваме напред\". \"Трябва да знаят хората, че когато кажа аз нещо, го изпълнявам и го правя, както трябва. Независимо какво се случва аз продължих напред. Без да искам, тази фраза стана мотивираща за много хора. Срещал съм хора, които са ми казвали \"тези твои думи ми даваха сила\". За мен това означава много.\" За  двубоя си с Райдел Букър , с който Пулев затвърди статута си на задължителен претендент за титлата на Международната боксова федерация (IBF), българинът обяви, че \"сам си го е направил лесен\". \"Той (Букър) беше един боксов чувал, подвижен. За мен беше една тренировка.\" Българският боксьор изчаква мача за световните титли между Анди Руис и Антъни Джошуа, за да разбере съперника си през 2020 г. \"Със сигурност ми предстои мач, 100%, такива са правилата да се изправя срещу Анди Руис или Джошуа. И двата варианта ги има, но неведнъж вече казах, че ако Руис е сериозен, ще победи пак.\"", "date": "2019.11.21", "title": "Кубрат Пулев: По-добре, че не победих Кличко, щях да бъда прекалено голям"}
{"url": "https://www.dnevnik.bg/biznes/2019/11/21/3995138_bulgari_sa_kupili_poveche_vakancionni_imoti_ot/", "text": "Българите изпреварват руските граждани по брой запитвания и осъществени продажби на ваканционни имоти през изминалия сезон. Това показва годишният доклад на Green Life Development & Resorts. Данните на компанията сочат, че в Созопол делът на българските купувачи е най-голям – 37%. На второ място с 28% са руските граждани. Следващите два пазара с еднакъв дял по 12% са съответно Германия и Израел. Според анализа на компанията българските купувачи затвърждават позициите си заради благоприятната икономическа обстановка и стабилното развитие на пазара на морски имоти през последните години. Сред купувачите на ваканционни имоти се обособява нов тип клиенти, посочват от компанията. Това са хора, които търсят отделни вили в затворен комплекс. Профилът им е сходен - семейства с деца, които разполагат с по-високи доходи. Поддържат висок стандарт на живот и искат да го пренесат и в морския си дом. Много често основното им жилище е къща. Затова предпочитат да бъдат отделени и държат на собственото пространство около имота. Сънародниците, живеещи в чужбина, заемат съществен дял от българските купувачи. Те разполагат с по-малки бюджети, като голяма част от тях купуват с цел съхранение на спестените средства и избират недвижимите имоти като най-сигурен вариант. Този тип клиенти се насочват към Поморие, където изборът позволява по-бюджетни решения. Септември е бил най-силният месец по брой проведени огледи и сключени сделки, отчита компанията. Купилите тогава са туристи, почивали в комплекса през лятото, които вече са обмислили добре покупката и са взели решение. В края на сезона се връщат като купувачи, готови са сключване на сделка. Техните бюджети са по-големи от тези на купувачите от юни. В сила е тенденцията, наблюдавана и изминалата година, все повече клиенти да използват външно финансиране за покупките си. Особено валидно е това при купувачите, търсещи класически ваканционни имоти – в затворен комплекс, с осигурени удобства и допълнителни услуги. Именно затова близо 20% от продажбите в Созопол са осъществени с помощта на банков кредит. В Поморие руснаците заемат първо място по реализирани продажби с дял от 22.5%. Следващите две групи с еднакви проценти - 20%, са от Украйна и България, следвани от клиентите от Германия - 17.5%, и Израел - 10%. Според експертите на компанията диверсификацията на клиентите по държави се засилва. Увеличават се покупките от граждани от Германия и Израел и в Созопол, и в Поморие. Извън основните типове купувачи на пазара присъстват граждани от Великобритания, Белгия, Унгария, Латвия, Полша, САЩ, Естония. Единични сделки има и с клиенти от Молдова, Испания, Казахстан. Пазарът на ваканционни имоти реализира сходен обем продажби спрямо предходната година при стабилни цени, показват данните на компанията. В резултат от високата активност на купувачите и ръста на запитванията е възможно успешното реализирането на нови фази и проекти.", "date": "2019.11.21", "title": "Българи са купили повече ваканционни имоти от руснаците през годината"}
{"url": "https://www.dnevnik.bg/zelen/2019/11/21/3995197_prirodozashtitnici_merkite_sreshtu_afrikanskata_chuma/", "text": "Новите разпоредби, които целят да ограничат разпространението на африканска чума по свинете в личните стопанства и фамилните ферми, са удобни за проследяване от администрацията, но са непосилни за изпълнение от стопаните. Това се казва в становище на инициативата \"Зелени закони\" по предложените от Министерството на земеделието промени в Наредба № 44 от 2006 г. \"Докато ефективността им да ограничат заразата е спорна, те със сигурност ще представляват нова тежест за малките стопани\", се казва в становището. Невъзможността да бъдат изпълнени част от мерките ще доведе до заличаване на личните стопанства и до корупционни практики, целящи преодоляване на контрола. Това ще е пореден удар срещу българското село, което обезлюдява с бързи темпове и ще доведе до още по-голям отлив на активното население, се казва в становището. Според природозащитниците хората трудно ще се вместят в предвидения 4-месечен срок, за да осигурят в дворовете си определената площ за животните, новите съоръжения и материали, позволяващи почистване и дезинфекция, да организират режим на влизане на лица с дезинфекция и обеззаразяване. Друга опасност е намаляването на специфичния генофонд. Тя следва от забраната в семейните дворове да се отглеждат свине - майки, които обикновено са от по-стари породи с по-ниска икономическа ефективност. Така гражданите ще трябва да купуват прасета от индустриалните ферми, които предпочитат различни породи. В становището се отбелязва, че с измененията режимът на фамилните ферми почти се изравнява с този за индустриалните, докато разликата в броя на отглежданите животни е стотици пъти - до 200 животни в семейна ферма и десетки хиляди в свинекомплексите. И за двете групи обект се изискват обособени покрити и заградени места за съхранение на фуража, филтър на всяка сграда с животни, място за почистване, измиване и дезинфекция на транспортни средства на изхода. Въвеждат се отстояния за новоизграждащите се обекти, филтри на входа на всяка сграда за смяна на работно облекло, вани за измиване и дезинфекция, както и помещение или място на изхода, за почистване, измиване и дезинфекция на транспортни средства, начините за съхранение на фуража и др. В документа се отбелязва и че в наредбата се въвеждат ограничения и за отглеждането на други видове животни, които африканската чума по свинете не застрашава.", "date": "2019.11.21", "title": "Природозащитници: Мерките срещу африканската чума са удобни само за чиновниците"}
{"url": "https://www.dnevnik.bg/photos/2019/11/21/3995199_snimka_na_denia_zabravihte_li_maikite/", "text": "Майки на деца с увреждания се събраха рано тази сутрин пред сградата на Народното събрание, за да изразят възмущението си от избора на лидера на НФСБ Валери Симеонов за негов зам.-председател. Те смятат, че с избора му на един от най-високите постове в държавата депутатите са демонстрирали липса на морал и  или за оставката на Народното Събрание. Миналата година Симеонов подаде оставка като вицепремиер след месец на протести, след като  . Той направи изказването в разгара на протестите на майките за по-добри условия за отглеждане на децата им и дълго време не се отказа от думите си, независимо че дори премиерът Борисов се извини от негово име.", "date": "2019.11.21", "title": "Снимка на деня: Забравихте ли майките"}
{"url": "https://www.dnevnik.bg/photos/2019/11/21/3995117_snimka_na_denia_novoto_bojole_pak_e_tuk/", "text": "По традицията новата реколта от младото вино божоле нуво, направено от сорта гаме, се пуска в 00.00 часа на третия четвъртък от ноември. Правилата са строги и важат за всички пазари по света, където се изнася божоле нуво. Празникът се отбелязва в над 100 страни.", "date": "2019.11.21", "title": "Снимка на деня: Новото божоле пак е тук"}
{"url": "https://www.dnevnik.bg/zelen/2019/11/21/3995185_prirodozashtitnici_pravitelstvoto_otnovo_dava_durjavna/", "text": "Вчера  Министерството на земеделието, храните и горите обяви , че започва възстановяване на надвзетите суми от бенефициенти, получили държавна помощ за горски заменки в размер на 80 млн. лева. Новината бе очаквана от 2014 г. насам, когато  Европейската комисия обяви за незаконна схемата  за заменяне на горски имоти във вътрешността на страната с крайморски територии без пазарна оценка. В социалните мрежи вече се изказват становища на природозащитници (виж например  тук ) за това, че 80 млн. лева са силно занижена оценка на фона на регистрираните от ЕК като незаконни 132 горски заменки. В това число, установено от европейската наказателна процедура за горите, не влизат заменките на земеделски земи, в които бяха включени и плажове и дюни, като например защитените Камчийски пясъци. За \"Дневник\" Тома Белев, председател на управителния съвет на Асоциацията на парковете в България, а в момента и общински съветник в София от \"Демократична България\", разясни, че мащабите на несъответствие в официалната оценка на стойността на загубите за държавата са от стотици милиони левове. Той даде за пример заменка от 2007 г. за 13.7 млн лева на скали и степи на север от Балчик срещу гори в Ловешко. До 2009 г. същите имоти на морския бряг са ипотекирани за 152 млн. лева. Или само в този случай дългът към държавата е 138.3 млн. лева. Как се правят оценките От текста на решението на еврокомисията от 2014 г. станаха известни предходни действия на правителството, свързани с избягване на наказателната процедура и разследване на скандалните сделки по замяна, предмет на процедурата, извършени в периода 2007-2009 г. Очевидно на 21 януари 2014 г. кабинетът на Орешарски е изпратил към еврокомисията таблица с твърдения за оценки на заменените горски имоти към момента на сделките по замяна, представени като пазарни стойности (писмо реф. №2014/032997). От документа се вижда, че оценките са служебни, т.е. те са извършени от служители на Министерството на земеделието. Остана отворен въпросът дали оценката на имотите е извършена според европейското законодателство в областта на държавната помощ, изискващо изчисляването на нейната стойност да се извършва съобразно пазарни критерии, както и в изпълнение на предходното решение на ЕК от 29.6.2011 г. (публикувано в официалния вестник  на 16.9.2011 г. ). След няколко опита от 2015г. насам за извършване на оценките по пазарен принцип чрез обществена поръчка, за изпълнител на оценките е  избрана фирма \"Агролеспроект \". Тя обаче представлява 100% собственост на поръчителя - Министерството на земеделието, храните и горите - което хвърля съмнения върху методиките и обективността на финалната силно занижена оценка на държавната помощ, раздадена от ведомството. Според природозащитници методиката за извършване на пазарна оценка на имотите, която е включена в  документацията за обществената поръчка  като задължителна за изпълнителя, буди основателни съмнения за обективността и пазарното съответствие на оценяването. Методиката изключва пазарните аналози и вместо това разчита на административно зададени алгоритми и коефициенти, което води до резултат, много близо до проблематичните и опорочени административни оценки, по които са извършени самите неправомерни замени на гори в периода 2007-2009 г. Колко са всъщност заменките Освен методиката на оценките критики към правителството се изказват и по повод обявения брой заменки, от които ще се изисква получателите да върнат пари на държавата. С  Решение на ЕК от 5.09.2014 г.  като неправомерна държавна стойност са обявени 132 разпоредителни сделки за замяна на частни и държавни горски парцели през периода 2007-2009 г. Във вчерашното прессъобщение министерството обаче обявява, че ще изиска обратно дадената държавна помощ за само 103 бенефициенти за сделки през 2007-2009 г. (виж списъка  тук ). Правителството към момента няма намерение да изиска връщане на пари и за горските заменки, установени за периода 2003-2006 г., които са допълнителни 60 случая на незаконна държавна помощ.", "date": "2019.11.21", "title": "Правителството отново дава държавна помощ за заменките, смятат природозащитници"}
{"url": "https://www.dnevnik.bg/bulgaria/2019/11/21/3995207_s_argumenta_che_antikorupcionnata_komisiia_uvelichava/", "text": "Начинът, по който е структурирана, създадена и по който се избира съставът на Комисията за противодействие на корупцията и отнемане на незаконно придобитото имущество (КПКОНПИ), предполага този орган \"да увеличава корупцията, а не да я бори\". Това заяви в кулоарите на парламента лидерът на БСП Корнелия Нинова. Тя допълни, че не може да се очаква от орган, избиран от парламента и чийто ръководител може да бъде сменен от депутатите във всеки момент, в който им стане неудобен, да ги разследва обективно и съвестно. С тези аргументи и с обяснението, че сега левицата ще внесат отново на дневен ред в парламента старите си предложения в антикорупционния закон, според които председателят на комисията ще се назначава и освобождава от президента на България, Нинова аргументира и липсата на кандидат на социалистите за председател на комисията. По думите й би било лицемерно да се предлага ръководител на структурата, при положение че се оспорва целият модел на неговата работа. \"Времето показа, че нито един политик по високите етажи на властта не беше осъден за корупция. Нещо повече - самият председател на комисията се оказа замесен в корупционни скандали. Времето доказа нашето твърдение, че тя няма да сработи. Не може депутатите, управляващото мнозинство, да излъчваме човека, да го избираме и назначаваме, държавата да му плаща заплатата и да очакваме, че той ще ни разследва обективно за корупция и ще ни предаде на съд\", каза още Нинова. Моделът е сбъркан, промяната в закона - това е нашата алтернатива, отговори Корнелия Нинова на няколко въпроса защо все пак БСП не се заяви ясно като алтернатива и не издигне собствен кандидат. \"Нашата алтернатива е на този закон, на този начин на формиране на този орган\", допълни председателят на левицата. На въпрос дали пък с този начин на избор на председател няма да се облагодетелства левицата, след като президентът Румен Радев е избран с подкрепата на БСП, Нинова посочи, че аргументите държавният глава да назначава ръководителя на антикорупционната комисия са, защото той не разпределя обществени поръчки, не раздава еврофондове и е обективна институция. Тя уточни, че при така създадените обстоятелства, евентуален кандидат на социалистите би бил обречен на неуспех. А БСП е щяла да се изправи пред опцията да търси за него подкрепа единствено от ДПС. \"Благодаря, но не!\", заяви лидерът на социалистите за този вариант. Нинова уточни, че ще гласува против двете кандидатури за шеф на антикорупционната комисия. Тя не изрази мнение конкретно за номинацията на Сотир Цацаров за председател на КПКОНПИ, която беше направена от ГЕРБ, нито за предложения от \"Воля\" Симеон Найденов. В отговор на въпрос заяви, че в лично качество ще гласува против двете номинации, като това се дължи на вече изложените принципни позиции. Корнелия Нинова отбеляза, че това е лично нейната позиция, а групата на БСП още не е обсъдила поведението си. По-рано през деня зам.-председателят на парламентарната група на левицата Драгомир Стойнев обяви, че Цацаров е \"безспорно силна кандидатура\". Той обаче добави, че партията все още не е решила как ще гласува.", "date": "2019.11.21", "title": "Нинова няма да подкрепи Цацаров за председател на антикорупционната комисия"}
{"url": "https://www.dnevnik.bg/biznes/2019/11/21/3995222_biznesut_iska_riskov_profil_na_lekarite_zaradi/", "text": "Национално представителните работодателски организации отказват да участват в заседания на Националния съвет за тристранно сътрудничество, ако в дневния ред не е включена темата с изплащането на първите три дни от болничния лист. Те дават десет предложения за реформа, която да предотврати издаването на фалшиви болнични, злоупотребите с инвалидни пенсии, източването на осигурителните фондове чрез кухи компании. Дотук се стигна след като коалиционният съвет на управляващите внезапно реши да промени законодателството, така че първият ден от болничния лист да не се плаща, вторият и третият да останат за сметка на работодателя, а останалото да продължи да се плаща от Националния осигурителен институт. Изменението, мотивирано със злоупотреби с болничните, беше посрещнато с недоволство от работещите, а синдикатите започнаха подготовка за протест. В тази обстановка премиерът Бойко Борисов разпореди изменението да не се внася в Народното събрание, а Националният съвет за тристранно сътрудничество да обсъди темата. Работодателите предлагат да се въведе адекватна оценка на риска по общини, населени места, икономически дейности, заемани длъжности, възрастови групи, издатели – лекуващи лекари и болнични заведения. Те настояват регистрите и данните за осигурените лица, сключените трудови договори, наетите по служебни правоотношения и личното здравно досие да бъдат свързани. Сдруженията на бизнеса искат още да се отмени правилото, според което работникът има право на обезщетения или пенсия, дори работодателят да е бил недобросъвестен и да не му е внасял осигуровките. Мотивът им е, че нараства броят и размерите на осигурителните измами чрез кухи фирми, които начисляват осигурителни вноски на фиктивно наети и теглят неправомерно обезщетения от общественото осигуряване. Работодателите предлагат службите по трудови медицина , с които фирмите имат договори, да заверяват издадените болнични за определен списък заболявания.", "date": "2019.11.21", "title": "Бизнесът иска рисков профил на лекарите заради фалшивите болнични"}
{"url": "https://www.dnevnik.bg/analizi/2019/11/21/3995219_v_germaniia_bolniiat_vzema_100_ot_zaplatata_si_shest/", "text": "                         Управляващите в България лансираха идеята от 1 януари 2020 година обезщетението за първия ден отсъствие от работа заради заболяване да не се плаща както досега от работодателите. После стана ясно, че това няма да важи за майки с болни деца (за бащите информация все още няма), както и за претърпелите трудова злополука. Спорните реакции по темата принудиха премиера Бойко Борисов да обяви, че подобно предложение засега няма да бъде внасяно в Народното събрание, а темата ще бъде обсъдена в Тристранната комисия със синдикатите и работодателите. Конфедерацията на работодателите и индустриалците в България подкрепи предложението, синдикатите декларираха готовност за протести, а от лекарското се показаха обидени от твърдението на управляващите, че имало множество злоупотреби с болничните, заради което се налагала мярката. Вицепремиерът Красимир Каракачанов заяви, че предложението цели \"да се възпитава съзнание\" у лекари и пациенти. И заключи: \"Не можеш да искаш да работиш като в Албания, а да получаваш заплата като в Германия.\" което много повече се доближава до германската, отколкото до българската методика. Но очевидно не това има предвид въпросното сравнение. Това ли е решението? Броят на наетите лица и този на издадените болнични в България действително не нарастват пропорционално. От 2013 до 2018 година наетите са се увеличили с 20 хиляди – до 2 милиона и 238 хиляди. През 2018 г. обаче са били издадени със 156 хиляди повече болнични, отколкото пет години по-рано. Средният брой дни, за които НОИ е изплатил обезщетения, са били 6.13 през 2013 година и 7.86 през 2019 година на наето лице. Подобна практика – работещият да плаща сметката за първите дни от боледуването си – съществува в Европа, например в Испания. Там през първите три дни работодателят не е длъжен да плаща за болничните. В много компании обаче има вътрешни регламенти, недопускащи работникът да бъде ощетяван. От четвъртия до 15-ия ден от боледуването работодателят е задължен да изплаща обезщетение, което се равнява на процент от дохода, а след 15-ия плащанията се поемат от социалната система. Само в три държави от Европейския съюз – Кипър, Ирландия и Португалия – нито един от платените дни за отпуск по болест не е за сметка на работодателите, припомня по този повод \"Офнюз\". В Австрия и Германия работодателят се грижи за обезщетяването на служителите си през първите няколко седмици от боледуването. И в двете държави за първите три дни дори не е необходимо предоставянето на медицинско удостоверение или болничен лист.  В Германия работодателят изплаща 100% от дневното възнаграждение през първите шест седмици , като този срок може да бъде и удължен при второ, различно заболяване. Ако заболяването е настъпило през първите 4 седмици от назначаването на работника или служителя, обезщетението се покрива от здравната каса. Съществува възможност в договора да бъде посочена друга методика за изплащане на обезщетение при болест, но тя не може да поставя наетия в по-лошо положение в сравнение с посочените в закона правила. В Австрия задължението за изплащане на обезщетение е обвързано със стажа при конкретния работодател. Ако наетият работи от по-малко от пет години, има право на шест седмици 100% обезщетение от работодателя и 50% през следващите четири. Останалите 50% се покриват от здравната каса. Броят на седмиците, в които отговорността за обезщетението е на работодателя, нараства с годините стаж. Независимо кой плаща сметката, в Австрия важи принципът, че наетият трябва да получава по време на боледуването си същите суми, които би получавал и ако работеше. За ограничаването на  злоупотребите с болнични  могат да бъдат предприети и други мерки, които да не удрят по джоба на работниците. Една от тях е въвеждането на електронна здравна карта, което се отлага от години. То би дало възможност да се проследява лечението на всеки пациент. Не е сигурно, че предложената от правителството мярка ще доведе до положителен резултат. Както припомни пред bТВ бившият социален министър Ивайло Калфин, преди 2010 година, когато НОИ е покривал всички болнични, е имало обвинения, че работодатели се договорят с работниците си да  взимат обезщетения за боледуване, без да са болни.  Решението на правителството крие както финансови, така и здравни рискове. Най-вече за хората с ниски доходи, които в България са особено уязвима група. Минималната брутна заплата в страната през 2019 година е 560 лева. След удръжките сумата спада до около 430 лева нето. Прагът на бедността в България през 2020 година ще е 363 лева. Така съществува реалната опасност с няколко дни болнични работещите на минимално заплащане да паднат под екзистенц минимума. Или с други думи – за много наети лица неплащането на този първи ден от болничния е непосилно. Съвсем логично е и опасението, че все повече хора ще ходят болни на работа, излагайки на опасност не само себе си, но и колегите си.", "date": "2019.11.21", "title": "В Германия болният взема 100% от заплатата си шест седмици"}
{"url": "https://www.dnevnik.bg/evropa/2019/11/21/3995232_viktor_orban_-_opasnoto_predizvikatelstvo_pred_donald/", "text": "Способен ли е Доналд Туск да съживи успехите на политическия съюз, който доминира в Европа от десетилетия? Това е въпросът пред поляка, който е  новият председател  на Европейската народна партия (ЕНП). Влиянието на дясноцентристкия партиен съюз остава огромно и той все още е най-голямата и най-добре организирана сила в Европейския парламент, пише \"Файненшъл таймс\". Групата на ЕНП обаче разполага с по-малко от четвърт от местата там в сравнение с почти 36% преди пет години. Хватката ѝ в столиците на ЕС също отслабва на фона на новоизлюпените популисти, либерали и националисти. Ангела Меркел, най-силният национален лидер, гледа как политическите ѝ сили  постоянно вехнат  в Германия. Урсула фон дер Лайен, председател на бъдещата Европейска комисия и член на ЕНП,  едва премина  през утвърдителното гласуване в Европейския парламент. В същото време гравитационният политически център на ЕНП се измести към Изтока и новите държави - членки на ЕС, и се отдалечи от традиционните западни християндемократически корени. Туск ще трябва да придаде ново усещане за политическа посока и идентичност на клонящата към разделение коалиция от национални партии. Списъкът на ЕНП с неразрешени политически въпроси е дълъг и включва как да се оформи единен отговор пред все по-влиятелното зелено движение в Европа, както и пред предизвикателствата, свързани с миграцията. Нито един въпрос обаче не е толкова експлозивен, колкото какво да се прави с Виктор Орбан, унгарския премиер, чиято партия \"Фидес\" е със замразено членство в ЕНП. Решението ще помогне да се дефинира какъв вид съюз е ЕНП и дали се насочва още по-надясно. Имаше призиви ЕНП да изключи \"Фидес\", която е обвинявана, че подкопава върховенството на закона в Унгария и започна кампания с плакати срещу Жан-Клод Юнкер, отиващия си председател на Европейската комисия и член на ЕНП. Въпреки че ЕНП нямаше желание да спори по въпроса на тазседмичния конгрес, делегатите признават, че той е ключов за репутацията на групата и за политическата ѝ посока. \"Ще бъде много опасен път за ЕНП да не заеме твърда позиция по въпроса\", коментира Сара Хагеман, доцент по европейска политика в Лондонското училище по икономика. Туск, който е открит противник на управляващата популистка партия \"Право и справедливост\" в родната му Полша, в миналото не е крил колко силни са чувствата му по темата.      На конгреса на ЕНП в Хелзинки миналата година той каза, че никой, който поставя под въпрос върховенството на закона, няма право да бъде в политическия съюз – тънко прикрит намек за Орбан. \"Ако искате да замените западния модел на либерална демокрация с източен модел на авторитарна демокрация, не сте християндемократ\", изтъкна той. ЕНП обаче е дълбоко разделена за съдбата на Орбан и няма желание да загуби местата, които тази партия носи. Ако Орбан излезе от ЕНП, това може да го тласне към съюз с други националистки партии. Зигрфид Мурешан, зам.-председател на групата на ЕНП в Европейския парламент и румънски евродепутат, коментира, че оттеглянето на \"Фидес\" ще прилича по дестабилизиращ ефект на Брекзит – и за ЕНП, и за Унгария. \"Няма да има победители\", допълни той. На Изток \"Политико\" отбелязва, че макар германският Християндемократически съюз все още е най-голямата консервативна партия в Европа, тя вече няма толкова силно влияние, както преди. Много хора в партията смятат, че само човек, който не е германец и не е от Запада, като Туск може да помогне на ЕНП пред съперниците му и да успокои напрежението Изток-Запад по въпросите за върховенството на закона, климатичните промени и миграцията. Не става въпрос само за Туск. За пръв път в историята на ЕНП евродепутатите от Източна Европа са повече от испанските и френските си колеги, което дава на партии като тази на Туск (\"Гражданска платформа\" и румънската Националлиберална партия, сила и влияние, които никога преди не са имали. България има същия брой евродепутати дясноцентристи като Италия, а сред западноевропейските страни - основателки на ЕС, само Германия има лидер от ЕНП – Ангела Меркел, която е в залеза на кариерата си. Предшественикът на Туск, французинът Жозеф Дол, често бе смятан за по-близък до Меркел и Германия, отколкото до Париж. Туск обаче не се очаква да бъде близък нито до Берлин, нито до Варшава (той е заклет враг на \"Право и справедливост\").", "date": "2019.11.21", "title": "Виктор Орбан - опасното предизвикателство пред Доналд Туск"}
{"url": "https://www.dnevnik.bg/razvlechenie/2019/11/21/3995248_deivid_finchur_shte_pravi_serial_-_predistoriia_na/", "text": "Режисьорът Дейвид Финчър и сценаристът на превърналия се в класика oт 1974 г. \"Китайски квартал\" Робърт Тоун ще продуцират за \"Нетфликс\" заедно сериал - предистория на филма, пише сайтът Indie Wire. Новата поредица, която ще се появи 45 години след излизането на считаното за емблема на американското кино заглавие на Роман Полански, ще разказва историята на по-младия Джейк Гитърс, който тепърва привиква с живота си като частен детектив в Лос Анджелис. Засега няма информация дали Дейвид Финчър ще режисира пилотния епизод, но не е изключено, отчита изданието \"Дедлайн\". Финчър вече има доста положителен опит с водените от него проекти за \"Нетфликс\", доказателство за което е успехът на сериала \"Къща от карти\". През 2020 г. се очаква стрийминг услугата да пусне и другия му  нов биографичен проект на име \"Манк\"  (Mank), който проследява историята на известния холивудски сценарист Херман Манкиевич, написал \"Гражданинът Кейн\". Във филма участват Гари Олдман, Лили Колинс и Аманда Зейфрид. Близо половин век след излизането му \"Китайски квартал\" продължава да е сочен за един от знаковите филми на 70-те години на XX век. В него героят на Джак Никълсън е склонен на рискове частен детектив, който е готов на всичко, за да разкрие истината за една предполагаема връзка. Онова, което открива обаче, далеч надхвърля обикновена романтична авантюра и разкрива информация за злоупотреба с обществени средства, една мистериозна смърт и ужасната тайна на едно семейство. Очаква се сериалът предистория да се представи по-добре от продължението на оригиналния филм \"Двамата Джейк\", което излиза през 1990 г. и е режисирано от Джак Никълсън по сценарий на Тоун. Предисторията на \"Китайски квартал\" е последния от поредица програмни проекти на услугата \"Нетфликс\", който е свързан с по-старото кино. Миналата година компанията възстанови и след десетилетия на спорове между различни собственици пусна загубената класика на Орсън Уелс \"Другата страна на вятъра\", която писателят обявява за \"92% завършена\" през 1972 г. и за \"на ръба на приключването\" през 1976 г. Три години по-късно се оказва обаче, че Уелс е монтирал едва 40 минути от филма, след което започват проблемите, свързани с авторски права, и така след множество откъслечни опити за домонтирането й лентата остава заключена в трезор до 2017 г. Друг подобен проект на \"Нетфликс\" е и планираният от продуцента Райън Мърфи сериал, базиран върху адаптацията по романа на Кен Киси \"Полет над кукувиче гнездо\" от 1975 г. на режисьора Милош Форман.", "date": "2019.11.21", "title": "Дейвид Финчър ще прави сериал - предистория на \"Китайски квартал\" на Полански"}
{"url": "https://www.dnevnik.bg/politika/2019/11/21/3995263_borisov_antibulgarskata_retorika_v_severna_makedoniia/", "text": "Премиерът Бойко Борисов декларира, че ако Северна Македония иска да стане член на ЕС и НАТО, трябва да забрави антибългарската реторика. \"Проведох вчера среща с нашите така наречени сестрински партии и с лидера на ВМРО-ДПМНЕ Християн Мицковски. Той ме увери, че присъединяването на Република Северна Македония към ЕС и НАТО е приоритет за ВМРО. Аз настоях това да бъде декларативно, защото за да може една страна уверена да върви към двата съюза, всички партии трябва да са го декларирали и приели\", информира министър-председателят на България пред журналисти в Хърватия, където присъства на конгреса на Европейската народна партия (ЕНП). \"Антибългарската реторика в Северна Македония не само трябва да бъде забранена, но и да са убедени, че не е правилна. Ние не сме били окупатор на никого. Фашизмът е залял тогава цяла Европа и да се лепва такъв етикет на България никога няма да допусна. Прочитът на историята е такъв, какъвто историците са го казали и какъвто ние от векове сме го възприели. Ако искат да вървят напред, ясни са европейските перспективи и ценностите, които изповядваме, и това е една от тях. Това са го чули от мен в прав текст не само на така наречените двустранни срещи, но и пред ръководството на разширения състав на ръководството на ЕНП снощи. Още веднъж съм го повторил в тяхно присъствие и съм ги накарал да го декларират. Така че оттук насетне се надявам да бъде спазено\", коментира Борисов.", "date": "2019.11.21", "title": "Борисов: Антибългарската реторика в Северна Македония трябва да бъде забравена"}
{"url": "https://www.dnevnik.bg/sport/2019/11/21/3995226_pitstop_pri_nuleva_gravitaciia_porednoto/", "text": "Има ли нещо, което механиците на \"Ред бул\" не могат? Това вече се питат и в екипа на \"биковете\", след като през уикенда в Гран при на Бразилия механиците на Макс Верстапен  смениха гумите му за 1.82 секунди , поставяйки нов световен рекорд. Към механиците на \"Ред бул\" беше отправено ново предизвикателство, а те показаха, че могат да работят дори при нулева гравитация. Експериментът не е проведен в изкуствени условия, а на борда на самолет Ил-76 на височина от 10 хиляди метра. Периодът на безтегловност е 22 секунди, като се постига чрез параболична дъга. Екип от специалисти заснема питстопа при нулева гравитация след няколко серии.", "date": "2019.11.21", "title": "Питстоп при нулева гравитация: поредното предизвикателство от \"Ред бул\""}
{"url": "https://www.dnevnik.bg/biznes/2019/11/21/3995221_bulgarite_sa_putuvali_po-malko_tova_liato/", "text": "През най-активните да пътешествия месеци юли-септември българите са пътували по-малко, отколкото през миналата година, сочат данните на Националния статистически институт. Общо 1.7 млн. българи са пътували с цел туризъм, като повечето от тях - 75.6%, са били само в страната, 20.5% - само в чужбина, а едва 3.9% са пътували както в страната, така и в чужбина. В сравнение със същото тримесечие на 2018 г. общият брой на пътувалите на възраст 15 и повече навършени години намалява със 7.9% Обичайно през третото тримесечие най-много са пътували българите на възраст 25 - 44 години - 790 хил., или 45.5% от всички пътували. Във всички възрастови групи преобладава относителният дял на пътуванията в страната, като най-висок е при хората на възраст 15 - 24 години - 78.2% от пътувалите в тази възрастова група. При пътуванията в чужбина делът на пътувалите на възраст 65 и повече навършени години е най-голям - 23.9% от пътувалите в съответната възрастова група. По-голяма част от туристическите пътувания както в страната (65.1%), така и в чужбина (79.9%) са били с цел \"почивка и екскурзия\". През периода като самостоятелни са били регистрирани 1.9 млн., или 84.2% от общия брой лични пътувания. Относителният дял на самостоятелните пътувания без резервация в страната е 91.7%, а на тези в чужбина - 54.6% В структурата на разходите по видове с най-голям относителен дял в страната са тези за храна - 44.5%, докато в чужбина са разходите за транспорт - 30.1% През третото тримесечие средният разход при пътуване с лична цел на един човек е 368.37 лв. в страната и 655.18 лв. в чужбина. Същевременно разходите на човек за професионално пътуване са средно 178.80 лв. в страната и 1200.63 лв. в чужбина.", "date": "2019.11.21", "title": "Българите са пътували по-малко това лято"}
{"url": "https://www.dnevnik.bg/citat_na_deniia/2019/11/21/3995272_citat_na_denia_rektorut_na_su_beshe_edinstven_kandidat/", "text": "Аз поздравих колегата Пленкович   за организацията, за начина, по който провеждат конгреса, за възможността всеки един да изкаже своето мнение. Разбира се, приемам упрека, че както ректорът на Софийския университет беше единствен кандидат, пък нямаше протести, Доналд Туск   беше единственият кандидат, пък нямаше протести... можете да ми ги припишете на мен - че аз съм виновен, че не съм издигнал втори кандидат.\" Това отговори министър-председателят на България Бойко Борисов пред журналисти, попитан какви са впечатленията му от хърватската столица Загреб, където присъства на конгреса на Европейската народна партия (ЕНП). Борисов каза още и че ако Северна Македония иска да стане член на ЕС и НАТО, трябва да забрави антибългарската реторика -  тук .", "date": "2019.11.21", "title": "Цитат на деня: И ректорът на СУ беше единствен кандидат, пък нямаше протести"}
{"url": "https://www.dnevnik.bg/bulgaria/2019/11/21/3995278_potencialut_na_antikorupcionnata_komisiia_nakaral/", "text": "Главният прокурор Сотир Цацаров,  който беше предложен от ГЕРБ за председател  на Комисията за противодействие на корупцията и отнемане на незаконно придобитото имущество (КПКОНПИ), заяви в Народното събрание, че се е съгласил да се кандидатира за поста, защото смята, че антикорупционният орган има потенциал. Той добави, че може някакъв начин да допринесе за това комисията да получи това място, което ѝ отрежда законът. Цацаров е в парламента, за да се срещне с представители на \"Обединени патриоти\" и да им представи идеите си за работа. Той вече получи индиректна подкрепа от ДПС, докато от БСП по-скоро няма да подкрепят нито една от двете кандидатури. Другият претендент за поста е Симеон Найденов, който беше предложен от \"Воля\". \"Промените в работата, които бих предложил, ще се съдържат в концепцията. В нея ще има конкретни и прагматични неща, които са свързани с работата на комисията и които ще бъдат свързани с това тя да бъде събудена от състоянието, в което се намира в момента\", каза Цацаров, като допълни, че не председателят на комисията, нито самата комисия имат правомощия да инициират законодателни промени, но според него такива са силно необходими и ако бъде питан за тях, той няма да крие мнението си. \"Законът се нуждае от промени, има доста несъвършенства, аз и в концепцията, и в изслушването, ако такива въпроси бъдат зададени, няма да скрия мнението си по въпроса и това, което според мен трябва да бъде направено\", заяви Цацаров. Попитан за  мнението на левицата, че начинът за избиране и назначаване  на комисията е сгрешен и всъщност не гарантира разследването на корупцията по висшите етажи на властта, Цацаров отговори: \"Комисията действа по закон. Ако мотивът на някого е, че този, който избира, не може да бъде разследван, може би малко трябва да се замисли за правната логика. Аз политическа логика не желая да коментирам\". Сотир Цацаров коментира и идеята на левицата комисията и председателят да се назначават от президента, като заяви, че за него този модел \"не е най-положителният и най-работещ\". Припомни, че това е била идея на социалистите и преди години при обсъждането изобщо на модела за създаване на единен антикорупционен орган и още тогава той изразил това си становище. Сега не го променял. И коментарът му не е свързан с това, че се кандидатира за поста в КПКОНПИ. \"Ако ме питате или в хода на изслушванията ме попитат какво е мнението ми за антикорупционните модели, бих казал следното - ако и БСП, и другата позиция се изчисти от политическия момент, може би ще стигне до много по-прагматични решения.\" На въпрос какво ще трябва да се направи с поста на главен прокурор, ако бъде избран за председател на КПКОНПИ преди изтичането на мандата си, Цацаров отговори, че това е бъдещ въпрос, който ще се обсъжда, ако бъде избран. \"Ако бъда избран, ще дойде момент, в който този въпрос ще трябва да се реши според Конституцията и законите. Но на този етап да говорим как ще се действа, е прекалено рано\", отбеляза той. Попитан дали са изрядни терасите му, Цацаров отбеляза, че всяка година подава декларации за имотното си състояние и разминавания не са установявани. На въпрос дали хората могат да са оптимисти за работата му като шеф на антикорупционната комисия, Цацаров заяви: \"Не може да сте оптимисти за мен, един човек нищо не решава, трябва да сме оптимисти за всички. Ако трябва да сме оптимисти, трябва да сме оптимисти за всичко. Ако ви стряска оптимизмът в мен, няма вълшебник, който може като главен прокурор или като председател на която и да било комисия, не президентът да го назначава - патриархът да го назначава, той не може да се справи сам с всичко\". Цацаров допълни, че ако всички имат усещането не да са оптимисти, а да си вършат съвестно работата, може би \"ще мръднем\" малко.", "date": "2019.11.21", "title": "Потенциалът на антикорупционната комисия накарал Цацаров да се съгласи да я поеме, искал да я събуди"}
{"url": "https://www.dnevnik.bg/bulgaria/2019/11/21/3995277_sudebniiat_suvet_ignorira_pismoto_na_sudiite_poiskali/", "text": "Пленумът на Висшия съдебен съвет (ВСС) засега няма да обсъжда  писмото на над 160 съдии  от цялата страна, които поискаха министърът на правосъдието Данаил Кирилов и избраният повторно за нов главен прокурор Иван Гешев да се извинят публично за свои думи и за поведението си по време на  прегласуването на номинацията на 14 ноември . Освен това съдиите настояха с отворено писмо срещу Гешев да започне и дисциплинарно производство заради отправените  заплахи към Атанаска Дишева  от съдийската колегия по време на една от почивките в коридора на съдебния съвет. Преди няколко дни Гешев заяви, че няма да се извинява на  хора без чувство за хумор . Днес темата повдигна председателят на Върховния касационен съд (ВКС) Лозан Панов, който попита дали писмото е пристигнало, ще бъде ли включено в дневния ред и кога. Представляващият ВСС Боян Магдалинчев обясни, че е пристигнало, но не било включено в дневния ред. \"Не аз съм човекът, който определя дневния ред, а по Конституция и закон министърът на правосъдието го утвърждава\", оправда се Магдалинчев и прехвърли отговорността към отсъстващия министър Кирилов. В Закона за съдебната власт обаче ясно е посочено, че проектът за дневен ред се изготвя от главния секретар, а след това се изпраща за съгласуване на министъра на правосъдието, който само го подписва. Писмото е било внесено в понеделник, а срокът за включването му в дневния ред според правилника е не по-късно от 4 работни дни преди заседанието. ", "date": "2019.11.21", "title": "Съдебният съвет игнорира писмото на съдиите, поискали дисциплинарка за Гешев"}
{"url": "https://www.dnevnik.bg/analizi/2019/11/21/3995279_ne_cacarov_ne_ostavia_prokuraturata_s_ogromen/", "text": "                         \"Той оставя институцията с един огромен авторитет. Говоря за институцията прокуратура\". Думите са на депутата Явор Нотев от \"Атака\". Той и негови колеги от  ГЕРБ и \"Обединени патриоти\" обявиха кандидатурата на настоящия главен прокурор  Сотир Цацаров за председател на Комисията за противодействие на корупцията и отнемане на незаконно придобито имущество (КПКОНПИ). Това не е единственото публично твърдение, че прокуратурата има висок авторитет. Веднага след издигането на кандидатурата му за главен прокурор през юли, избраният вече от Висшия съдебен съвет (ВСС) Иван Гешев каза, че \"прокуратурата е в най-добрата си кондиция, от който и да е предишен мандат\". Подобни оценки могат да бъдат плод на субективно виждане. Но в същото време авторитетът, одобрението и доверието могат да бъдат и обективно измерени. Затова решихме да проверим. Резултатът е, че данните не потвърждават тези оценки. Поредица от социологически проучвания в последните години показват, че значително мнозинство от българите нито са доволни от работата на прокуратурата, нито имат доверие в нейното ръководство. \"Алфа рисърч\" публикува редовно свои представителни изследвания за оценката на българските граждани към работата на институциите.  На сайта на агенцията има данни  от юни 2013 г. насам – т.е. за почти целия мандат на Сотир Цацаров, който беше избран в самия край на 2012 г. Въпросът е прост – анкетираните трябва да дадат \"Оценка за дейността на главния прокурор\", а възможните отговори са три – \"положителна\", \"отрицателна\" и \"нито положителна, нито отрицателна\". През първата година от мандата си Сотир Цацаров се радва на повече одобрение, отколкото неодобрение. През август 2013 г. положителните оценки са 35%, докато отрицателните са 21%. В края на мандата му обаче резултатът е много по-различен. Последните данни са от септември 2019 г., когато 49% от българите споделят отрицателна оценка за работата на главния прокурор, а само 10% - положителна. Обратът в отношението на обществото към Цацаров настъпва през 2014 г., особено през втората половина на годината. В средата на тази година прокуратурата започна акцията срещу КТБ, а в последвалите месеци обвини бившия мажоритарен собственик Цветан Василев и отказа да се интересува от неговия партньор (по думите на Василев и на разкрити по-късно документи) Делян Пеевски. До края на годината положителните оценки за главния прокурор спадат до 11%, а отрицателните \"скачат\" на 42%. След това тенденцията се засилва, макар и с по-бавни темпове. \"Алфа рисърч\" не е единствената агенция, която измерва одобрението към главния прокурор и управляваната от него институция.  \"Галъп интернешънъл\" също е публикувала  такива изследвания. През юли 2016 г. агенцията задава въпроса \"Как оценявате дейността на прокуратурата?\" Отрицателните отговори са два пъти повече от положителните – 61% срещу 32%. През март 2019 г. е публикувано  национално представително социологическо проучване  за работата на главния прокурор. Проведено е от \"Глобал метрикс\" по поръчка на Българския институт за правни инициативи (БИПИ). Въпросът е един: \"Как оценявате работата на досегашния главен прокурор?\". Добра оценка дават 18,88% от анкетираните, средна – 42,66%, слаба - 24,28%. Проучването включва и въпроса дали хората са съгласни с твърдението, че \"главният прокурор направи много за справяне с битовата престъпност\" – само 5,6% са съгласни, а 64% са несъгласни. По отношение на борбата с корупцията по високите етажи – само 5,2% са съгласни, че главният прокурор е направил много, а 61,2% не са съгласни. Преди да стане министър и да се заеме с политика, Христо Иванов е бил програмен директор на БИПИ. Това може да предизвика нечий скептицизъм към изследването. Затова потърсихме още изследвания. Ниска оценка за дейността на главния прокурор е констатирана и в изследване на Института за модерна политика (ИМП), чийто основател Борислав Цеков оцени като \"положителна\" новината за номинирането на Цацаров за председател на КПКОНПИ. През 2016 г.  ИМП публикува свое проучване  с въпроса: \"Каква е оценката ви за ефективността на прокуратурата?\" Само 9 на сто казват, че е ефективна, а 71,7 на сто – че е неефективна. В това изследване е включен и друг въпрос: \"Одобрявате ли повдигането на обвинения от прокуратурата срещу бивши и настоящи министри?\". С \"Да\" са отговорили 72,7 на сто, с \"Не\" – 23,3 на сто. Това дава основание на ИМП да озаглави публикацията си по тази тема така – \"Повече от 70% одобряват действията на прокуратурата\".", "date": "2019.11.21", "title": "Не, Цацаров не оставя прокуратурата с \"огромен авторитет\". Ето числата"}
{"url": "https://www.dnevnik.bg/sport/2019/11/21/3995253_stoicho_mladenov_za_trtenyorite_mijiturki_i_namesata/", "text": "Стойчо Младенов заяви, че футболът и в частност треньорите трябва да се възползват от любовта на министър-председателя Бойко Борисов към спорта, за да постигнат утвърждаването на професията в страната. Според него голям проблем в България е това, че самите треньори не защитават интересите си. \"При нас старши треньорът е господин Никой. Бих казал, че тук 90% от треньорите са - нека да не прозвучи обидно за тях - мижитурки, защото не си отстояват името, авторитета, позицията. И в това отношение бих отправил един апел, защото виждам, че ако не се обърнем към най-големия в държавата, нищо не може да стане. Апелът ми към г-н Бойко Борисов и към Кралев, които са положително настроени към футбола и спорта - да узаконят професията \"треньор\" и да дадат такава юридическа възможност на треньора, че да бъде защитен\", каза Младенов, който наскоро беше избран за треньор на годината в Казахстан след спечелването на купата с \"Кайсар\". По думите му досегашният президент на БФС Борислав Михайлов и футболният съюз не са направили нищо \"за самочувствието, увереността и знанието на треньорите\". \"Това е бич за нашия футбол. Най-важният кадър в един клуб е старши треньорът.\" Младенов каза, че в момента законът не защитава треньорите. \"Защо сега на (Маурисио) Почетино му плащат обезщетение? Защото правилата са коренно различни, отколкото при нас\". Темата от години е засягана от асоциацията на треньорите. Преди четири години  организацията призова за промени . \"Казах за А група колко специалисти без лиценз работят, а вие знаете ли в детско-юношеския футбол колко има? Ние осакатяваме всяко поколение именно с такива хора, които нямат нужните знания да ръководят дадена възрастова група. От всичко най-много страдат децата. Условията за работа са мизерни - терени, база, пособия, екипировка. Ти трябва не само да му показваш как да рита топката, а да го изграждаш като психика, интелект и възпитание\", добави Младенов. Държавата няма интерес футболът да не се развива. Футболът трябва да е печеливш, да се развива. Ние във всички спортове имаме голямо отстъпление.", "date": "2019.11.21", "title": "Стойчо Младенов за треньорите \"мижитурки\" и намесата на \"най-големия в държавата\""}
{"url": "https://www.dnevnik.bg/biznes/finansi/2019/11/21/3995276_bankite_vdigat_niakoi_ot_taksite_no_prevod_v_chujbina/", "text": "Банките повишават някои от таксите си, установи в.  \"Сега\"  в сайтовете на някои от финансовите институции. Обяснението е във влизащ в сила през декември нов европейски регламент, според който всички банки в ЕС трябва да таксуват трансграничните преводи наравно с местните. Преводите с дигитални средства са относително евтини, но първоначалната инвестиция е по-голяма и поддръжката на каналите чрез телефона и онлайн, освен клона, струва пари и усилия, коментира пред БНТ финансистът Левон Хампарцумян. \"Това са процеси които създават по-голяма конкуренция, но и изискват инвестиция от банките, на които единият крак е в старият свят, а другият - в новия свят на по модерната и бърза система\", каза той и добави, че има достатъчно конкуренция, която да изравни прекомерно повишение, а ако тя не свърши работа, на ход е регулаторът. Влизането в сила на новата регулация означава, че банков превод в друга страна от ЕС от България ще струва не повече от 5 лв, колкото е най-високата такса за превод на територията на страната, поясни пред БНР експертът от \"Моите пари\" Десислава Николова. По думите й най-масовата такса - тази за поддръжка на разплащателна сметка, която никой банков клиент не може да избегне, която сега е средно 2 лв., би станала 2.5 - 3 лв. месечно, по груби сметки. От друга страна, чрез повишаването на някои такси за обслужване на каса банките насърчават потребителите да използват други по-модерни форми - интернет банкиране, банкиране през мобилен телефон и т.н., добави тя.", "date": "2019.11.21", "title": "Банките вдигат някои от таксите, но превод в чужбина ще поевтинее до най-много 3 лв."}
{"url": "https://www.dnevnik.bg/bulgaria/2019/11/21/3995310_prokuraturata_zapochva_proverki_zaradi_krizata_s/", "text": "Прокуратурата започна проверки за експлоатацията на язовир \"Студена\" и за действията на администрацията в Перник и местното ВиК дружество заради водната криза, се разбира от съобщение на държавното обвинение. Окръжната прокуратура се е самосезирала и проверява данните на регионалното министерство и Министерството на околната среда и водите за експлоатацията на язовира източник на питейна вода за областния град. Районната прокуратура проучва действията на областната и на общинската администрация по Закона за водите, както и на ВиК – Перник. Междувременно парламентарният ден днес започна с нападки на БСП към управляващите заради кризата в града. Перник е на режим от понеделник, като вода има от  5.00 до 10.00 и от 17.00 до 22.00 часа.  За да разяснят ситуацията в Народното събрание, днес дойдоха министърът на околната среда и водите Нено Димов и зам.-министърът на регионалното развитие Николай Нанков. От казаното от тях обаче се разбра, че към този момент държавата няма какво да направи за разрешаването на проблема. Лидерът на социалистите Корнелия Нинова се обърна към министрите с думите, че не сушата, а \"некадърното управление във водния сектор\" и безхаберието са причина за водния режим в града. \"Прехвърлихте вината освен на ВиК (вчера беше уволнен управителят на пернишкото дружество – бел.ред.), на кметове, на времето, дъждовете и снега, но не поехте никаква отговорност за политиката на правителството на национално равнище във водния сектор. Сега ще вземете една-две оставки, за да потушите напрежението сред хората в Перник и другите населени места, но това не решава проблема\", заяви Нинова. След като вчера се разбра, че водата във възможния алтернативен водоизточник яз. \"Долна Диканя\" е негодна за пиене, днес Николай Нанков съобщи, че се . Нанков посочи, че обемът на язовира е 2.7 млн. куб. метра и те биха могли да бъдат преляети към \"Студена\", но пробите на ВиК – Перник, показаха, че водата не може да бъде използвана за питейни нужди. \"Чакаме в понеделник да излязат (проби – бел.ред.) от \"Софийска вода\". Този източник, който кметът предложи, трудно ще бъде въведен в експлоатация и реализиран\", заяви още Нанков. Зам.-министърът добави, че вчера е разбрал от медиите, че проблеми с водата има не само в Перник. Още в понеделник  ВиК дружеството на Ловеч съобщи, че в града се въвежда воден режим  като подаването прекъсва от 23.00 до 6.00 часа. Министърът на околната среда и водите Нено Димов каза на изслушването в парламента, че с реализацията на проекта за водна инфраструктура в Перник ще се намалят загубите на вода с 2.8 млн. куб. метра. Той увери, че водите от яз. \"Студена\" се използват приоритетно за питейно-битово водоснабдяване. От думите му се разбра, че тази година. Една от версиите за намаляването на водата в яз. \"Студена\" е именно дейност на водноелектрическата централа наред с версиите за източване заради ремонт на стената, работата на завода за производство на стомана и засушаването. \"През 2018-2019 г. язовир ВЕЦ \"Студена\" не е работил на енергиен режим\", каза Димов и добави, че е преустановено подаването на вода в язовирите от района за промишлено снабдяване.", "date": "2019.11.21", "title": "Прокуратурата започва проверки заради кризата с водата в Перник"}
{"url": "https://www.dnevnik.bg/sviat/2019/11/21/3995312_v_izrael_se_ochakvat_treti_izbori_za_7_meseca_no/", "text": "Нараства вероятността в Израел да има парламентарни избори за трети път тази година, след като основният противник на премиера Бенямин Нетаняху,  Бени Ганц , не успя да състави правителство, подобно на министър-председателя. Връщането на мандата в записания в конституцията срок късно снощи обаче отваря път за 21-дневен период, в който всеки от 120 депутати в Кнесета може да опита да събере 61 подписа, нужни за мнозинство. Преговорите (поотделно) между \"Ликуд\" на Нетаняху, \"Синьо и бяло\" на Ганц и \"Израел - наш дом\" на Авигдор Либерман се фокусираха върху различни варианти, сред тях правителство на единството на Нетаняху и Ганц с широка подкрепа, правителство на малцинството на Ганц (или Нетаняху) с Либерман и други варианти. Либерман обаче отхвърли всички възможности на вчерашна пресконференция заради готовността на Ганц да работи с Арабската листа, а на Нетаняху - с ултраортодоксални формации. Бившият министър на отбраната се превърна в балансьор,  за чиито гласове в парламента  се състезаваха  и Нетаняху, и Ганц след изборите . Ганц и Нетаняху не успяха да се разберат как точно да си делят властта, особено заради възможните обвинения срещу Нетаняху в подкуп, измама и злоупотреба с доверие в три отделни случая. Според израелски издания и в двете партии се обсъждаше възможността Нетаняху първи да заеме премиерския пост и да го напусне, когато обвиненията срещу него бъдат повдигнати, но Ганц отхвърляше такъв вариант. Междувременно главният прокурор на Израел Авихай Манделблит засили интригата. Според Би Би Си се очаква решението му дали да повдигне обвиненията да се обяви в близките няколко дни. Няколко издания като \"Джерузалем пост\", \"Йедиот ахронот\" и \"Таймс ъф Израел\" обаче допускат, че това може да се случи още днес. Според последната информация целта на Манделблит и екипа му е това да се случи преди следващите избори, но те вече имат готовност да го направят и ако не днес, ще оповестят решението в началото на другата седмица. Не е известно как точно подобна стъпка би повлияла на опитите за съставяне на правителство, но тя би съвпаднала с дебат в \"Ликуд\" за лидерското място на Нетаняху. Нетаняху свика първите избори тази година отчасти заради нарастващата популярност на Ганц, но отчасти за да изпревари обвиненията на Манделблит, които може да бележат края на дългогодишната му роля на министър-председател.", "date": "2019.11.21", "title": "Израел върви към трети избори за 7 месеца, но прокуратурата има последната дума"}
{"url": "https://www.dnevnik.bg/bulgaria/2019/11/21/3995320_prokuraturata_e_izzela_zapisi_ot_roditelite_na/", "text": "В момента се уточнява съставът на вещите лица, които ще правят експертизите  по случая с починалото в края на миналата седмица  3-годишно момче,  търсило медицинска помощ в три столични болници , както и гаранцията, че това ще бъдат изключително компетентни специалисти в своята област. Това коментира в кулоарите на парламента главният прокурор Сотир Цацаров. Той уточни, че тече прокурорска проверка по случая, като \"действията по разследването са интензивни\", започнали са вчера, извършват се и в този момент. Вчера е иззета пълната медицинска документация и от трите лечебни заведения - Специализираната детска болница \"Проф. д-р Иван Митев\", УБ \"Лозенец\" и УМБАЛСМ \"Н. И. Пирогов\", имащи отношение към случая. Разпитани са и родителите. Днес ще бъдат взети и документи и данни от личния лекар на детето за действията, предшествали отиването му в болницата. Родителите са предали и записи от телефонните им апарати, \"които малко или много ще допринесат за разкриване на обективната истина\", отбеляза още главният прокурор. Проверката е в Софийската градска прокуратура. \"Разследването по случая тече много интензивно, но все още е на твърде ранен етап и прокуратурата няма да разкрива никакви детайли\", каза за \"Дневник\" говорителят на Софийската градска прокуратура Зорница Таскова. Разследването е образувано веднага след като е била получена жалбата от родителите на починалото 3-годишно дете. По  случая с починалото в Кардам дете , Сотир Цацаров уточни, че първоначалната версия насочва към отравяне със силно токсични химически препарати, използвани за промишлени цели за борба с вредители. Те били поставени в отвори в стените на къщата, където е живяло детето, някои в непосредствена близост и до леглото му.", "date": "2019.11.21", "title": "Прокуратурата е иззела записи от родителите на починалото дете, търсят документи и от личния лекар"}
{"url": "https://www.dnevnik.bg/sviat/2019/11/21/3995325_zlatnoto_sukrovishte_na_avstriiskata_partiia_na/", "text": "Статия на седмичника \"Профил\" разказва за откритие, направено в хода на обиските, свързани с аферата с концерна \"Казинос Аустрия\", в която следствените органи разследват обвързаността на политически назначенията в управителния съвет на концерна с обещания за даване на определени концесии на хазартния концерн \"Новоматик\". Сделката включва назначаването на члена на Австрийската партия на свободата (АПС) Петер Сидло за финансов шеф на \"Казинос Аустрия\". Новото вълнение по случая е свързано с малкия \"Пансион Тинтява\" в Източен Тирол, закупен от Виенската организация на АПС през 2012 година, който официално се нарича \"Институт за обучение\". В действителност документите от разследването, които притежава редакцията на списание \"Профил\", сочат, че до скоро къщата е изпълнявала съвсем друга функция: да служи на Виенската организация на АПС за складиране на злато. Историята е следната: в хода на разследването по аферата с \"Казинос Аустрия\" на 12 август в \"Пансион Тинтява\" е извършен обиск. Служителите на специалните служби откриват два трезора. Управляващите имота, насочват следователите към виенски данъчен съветник, който е и общински съветник на АПС във Виена. След телефонен разговор с него той се съгласява трезорите да се отворят, но помолва за отсрочка, тъй като ключовете са у хора, които не са в близост до пансиона, пише \"Профил\". Освен това по думите на данъчния съветник само четири лица имат достъп до трезорите, сред които са неговият син и заместник-кметът на Виена и вече и шеф на Виенската партийна организация на АПС Доминик Неп. Останалите двама не са назовани. Следобед на същия ден в пансиона пристига лично Доминик Неп в компанията на данъчния съветник и сина му, придружени от адвокат. След отваряне на трезора се оказва, че вътре има метални касети, заключени и с нотариален печат. Общо трите касети могат да се отворят с ключ, съхраняван при нотариус във Виена. След като става ясно, че нотариусът е починал, присъстващият адвокат се съгласява да предаде на разследващите органи нотариалния документ, където обаче е зачернено съдържанието на касетите. Два дни по-късно Неп осведомява разследващите, че трите касети ще бъдат пренесени във Виена с непокътнати печати. Редакцията на \"Профил\" разполага с копие на зачернения вариант на нотариалния документ. В него се казва, че става дума за златни кюлчета по 500 грама, чийто брой засега не е известен на редакцията.От документа става ясно, че две от касетите са собственост на Клуба на виенските депутати на АПС, а третата е собственост на Виенската група на АПС. По онова време шеф на Виенската партийна организация е Хайнц Кристиан Щрахе. Доминик Неп е отказал да даде информация на \"Профил\" за стойността на съкровището, обосновавайки се със забрана да се дава информация за собствеността на партията. В първото официално изявление от страна на АПС се посочва, че в днешните несигурни времена златните запаси са сигурно вложени средства. /БТА", "date": "2019.11.21", "title": "Златното съкровище на Австрийската партия на свободата"}
{"url": "https://www.dnevnik.bg/analizi/2019/11/21/3995332_tursi_se_suchuvstvie_a_ne_vuzmezdie_kak_se_durjim/", "text": "                         \"Скъпи г-жа и г-н Х, Изключително тъжни сме, че Ида почина. Това беше толкова неочаквано! Много ни натъжава това, че не можахме да направим повече, за да ѝ помогнем.\" Цитатът е от картичка, която екипът на едно детско отделение в Германия подготвя за родителите на починало дете. Българско дете, лекувано при тях. \"Знам колко ви е тежко, и че няма думи, които да ви успокоят\", казва в личното си писмо до родителите директорът на клиниката. Предлагам да видим този текст заради разразилата се словесна битка между лекари и нелекари в България. Тя беше провокирана от смъртта на едно тригодишно дете. У нас словесната война достигна своя апогей с изказването на премиера Бойко Борисов, според когото \"трябва да има възмездие\". Тази война нито започва с този случай, нито ще завърши с него – тя се разпалва всеки път, когато скърбящи близки на починал пациент публично търсят отговори на измъчващите ги въпроси: Защо умря? Можеше ли да бъде спасен? Кой е виновен? Нека не говорим за известното – че е ужасно да няма детска болница у нас, че пътеките по педиатрия са недофинансирани, че заплатите са ниски, че в основата на детските политики на страната стои необяснима арогантност. Това са проблеми, чието решение изисква време, финансиране, политическа воля, компетентност и готовност за обществено усилие, а не забелязвам да разполагаме с никой от тези ресурси тук и сега, въпреки че \"толкова пари за здравеопазване се дават\" (по Борисов). Оплакванията от лошо отношение са двустранни – от пациенти към медицински персонал и от медици към пациентите и техните близки. 35% от съдебните дела за лекарска грешка се водят заради лоша комуникация, сочи изследване на специалиста по медицинско право Мария Шаркова. Засега обаче нито медицинските университети, нито съсловните организации на лекарите и медицинските специалисти показват осъзнаване, че носят отговорност за този проблем. Държавните институции не само не помагат, а в сегашната си форма вредят, подхранвайки с популистка псевдоактивност недоказаните страхове на пациентите и близките или заставайки без ясни аргументи зад конкретни имена от гилдията в бяло. Цялостният срив в доверието към всяка институционалност прави пациентите свръх мнителни и подозрителни, а при лош изход – гневни и агресивни. Понякога – както изглежда ще се окаже и в случая с починалото дете – дори когато лекарите са направили всичко по силите си. Пациентите понасят последствията от стреса, на който са подложени медиците, и невъзможността им да се справят с трудните условия и негативните емоции, свързани с работата. Обвиненията, желанието за мъст и саморазправа са всичко, което смазаните от загубата и безсилието хора успяват да отправят като послание. Очаквано, този разрив ескалира при крайно чувствителни казуси, когато смъртта е психологически и обществено неприемлива – когато почине родилка, когато почине дете От друга страна в България все още преобладава патерналистичната нагласа, според която лекарят, като \"учил десет години\", е овластен да взима решения, без да разговаря с пациента или близките му, а на информирания и питащ, не дай Боже изискващ пациент, често се гледа най-малкото като на досада, а понякога – и като на враг. Продължава да се насърчава назидателното говорене от медици към пациенти в стил \"Знаете ли на нас какво ни е?\", \"За какво ти е да знаеш, ти нямаш медицинско образование\" и \"А какво ще правите без нас\". В този порочен кръг медиите получават нелеката роля на разследващ и защитник на истината. Заради недоверието към официалните институции от журналистите се очаква да открият какво всъщност се е случило и да въздадат справедливост. И крайно неизненадващо – те се провалят в тази си мисия. Естественото съчувствие и съпричастност към почернените близки не е обективност и не помага грешките в системата да бъдат открити и коригирани. Близките искат линч, а медиите неволно се превръщат в оръжие на този линч, човъркайки в още топлата рана. За да не се повтарят подобни ситуации отново и отново, общуването между медицинския екип и пациентите трябва да се припознае като значима тема. Създаването на умения за комуникация на медицинските специалисти и за отработване на собствените им емоции би успокоило значително атмосферата, дори при трагични ситуации. Когато това го има, вместо взаимни обвинения, обществена истерия и доживотна психологическа травма и за лекари, и за пациенти, бихме получили човешко разбиране – като в писмото от началото на този текст. Психологическата наука доказва, че емпатичната и включваща комуникация от страна на овластения, на лекаря, естествено води след себе си по-спокойни, доверяващи се и съдействащи пациенти и близки. Дотогава всички ние, страничните наблюдатели, сред които е дори премиерът, бихме могли да окажем смирена, необвиняваща и приобщаваща подкрепа както на близките, така и на въвлечения в казуса медицински екип, и да изискаме институциите да изпълнят своите задължения, за да създадем онази среда на човешко разбиране и доверие, без която медицината не може да вирее.", "date": "2019.11.21", "title": "Търси се съчувствие, а не възмездие. Как се държим, когато почине дете"}
{"url": "https://www.dnevnik.bg/sviat/2019/11/21/3995337_silite_na_asad_atakuvaha_lager_za_razseleni_v_idlib/", "text": "Атака на силите на сирийското правителство, подкрепяни от Русия, е причинила смъртта на поне 16 души в лагер за вътрешно разселени в провинция Идлиб. Това съобщиха доброволците от Сирийската гражданска защита - организация, по-известна като Белите каски, предаде \"Ройтерс\". Лагерът се намира в село Ках в провинция Идлиб, недалеч от границата с Турция. Според две други организации - Сирийския център за наблюдение на човешките права и Сирийско-американското лекарско дружество - сили на режима са обстрелвали и родилен дом в Ках. Сградата обаче може да не е била на прицел, а ударът да е бил част от атаката срещу наблизо разположения лагер. Нападението е извършено с ракета с касетъчни боеприпаси. За телевизия Си Ен Ен сириец, станал очевидец на атаката, разказва за горящи палатки в лагера, \"много тела на мъртъвци, най-вече деца\". За \"Ал Джазира\" Ахмед Йарджи, говорител на Белите каски, твърди, че има поне 10 деца сред убитите. Катарската телевизия \"Ал Джазира\" съобщава, че жертвите на тази атака и друга срещу град Маарет ан Нуман, също в Северозападна Сирия, може да са общо 22. Вниманието отново е насочено към Идлиб  Офанзивата срещу Идлиб - последната голяма провинция в ръцете на бунтовници (много от тях радикални) - започна през април и оттогава според данни на ООН са загинали поне 1000 цивилни. Режимът на президента Башар ал Асад и подкрепящите го руски сили насочиха по-активно вниманието си към Идлиб в последния месец, след началото на турската операция \"Извор на мира\". С нея Анкара, изтласквайки кюрдски бойци от границата и давайки път на руски и сирийски сили след изтеглянето на американските в североизточния ъгъл на Сирия, превърна Идлиб в последното голямо предизвикателство за режима. Идлиб е особено уязвима провинция при подобни атаки. В нея в момента живеят около 3 млн. души, много от които са именно вътрешно разселени, избягали от други райони, превзети от силите на Асад и руски и иранските им съюзници (както и от паравоенни групи).", "date": "2019.11.21", "title": "Силите на Асад атакуваха лагер за разселени в Идлиб, има загинали"}
{"url": "https://www.dnevnik.bg/bulgaria/2019/11/21/3995330_patriotite_shte_podkrepiat_cacarov_iskat_promeni_v/", "text": "Групата на \"Обединени патриоти\"  ще подкрепи Сотир Цацаров за председател на Комисията  за противодействие на корупцията и отнемане на незаконно придобитото имущество (КПКОНПИ), обявиха от ръководството на групата след срещата си днес с него. В същото време депутатите обявиха, че настояват за промени и в законовите правила, по които работи комисията, и за административно преструктуриране на звеното, като застават също зад  идеите на Цацаров за реформи , които той им представил. Сред исканията за промени са стесняване на кръга от проверявани хора, свиване на прекалените полицейски функции, административни промени, промяна в декларациите, които се подават и др. Цацаров беше в парламента,  за да се срещне с представители на \"Обединени патриоти\"  и да им представи идеите си за работа. Разговаря и с представители на \"Атака\". Той вече получи индиректна подкрепа от ДПС, докато от БСП по-скоро няма да подкрепят нито една от двете кандидатури. Другият претендент за поста е Симеон Найденов, който беше предложен от \"Воля\". На въпрос с какво Цацаров е убедил \"Обединени патриоти\", че е подходящ за длъжността, народният представител от НФСБ и председател на Комисията за борба с корупцията и парламентарна етика Борис Ячев отговори: \"С виждането си за дейността като бъдещ председател на КПКОНПИ\". Патриотите били доволни от визията на Цацаров за реформа както по отношение на законодателството, така и за това \"как трябва да бъде вдигната комисията накрак, за да може да оправдае обществените очаквания\". Пред журналисти лидерът на НФСБ Валери Симеонов пък заяви, че групата иска стесняване на обхвата на проверяваните от комисията държавници. По думите му сега се проверявали и шофьори в различни агенции и ведомства. \"И войниците на военна служба на Българската армия и те трябва да бъдат проверявани. Ако смятате, че това е нормално?\", допълни Симеонов. \"Говорим за десетки хиляди длъжностни лица, което ще създаде прекалено голямо натоварване на този орган и невъзможност за изпълняване на функциите му\", отбеляза лидерът на НФСБ. Патриотите чули и одобрили още разбирането на Цацаров за преки спешни промени, на които \"чисто административно трябва да бъде подложена тази комисия\". Симеонов посочи, че са на едно мнение с Цацаров, че съставът на комисията е прекалено раздут, а в същото време други звена страдали от недостиг на специалисти. Общо било разбирането също, че трябвало да се \"разчисти антикорупционния закон с прекалените полицейски правомощия, СРС-та и други дейности, за които не е нормално те да извършват, комисията да не бъде репресивен орган\", отбеляза Симеонов. \"Тази дейност не е нормално те да я извършват\", заяви той. Друг въпрос бил доколко ще бъдат компетентни общинските власти и създаваните от тях местни комисии, на които трябвало да се прехвърлят част от функциите на КПКОНПИ за проверките на конфликти на интереси на местно ниво. Декларациите, които държавниците подавали до КПКОНПИ, пък били прекалено усложнени и често се попълвали грешно заради неразбиране.", "date": "2019.11.21", "title": "Патриотите ще подкрепят Цацаров, искат промени в работата на антикорупционната комисия"}
{"url": "https://www.dnevnik.bg/bulgaria/2019/11/21/3995346_prokuraturata_poiska_zalichavane_na_sdrujenie_na_hora/", "text": "Прокуратурата поиска от съда да заличи съществуването на регистрираното в Благоевград Гражданско сдружение за защита на основни индивидуални човешки права, защото според нея целите му са насочени срещу единството на нацията и то представлява заплаха за националната сигурност. Прокуратурата е била сезирана от Държавна агенция \"Национална сигурност\" за случая. Проверка на Окръжната прокуратура в Благоевград е установила, че дейността на сдружението противоречи на Конституцията, на законите и на добрите нрави. Целите на сдружението са политически, а средствата за тяхното постигане недвусмислено сочат, че учредителите приемат, не само съществуването на македонско етническо малцинство в България (каквото не съществува, предвид решение № 1 от 29.02.2000 г. на Конституционния съд по дело № 3/1999 г.), но и че правата и свободите на това малцинство са накърнени, поради което се налага тяхната защита. Дейността на това сдружение е насочена срещу единството на нацията, поради което то съществува в нарушение на чл. 44 ал. 2 от Конституцията на България, заключава прокуратурата. Отправено е искане до Окръжния съд в Благоевград да прекрати Гражданско сдружение за защита на основни индивидуални човешки права. Сдружението е регистрирано през август тази година от 7 физически лица. В устава му е посочена целта да защитава човешките права на македонците и други етнически малцинства в България. Това те са възнамерявали да правят чрез съхраняване, развиване и предаване на поколенията на историческата истина за Македонския въпрос, чрез патриотична, културно-просветна и художествено-творческа дейност, лекции и беседи, Македонски събори като привличат за членове хора с \"македонско самосъзнание\". Преди ден пресцентърът на ВМРО, чийто лидер е вицепремиерът и министър на отбраната Красимир Каракачанов , съобщи, че той е  подал сигнал  до главния прокурор Сотир Цацаров за две неправителствени организации, регистрирани в Благоевград, които имали заложени в уставите си цели и задачи, сходни със забранената в България партия \"ОМО – Илинден – ПИРИН\". Освен \"Гражданско сдружение за защита на основни индивидуални човешки права\" той е посочил и организацията \"Антични македонци\". ", "date": "2019.11.21", "title": "Прокуратурата поиска заличаване на сдружение на хора с \"македонско самосъзнание\""}
{"url": "https://www.dnevnik.bg/sviat/2019/11/21/3995352_deputatite_v_rusiia_reshiha_da_obiaviavat_otdelni/", "text": "Държавната дума - долната камара на руския парламент, прие на трето и последно четене законопроект, позволяващ физически лица да бъдат обявявани за \"чуждестранни агенти\". Това засяга всички, които сътрудничат на медии с функции на \"чуждестранен агент\" и получаващи финансиране от чужбина. Под това се разбират медии с чуждестранна собственост или руски юридически лица на чуждестранни медийни компании. Законът вече ги задължава изрично да се обозначават за читатели, зрители и потребители като дружества с такъв статут. Той изисква по-строг режим за отчетност и изрично забранява разпространяване на каквато и да било информация, ако медията не се е обозначила като работеща с чуждестранно финансиране или собственост - на частни лица или обществени институции. Промяната е под формата на допълнения към закона \"За средствата за масова информация\" и \"За информацията, информационните технологии и за защита на информацията\". Съгласно нея вече и физически лица ще бъдат смятани за \"чуждестранни агенти\", ако разпространяват - например в социалните мрежи и интернет - материали на медии \"чуждестранни агенти\", без изрично да са посочили това, участват в създаването на такива статии, графики, аудио- или видеозаписи или получават средства и имущество от чужбина или от руски юридически лица с чуждестранно финансиране. Депутатите  предлагат  министерството на правосъдието да получи правомощия за изработване на регистър на чуждестранните средства за масова информация с такъв статут. Решението за включването или изключването от него ще става с решение на министерството в съгласуване с министерството на външните работи. За да влязат в сила, новите текстове в закона трябва да бъдат одобрени от Съвета на федерацията (горната камара на парламента) и подписани от президента.", "date": "2019.11.21", "title": "Депутатите в Русия решиха да обявяват отделни граждани за \"чуждестранни агенти\""}
{"url": "https://www.dnevnik.bg/analizi/2019/11/21/3995364_postovete_na_cacarov_i_geshev_sa_dogovorka_na_gerb_dps/", "text": "                         Номинирането на Сотир Цацаров за шеф на антикорупционната комисия (КПКОНПИ) беше предизвестено. И означава следното:  Тази номинация е част от цялостна политическа договорка, в която влиза и изборът на Иван Гешев за главен прокурор;  Договорката е между ГЕРБ и ДПС, като в нея участват и \"Патриотите\" плюс БСП като асоциирани заговорници;  Твърдението, че Бойко Борисов няма нищо общо с избора на Иван Гешев (или пък с номинацията на Цацаров), звучи все по-абсурдно. За да се реализира въпросната политическа договорка, ГЕРБ не само са участвали, но и са активна страна в нея;  Номинацията на Сотир Цацаров означава позитивна оценка от страна на управляващите за неговия мандат като главен прокурор. За ГЕРБ това е разбираемо, защото в рамките на този мандат прокуратурата е била изключително нежна и добронамерена към тях. С едно малко изключение от периода 2013-2014 година, когато Цветан Цветанов изпита нейната мощ. Но след връщането на власт през 2014 ГЕРБ нямат никакви основания да се оплакват от Цацаров. Забравиха дори аферата \"Костинброд\" (или поне факта, че и прокуратурата участваше в нея); ДПС – другите реално управляващи – би трябвало също да са изключително доволни от тандема Цацаров - Гешев. В аферата \"КТБ\" участието на хора от движението остана неразследвано, макар че това участие бе видно от много документи по делото. Вярно, в тях не пише директно \"ДПС\", а само \"ДП\". Липсващата буква явно е за прокуратурата достатъчно основание да не закача движението. Междувременно Ахмед Доган се сдоби със студен резерв, централа и пристанище, а държавата реши да инвестира стотици милиони в новопридобитата инфраструктура - заради националното ѝ значение. Ортаците трябва да си помагат. В същото време прокуратурата разследва Трайчо Трайков, защото \"ощетил\" държавата, като продал нейни активи публично през борсата. Един дава, друг взима: правова държава, какво да се прави; Т.нар. \"Патриоти\" също излизат с позитивен баланс от мандата на Цацаров. Продажбите на българско гражданство се оказаха несвързани с ВМРО, а въпреки различните си хулигански прояви Волен Сидеров не само остана на свобода, но и все още е част от управляващото мнозинство. Не се знае доколко високата оценка на \"Патриотите\" за мандата на Цацаров се дължи на искрени позитивни чувства към него или по-скоро на усещане за \"висене\" с папки и дела, които могат да се активират в подходящ момент. Най-неуязвим от тази гледна точка изглежда Валери Симеонов. И за да бъде запазен в управляващия формат, той беше издигнат до заместник-председател на НС. Което си е риск, защото с говоренето си той бързо ще произведе поредния скандал. Но този риск си струва за ГЕРБ и ДПС - макар и леко съдран, \"Патриотите\" все пак са някакъв параван на реално управляващата коалиция;  От БСП отново демонстрират защо не могат да бъдат алтернатива на ГЕРБ. С подкрепата си за кандидатурата на Цацаров социалистите на практика загърбват възможността да критикуват ГЕРБ по антикорупционна линия. А именно това е най-голямата слабост на управляващите. Така от БСП дават сигнал, че се интересуват не толкова от истинска конкуренция, колкото от картел с ГЕРБ и най-вече с ДПС. Защо го правят ли? Или от страх, или от надежда, че присламчвайки се към коалицията \"Цацаров - Гешев\", няма да станат обект на наказателноправен интерес в бъдеще; Президентът Радев е в тежка ситуация. След номинирането на Цацаров става още по-ясно, че изборът на Гешев е част от големия план на управляващите да оценят положително \"борбата си срещу корупцията\" и да възпроизведат същия модел през следващите седем години. Ако Радев е истински противник на този модел, той би трябвало да направи всичко възможно, за да го възпрепятства. От друга страна обаче президентът вече загуби политическия си гръб по този въпрос (БСП) и затова рискува да остане почти сам срещу цялата медийно-прокурорска мощ на коалицията \"Цацаров - Гешев\". Това не е шега работа и не всеки би се осмелил да се противопостави, като вижда какво прави тази коалиция с опонентите си от \"Демократична България\" и с част от съдиите във ВСС. Но това е моментът на Радев. Ако сега свие байрака, противопоставянето му срещу ГЕРБ ще си остане просто слаб и безинтересен театър;  Смяната на местата на Цацаров и Гешев е сигнал, че службите и наказателните органи играят все по-голяма роля в управлението. Те са натрупали толкова информация за управляващите, че стават незаменими. В тази ситуация политическият контрол върху тях става номинален и в даден момент те добиват възможност да се разправят с цели партии. Досега службите и наказателният апарат са се пробвали само срещу сравнително малки политически субекти: РБ, \"Демократична България\", \"Воля\" (чийто лидер също \"вися\" дълго време с обвинения). Но с \"Апартаментгейт\" (отстраняването на Цветан Цветанов и Пламен Георгиев) те демонстрираха, че могат да опитат интервенция и в самото ядро на управляващите. И така да предизвикат съществени размествания;  Бойко Борисов направи сериозна политическа кариера като \"балансьор\". Но всъщност вече не е такъв, защото не остана между какво да балансира. Борисов е просто един от елементите в коалицията \"Цацаров - Гешев\" и може да балансира най-много между Цацаров и Гешев. Да, Борисов е може би все още най-важният елемент в тази коалиция, но доколкото ДПС има тесни връзки със службите и репресивния апарат (да не говорим за медийното му надмощие), първенството на Борисов не е непоклатимо. Нещо повече - докато ДПС изглежда абсолютно незаменимо в настоящата управленска сглобка, ГЕРБ могат да бъдат сменени сравнително лесно (затова паниката около Мая Манолова беше толкова голяма). Именно към една такава замяна са насочени надеждите на БСП, което обяснява странното асоцииране на партията към коалицията \"Цацаров - Гешев\"; Когато по висшите етажи на властта започне въртене по модела \"Путин - Медведев\", това е ясен сигнал, че тази власт трайно се е окопала и се страхува от смяна. Демокрацията е смяна на властта по мирен път. Когато такава смяна не се реализира, демокрацията се деформира. Изборът на тандема \"Цацаров - Гешев\" е всъщност гаранцията, която управляващите искат да имат, в случай че случайно загубят властта. Това прави този избор политически съмнителен от гледна точка на обществения интерес и демократичните принципи. Друг е въпросът дали сметката на определени управляващи ще излезе и \"гаранцията\" им ще сработи. Ситуацията прилича на финална сцена от филм на Тарантино. Всеки е насочил пистолет към нечия глава, всеки държи някого с нещо и заплашва живота и добруването му. На пръв поглед е постигнат съвършен баланс - ако всички са разумни, престрелката ще бъде избегната. В един момент обаче в съседната стая се чува шум, ръката на някого трепва и всички падат на земята в локви от кръв. Стабилността изведнъж рухва.", "date": "2019.11.21", "title": "Постовете на Цацаров и Гешев са договорка на ГЕРБ, ДПС, \"Патриотите\" и БСП"}
{"url": "https://www.dnevnik.bg/detski_dnevnik/2019/11/21/3995373_s_bolno_dete_na_ruce_kogo_da_tursim_i_kude_da_otidem/", "text": "                         Някъде четох, че има дума за човек, загубил партньор (вдовец) и за дете, загубило родител (сирак), но няма дума за родител, изгубил дете – защото това е толкова жестоко, немислимо и противоестествено, че дори не може да се изговори. Предстои да научим повече за последователността на събитията, довели до смъртта на 3-годишното дете в столична болница. Ще се въздържа от всякакви преждевременни изводи, защото един адвокат не бива да си измисля факти или да предполага. Всички ние дължим уважение към родителите – не можем да очакваме от тях да бъдат рационални, смирени и разбиращи. Никой не е засегнат повече от тази тежка трагедия. Всички обаче трябва да настояваме за яснота. Да можеш да предотвратиш предотвратимото и да не си го направил, е по-тежко от неизбежността. Детското здравеопазване като приоритет не бива да е клише или само част от някой стратегически документ, а реална цел, която се измерва с резултати. Следя отблизо събитията от последните дни и осъзнавам, че мога да допринеса само по един начин в този момент. Да ви представя каква е законодателната рамка, която определя пътя на пациента. За да служи на всеки родител като компас по безбройните кръстовища на сложната ни здравна система. Кога да потърся общопрактикуващия лекар (ОПЛ) При избор на личен лекар за вашето дете (понякога такъв избор е силно ограничен в някои населени места) се осведомете за неговия професионален опит с деца, квалификация и пациентска листа. Имайте предвид, че по-големият брой пациенти може да е знак за това, че е предпочитан лекар от много хора, следователно способен, но от друга страна, това със сигурност означава повече чакане, по-труден достъп и по-голяма натовареност. В тази връзка се интересувайте дали е включен втори лекар в практиката на ОПЛ, колко на брой са медицинските сестри, с които работи, и дали е възможно предварително запазване на час, домашни посещения, електронна връзка и т.н.  Ето защо законът е предоставил възможност на всеки лекар да прецени как ще изпълнява това свое задължение – той може да осигури лекар на разположение по график или да сключи договор със спешен кабинет. Непременно   и си запишете необходимите контакти. Обръщайте се към своя ОПЛ винаги, когато има необходимост, включително и при спешни състояния, защото той най-добре би могъл да прецени какви са следващите стъпки. Има няколко възможности: Преглед при ОПЛ; Посещение на друг лекар или спешен кабинет, с който той има сключен договор; Издаване на направление за специалист; Насочване към Център за спешна медицинска помощ (когато се касае за животозастрашаващо състояние и е необходимо да се извика линейка); Насочване към лечебно заведение за осъществяване на спешен или планов прием; Насочване към лечебно заведение, в което има спешно отделение за оказване на спешна медицинска помощ и евентуално, хоспитализация. Посещения в лечебни заведения Имайте предвид, че някои лечебни заведения не разполагат със спешни отделения или спешните им отделения имат различен профил (например не разполагат с педиатри, детски хирурзи, детски реаниматори и т.н).  При първа възможност обаче ще трябва да ви транспортират до лечебно заведение, което е компетентно да окаже специфичната медицинска помощ, от която се нуждае вашето дете. Задължително следва да бъдете информирани за риска от транспорта и начина, по който следва да бъде транспортиран пациентът. при преместване на пациент от едно лечебно заведение в друго винаги се предоставя медицинската документация, за да бъде информирано приемащото лечебно заведение за състоянието на пациента. Освен това изпращащото лечебно заведение трябва да уговори приема и, ако е необходимо, да се консултира с републикански консултант (при комплицирани случаи). При посещение в лечебно заведение задължително извършвайте регистрация на обозначеното за това място. Така може да се докаже в колко часа сте пристигнали, кога сте приети и кога сте напуснали мястото. Обикновено това се прави на регистратурата, като спешните отделения са длъжни да провеждат триаж на пациентите, т.е да определят поредността на прегледите според тежестта на състоянието на пациента. , който да удостоверява това обстоятелство. Най-често това е   или  . Обстоятелството, че прегледът е осъществен срещу заплащане, не е основание да не се издаде документ, който удостоверява каква медицинска помощ ви е оказана. Ако ви откажат прием в болница, настоявайте това да бъде документирано. Изисквайте да се впишат и дадените препоръки, насоки и изписаните лекарства. Пазете издадените рецепти и други документи, които са ви предадени във връзка с прегледа. При няколко посещения в различни лечебни заведения, винаги уведомявайте лекарите за тези обстоятелства и представяйте издадените ви от другата болница документи. За съжаление, липсата на електронно здравеопазване в страната все още налага пациентът да обикаля с наръч документи, без да е възможно лекарите сами да се осведомяват за проведеното предходно лечение. Ако ползвате Център за спешна медицинска помощ (ЦСМП) Понякога състоянието на детето ви може да е причина да потърсите спешна помощ на тел. 112. В тези случаи е важно да обясните ясно на служителя, с когото разговаряте, състоянието на детето си. Тъй като вероятността да формирате смислени изречения при драматична и спешна ситуация е сведена до минимум, ви препоръчвам да ползвате формулата за комуникация, въведена в американските болници по примера на военноморските сили. SBAR (situation – какво е състоянието, background – какво се е случило преди това, assessment – какво конкретно ви притеснява, recommendation – от какво се нуждаете). Например:  Ако ви е трудно да формулирате някои от симптомите, помолете да ви задават уточняващи въпроси. При посещение на ЦСМП и решение за транспортиране в болница, лекарите се ръководят от принципа на най-близкото лечебно заведение, профила на заболяването и риска от транспорт. Вашите права при оказване на медицинска помощ на детето ви Имате право на информация за неговото състояние и на копие от пълната медицинска документация; Имате право да откажете предложената ви медицинска помощ/да откажете вече започнала медицинска помощ, но тогава поемате отговорност за последващите усложнения, които могат да настъпят. В определени ситуации може да се наложи да заплатите оказаната медицинска помощ: Ако преждевременно прекъснете лечението на детето и алгоритъмът на клиничната пътека не е изпълнен; Когато детето се транспортира по ваше желание в друго лечебно заведение (когато настоящото лечебно заведение разполага с възможността да лекува детето ви, но вие настоявате то да бъде преместено). Имате право да придружавате детето си по време на болничния престой, като при деца до 7 г. болницата няма право да изисква заплащане на услуга \"придружител\" от вас, а когато детето ви има необходимост от специфични грижи до навършване на 18 г. и болницата не може да ги осигури, сте освободени от заплащането на тази услуга и след това. Когато се съмнявате, че правата ви или тези на детето ви са нарушени, можете да сезирате  Изпълнителна агенция \"Медицински надзор\" , на чиято страница има възможност за  електронно подаване на жалби ;  Горещата линия на Министерството на здравеопазването  и съответната Районна здравноосигурителна каса. И някои важни неща, които можем да свършим предварително Да проучим какви са лечебните заведения около нас, като подробно разгледаме електронните им страници; Да се осведомим за техните отделения, профил, специалисти; Да се запознаем с правата си; Да разговаряме с личния лекар и да обсъдим предварително как следва да постъпим в дадена ситуация, кой лекар да потърсим и накъде да се насочим; Да търсим информация от достоверни източници. Обикновено в тази ситуация постове във фейсбук или търсене на разкази във форуми не е подходящото поведение.", "date": "2019.11.21", "title": "С болно дете на ръце: кого да търсим и къде да отидем"}
{"url": "https://www.dnevnik.bg/sviat/2019/11/21/3995362_ruskata_duma_zabrani_prodajbata_na_smartfoni_i/", "text": "От 1 юли 2020 г. в Русия няма да може повече да се продават електронни устройства, включително компютри, смартфони и телевизори, ако на тях предварително не са инсталирани руски приложения. Това ще стане, ако горната палата на парламента и президентът одобрят проект на закон, който днес бе окончателно приет от Държавната дума. Пълният списък на продуктите, кои са задължителните програми и редът за тяхното инсталиране ще определи правителството на Русия. Според депутата Алексей Канаев така щели да бъдат защитени правата на потребителите, както и да се помогне за развитието на руски компании от информационно-технологичния сектор, \"като ги постави в равноправна високо конкурентна среда\" с чуждите корпорации. Автори на инициативата са трима депутати, които през лятото предложиха и още един закон (той още не е минал на първо четене) за административната отговорност на продавачите на техника без инсталирани руски програми. Според тях глобата от 1 януари 2021 г. трябва да бъде 50 - 200 хиляди рубли (706 - 2825 евро) за юридически лица и 30 - 50 хиляди рубли (424 - 706 евро) за длъжностни лица.", "date": "2019.11.21", "title": "Руската Дума забрани продажбата на смартфони и компютри без руски приложения"}
{"url": "https://www.dnevnik.bg/biznes/2019/11/21/3995345_bulgarite_sa_harchili_prez_2019_g_4_ot_parite_si_za/", "text": "Българите харчат 4% от парите си, предвидени за храни и напитки, по заведения, което ги нарежда в дъното на таблицата за Европа. Това сочат данните за 2019 г. от един от последните доклади на Colliers в категорията \"Храни и напитки\" в региона Европа, Близкия изток и Африка. На първите места в Европа по този показател без изненада са Испания с 15% и Гърция с 12%. Веднага след нея се нарежда Исландия, като не е уточнено дали това не се дължи на високите цени в страната. На опашката са Хърватия и Румъния с близо 2% от парите за храна, които те дават, за да се хранят навън. Въпреки че Франция се приема за страна, в която хората ценят добрата храна в ресторантите, разходите за хранене навън са малко под 5%. По-ниските доходи в Източна Европа предполагат по-малко предразположение на населението към посещение на заведения, обясняват авторите на доклада. Унгария и Чехия са на последните места от държавите от ЦИЕ в този аспект със съответно 8% и 6%.  В отговор на растящия \"апетит\" към хранене навън се появяват все повече нови заведения. Те привличат хората от кухнята към ресторантите - от такива със звезди \"Мишлен\" до стрийт фууд барове. \"Категория \"Храни и напитки\" може да допринесе значително за привлекателността на дадена търговска локация, но все пак тя трябва да отговаря точно на нуждите на целевите клиенти и да предлага правилния за тях микс от наематели. Създаването на среда, която е устойчива във времето, е задължително, за да се адресират променящите се вкусове и нагласи на потребителите. В този смисъл категория \"Храни и напитки\" има съществен принос към шопинг средата, но търговският микс следва да бъде допълнен и с разнообразни възможности за забавление и прекарване на свободното време\", анализира Етиен ван Унен от Colliers. В Обединеното кралство търговските центрове с кина обикновено постигат 20% по-високи наеми благодарение на търговците в категория \"Храни и напитки\", посочва пък Деймиън Харингтън, директор \"Проучвания\" в разглеждания регион. Собствениците на молове се опитват да постигнат по-добро позициониране спрямо конкуренцията, като търсят начини да предложат по-интересни и различни възможности за хранене. Например Capital Park на Fabryka Norblina във Варшава ще включва първият по рода си биобазар в търговски център в Полша.  Вече е тенденция моловете да адаптират търговския си микс спрямо променящото се поведение на потребителите. В Uxbridge в Обединеното кралство площите, овакантени от Debenhams, са трансформирани в заведения за хранене. Вследствие на това средният наем на освободеното пространство е нараснал с 300%, показват данните на компанията. Новите търговски оператори вече създават концепциите си по-скоро така, че да съответстват на определени обществени нагласи, отколкото на стремежа да се предложи конкретен вид храна. Все повече концепциите са ориентирани към кауза и начин на мислене, а не към вид кухня. Едно от явленията е нарастващото влияние на веганството и устойчивостта на хранителната верига. Ако собствениците на шопинг центрове искат да постигнат по-добри наеми и повече посетители, трябва да бъдат подготвени за чести промени в търговския си микс, смятат експертите. Времената, в които беше достатъчно просто да предложиш някакво място, от което хората да си купят пица или бургер, отдавна отминаха. ", "date": "2019.11.21", "title": "Българите са харчили през 2019 г. 4% от парите си за храна в заведения"}
{"url": "https://www.dnevnik.bg/v_pamet/2019/11/21/3995365_pochina_aktyorut_vasil_dimitrov/", "text": "На 85 години почина актьорът, режисьор и театрален педагог Васил Димитров, съобщи БНР, позовавайки се на информация от Съюза на артистите в България. Роден в София през 1934 г, той. завършва ВИТИЗ \"Кръстьо Сарафов\" през 1958 г.. През годините след това е част от трупата на Драматичния театър \"Адриана Будевска\" - Бургас (1958-1961), Младежкия театър (1961-1966), Нов драматичен театър \"Сълза и смях\" (от 1966-) и \"Театър 199\". Освен на театралната сцена се изявява и на малки и големия екран в заглавия като \"Бартер\", \"Пансион за кучета\", \"Войната на таралежите\" и сериала \"Дунав мост\". Носител е на множество награди, сред които и на орден \"Кирил и Методий\", а от 2001 г. преподава театър и в Нов български университет.", "date": "2019.11.21", "title": "Почина актьорът Васил Димитров"}
{"url": "https://www.dnevnik.bg/sport/2019/11/21/3995342_kusnoto_shou_na_kupa_deivis_zashto_turnirut_strada/", "text": "Промените често са трудни и изискват време. Особено когато се отнасят до събития с вековна история, като купа \"Дейвис\" например. Турнирът по тенис, който започва пътя си през 1900 г., търси развитието си с мащабна организационна промяна. Финалите на  първия сезон след промяната  се провеждат тази седмица. Общо 18 отбора играят при сгъстен график в \"Каха махика\" в Мадрид. Това е големият проблем до момента, като най-явното му проявление беше в сряда срещу четвъртък. Тогава програмата завърши след 4 ч. сутринта местно време след последната точка в двубоя на двойки между американците Джак Сок и Сам Куери срещу Симоне Болели и Фабио Фонини от Италия. \"Уморен съм, това е сигурно\", заяви Фонини, цитиран от \"Ройтерс\". Турнирът върви на три корта, като на всеки от тях в дневната програма има по два мача на сингъл и един на двойки. Няколко оспорвани и продължителни срещи доведоха до забавяне далеч след полунощ. \"Това е един от най-дългите дни, в които съм бил на стола, каза капитанът на Великобритания Лиън Смит. Беше още един ден с невероятна драма.\" Водачът в световната ранглиста Рафаел Надал също показа притеснение. \"Единственото отрицателно нещо според мен е, че последният мач започва сега в 00.45 ч. Това е голям проблем за нас, играчите, а също и за хората, които са дошли в залата, защото утре е работен ден. Това усложнява всичко\", заяви испанецът. В социалните мрежи се появиха недоволство и критики към организаторите. Почитатели на тениса определиха графика като \"аматьорски\". Репортерът на \"Таймс\" Стюарт Фрейзър заяви, че това е \"нелепо\". \"Без съмнение това е проблем\", каза австралиецът Лейтън Хюит, който е сред големите критици на решението на Международната федерация по тенис за промяна на купа \"Дейвис\". Според него късните мачове объркват програмата и рутината на тенисистите. \"Това е поредното нещо, с което се сблъскваме тази седмица.\" Надал призова да се изчака до края на турнира, преди да се дават крайни оценки.  ", "date": "2019.11.21", "title": "Късното шоу на купа \"Дейвис\": защо турнирът страда след промяната"}
{"url": "https://www.dnevnik.bg/video/2019/11/21/3995381_prototip_na_raketa_na_musk_preturpia_tejka_avariia/", "text": "Прототип в естествени размери на космическия кораб Starship Mk1 на компанията SpaceX на Илон Мъск претърпя тежка авария по време на изпитание преди няколко часа в щата Тексас. Според изданието NASASpaceFlight сериозните щети са предизвикани при опит до краен предел и налягане да бъдат запълнени резервоари за гориво с криогенна смес - най-вероятно течен кислород или азот. Авторите смятат, че повредите са толкова тежки, че с версията Мк1 е приключено (тя трябваше в следващите седмици да направи тестов 20-километров полет), а цялата програма Starship ще се забави. Компанията не е изненадана, вече е обявила, че ще се фокусира върху по-различната Мк3. При теста в Бока-Чика не е бил монтиран конусът на върха и вероятно не са били свързани двигателите Raptor.", "date": "2019.11.21", "title": "Прототип на ракета на Мъск претърпя тежка авария"}
{"url": "https://www.dnevnik.bg/analizi/predozirane/2019/11/21/3995410_predozirane_domashna_bulgarska_rakiia_podkrepi_valeri/", "text": "                         \"Дневник\" публикува пълния текст на декларацията им, като запазва оригиналния правопис: Днешното Ви избиране за заместник председател на 44-тото Народно събрание, бе посрещнато с изключително задоволство от нас представителите на малкия и среден бизнес в България. Ние от: \"Национална асоциация за здравословно хранене за децата\", Национално сдружение \"Домашна българска ракия\" и \"Асоциация на българските търговци, производители, вносители и превозвачи на горива\" многократно сме заявявали,че Вие сте единствения политик, който винаги е отстоявал правата на малкия и среден бизнес. Признанието,чрез високия пост с който сте удостоен в Народното събрание е признание за Вашият честен и неуморен труд в полза на бизнеса на малки и средни търговци и производители,които са голяма част от общия бизнес в страната ни.       Издигането Ви в заместник-председател на Народното събрание е признание,че Вие сте една от водещите политически фигури в съвременния политически живот. Вие сте необходимост за българската политика. Ние представителите на гореизброените Асоциации искрено варваме във Вас. Тук можем да кажем,че справедливостта в случая възтържествува. Винаги ще сме Ви благодарни за това,което направихте досега за малкия и среден бизнес и най–искрено вярваме,че поста който заехте в Народното събрание ще Ви даде възможност в бъдеще да надграждате постигнатото до момента.", "date": "2019.11.21", "title": "Предозиране: \"Българската домашна ракия\" подкрепи Валери Симеонов"}
{"url": "https://www.dnevnik.bg/photos/2019/11/21/3995413_snimka_na_denia_pencho_slaveikov_otnovo_e_s_bastun/", "text": "Нов бронзов бастун получи днес скулптурата на Петко и Пенчо Славейкови на едноименния софийски площад. Предишният беше откраднат преди седмица. В близост има видеокамери, които ще помагат за опазването на вече емблематичната композиция на Георги Чапкънов по проект на арх.Станислав Константинов", "date": "2019.11.21", "title": "Снимка на деня: Пенчо Славейков отново е с бастун"}
{"url": "https://www.dnevnik.bg/bulgaria/2019/11/21/3995360_sudut_naznachi_tehnicheska_ekspertiza_po_deloto_na/", "text": "Административният съд София град (АССГ) назначи съдебно-техническа експертиза, наречена от съдията още математическа и компютърна, в хода на делото, заведено от кандидата за столичен кмет Мая Манолова с искане за касиране на местните избори в София. На изборите за столичен кмет Йорданка Фандъкова, кандидат на местната коалиция ГЕРБ - СДС, изпревари с около 20 хил. гласа независимия кандидат Мая Манолова, издигната от Инициативен комитет и подкрепена от различни партии, сред които БСП и ДБГ (Движение България на гражданите). Веднага след приключване на втория тур щабът на Манолова изнесе данни за нарушения и тя обяви, че ще поиска касиране от съда. Експертизата ще бъде извършена от две вещи лица, определи съдът, с три задачи, от които първата е да се изчисли резултатът на двамата кандидати въз основа на заверените копия и оригинала на протоколите, дали резултатът съответства на протокола на Общинската избирателна комисия (ОИК) и дали същият е правилно въведен в ЦИК. Втората задача е да се установи какъв брой избиратели е включен в избирателните списъци на ЦИК на първия и на втория тур и какъв брой е посочен в интернет- сайта. И третата задача - какъв брой в избирателните списъци на лицата с подадени декларации за гласуване на друго място е отразен в протокола на ОИК и какъв е действителният брой. След като се запознае с резултатите от експертизата, Съдът прие някои от 18-те искания на Манолова и инициативния комитет. Ще бъдат разпитани трима свидетели за нарушения при предаване на протоколите в Зала \"Арена Армеец\". Ответната страна - ОИК, остро възрази. За да има мир и състезателност, съдията допусна трима свидетели и на ответниците. Съдът прие и искането да бъде изискана от ОИК схемата, по която са представяни протоколите от секциите в зала \"Арена Армеец\". Там бил допуснат само един застъпник на Манолова, но той нямал визуален контакт с работата на комисията. Сред основните аргументи на Манолова е, че технически сътрудници са нанасяли поправки в 900 протокола на секционни избирателни комисии, а това трябвало да се прави от ОИК. Ответната страна заяви, че \"жалбоподателите не са наясно с реда\" - това, че пликовете са отваряни от технически сътрудници не било нарушение, тъй като преди това протоколите били въведени в \"Информационно обслужване\". Изисканите от съда документи трябва да бъдат представени в срок от три дни, а експертизата трябва да бъде готова най-късно ден преди следващото заседание на съда, което беше насрочено за 2 декември. След днешното заседание Мая Манолова каза пред журналисти, че каквото и да реши съдът, с образуването на делото за касиране на изборите се разобличават огромни манипулации в изборния процес и злоупотреби с гласовете на гражданите\". Председателят на ОИК Полина Витанова отрече да има пропуски и нарушения в организацията на изборния процес и че е спазена процедурата, разписана в Изборния кодекс и методическите указания на ЦИК.", "date": "2019.11.21", "title": "Съдът назначи техническа експертиза по делото на Мая Манолова за касиране на изборите"}
{"url": "https://www.dnevnik.bg/ot_vas/novini_ot_vas/2019/11/21/3995237_retro_optika/", "text": "Помните ли фотоапаратите от миналия век, от годините 1968-1980 г.? Те бяха със съвършена механика и оптика за годините си.", "date": "2019.11.21", "title": "Ретро оптика"}
{"url": "https://www.dnevnik.bg/sport/2019/11/21/3995395_djoshua_zagubata_ot_andi_ruis_me_napravi_po-umen/", "text": "Бившият световен шампион по бокс в тежка категория Антъни Джошуа се притеснява, че нова загуба от Анди Руис може да се отрази на боксовото наследство, което британецът ще остави. През  юни Джошуа загуби от Руис  с нокаут в Ню Йорк и сензационно изгуби поясите, които притежаваше. На  7 декември той излиза срещу американеца  от мексикански произход в мач-реванш в Саудитска Арабия. \"Не мисля, че ще съм доволен, ако не си върна титлите. За моето наследство в бокса ще можем да говорим едва в момента, когато прекратя кариерата си. Знам обаче, че няма да съм щастлив, ако не стана световен шампион отново\", каза Джошуа. Британецът е убеден, че може да победи  Руис  и да си върне поясите на Международната боксова федерация (IBF), Световната боксова организация (WBO) и Световната боксова асоциация (WBA). Джошуа обясни, че е променил много неща в тренировките си за реванша. \"Ще победя Анди следващия път. Още на 8 декември ще ме питате много по-различни въпроси\", добави Джошуа и обясни какво ново ще видят феновете му в Саудитска Арабия. \"Инвестирах много в моите спаринг партньори, което преди това не правех. Мислех си, че е важно да се фокусирам само върху себе си. Имам и двама нови души в щаба си, това позволява на треньора ми Роб Макракън да анализира всичките ми движения и да гледа внимателно какво правя.\" Според бившия световен шампион загубата от Руис го е направила по-добър боксьор. Джошуа е убеден, че няма да допусне второ поражение от съперника си. \"Проблемът в първия мач беше, че ми липсваше опит. Да, дори на това ниво можем да говорим за опит. Няма да загубя втори път, защото вече знам какво е чувството. Сега ушите ми са отворени, вслушвам се в другите хора, това ме прави по-умен боксьор. Продължавам да съм шампион и не съм станал женчо за една нощ\".", "date": "2019.11.21", "title": "Джошуа: Загубата от Анди Руис ме направи по-умен боксьор"}
{"url": "https://www.dnevnik.bg/gradska_sreda/2019/11/21/3995453_kmetut_na_lozenec_kum_dnsk_premahnete_stroeja_zlaten/", "text": "Новият кмет на район \"Лозенец\" Константин Павлов от \"Демократична България\" е отправил писмено искане до началника на Дирекцията за национален строителен контрол (ДНСК) арх. Иван Несторов да издаде заповед за премахване на сградата \"Златен век\". Внесеното в ДНСК становище на кмета Павлов аргументира искането със загубилото правно действие разрешително за строеж на 120-метровия небостъргач. То бе в сила до ноември 2017 г. \"Становището на Павлов идва да запълни шестмесечното мълчание от страна на главния архитект на Столичната община, арх. Здравко Здравков, след като през април 2019 г. началникът на ДНСК го задължи да се произнесе по казуса\", заявяват от \"Демократична България\". Районният кмет на \"Лозенец\" в отделно искане до кмета Йорданка Фандъкова и до главния архитект Здравков настоява за служебно изменение на действащия Подробен устройствен план на кв.272, местност \"Лозенец I част\". С изменението предвижданията в ПУП-а да бъдат приведени в съответствие с Общия устройствен план. Това значи строежът да не е по-висок от 26 м кота корниз, каквото е изискването на ОУП за този район на София. Според първото разрешение за строеж на \"Златен век\", издадено на 26 януари 2007 г., височината му може да е 120 м.", "date": "2019.11.21", "title": "Кметът на \"Лозенец\" поиска от строителния контрол да премахне строежа \"Златен век\""}
{"url": "https://www.dnevnik.bg/evropa/2019/11/21/3995375_nacionalizaciia_danuci_za_bogatite_korbin_obiavi/", "text": "Британската Лейбъристка партия обещава радикални промени,  ако спечели парламентарните избори на 12 декември , предаде \"Асошиейтед прес\". Опозиционната партия представя днес подробната си предизборна програма. В нея има обещания за увеличаване на обществените разходи и за засилване на ролята на държавата при предоставянето на жилища, в сферата на транспорта и предоставянето на битови услуги, премахване на университетските такси и намаляване на работната седмица. Партията предвижда увеличение на годишните обществени разходи с 82.9 милиарда паунда до финансовата 2023/2024 г. в случай на изборна победа, отбелязва \"Ройтерс\". Предвидени са мерки за събиране на приходи в същия размер, като например допълнителен данък за многонационални компании като \"Фейсбук\". Лейбъристите, които са в опозиция от 2010 г., направиха рязък завой наляво под ръководството на Джереми Корбин след центристките години при бившите премиери Тони Блеър и Гордън Браун. Партията обяви, че в програмата й се съдържа обещание за построяването на 150 хил. нови дома, които да бъдат давани под наем на хора с нужда от жилище. Лейбъристите обещават и създаването на стотици хиляди \"зелени работни места\" с цел борба срещу климатичните промени чрез употреба на възобновяеми енергийни източници и намаляване на въглеродните емисии. Лейбъристката партия обещава безплатен достъп до интернет за всички домакинства и компании във Великобритания. Премиерът Борис Джонсън от Консервативната партия разкритикува лейбъристите в планове за безразсъдно харчене на обществени средства и старомодни социалистически идеи. Консерваторите обаче също обещават повече пари за инфраструктура, здравеопазване и обществени услуги, ако спечелят изборите, отбелязва \"Асошиейтед прес\", цитирана от БТА. \"Зелена индустриална революция\" Корбин днес обяви плановете си за \"зелена индустриална революция\", казвайки, че само лейбъристите могат да предизвикат статуквото, като се борят за обикновените хора срещу \"банкери, милиардери и елити\". \"Програмата на лейбъристите е програма за надежда, за това е този документ - програма, която ще донесе истинска промяна. Програма, пълна с популярни политики, които политическото ръководство блокира от поколения насам\", заяви той. Изоставайки в социологическите проучвания, Корбин се надява, че посланието му за промяна ще заглуши критиките към позицията му за Брекзит, на която дори и според хора в неговата партия липсва яснота за разлика от категоричното обещание на премиера Борис Джонсън да осъществи Брекзит. Данъци за богатите Сред другите предложения са данък за петролните компании, делистване на компании от фондовата борса, които не допринасят за борбата с климатичните промени и увеличаване на заплатите в държавния сектор с 5%. В програмата се обещава да се отменят приватизациите, започнати от Маргарет Тачър през 80-те години, като се национализират електроенергийната мрежа, железопътните оператори, пощенската служба Royal Mail, водоснабдяването, както и широколентовата мрежа на \"Бритиш телеком\", за да осигури безплатен интернет за всички. Корбин посочи, че ще финансира увеличението на заплатите и подобрението на националната инфраструктура, като обложи с данъци богатите. Предвижда се увеличение на ставката на корпоративния данък от 19 на 21 процента от следващата година, което трябва да доведе до приходи от 2 милиарда евро. Данъкът ще се увеличи до 26% до 2022 г. Лейбъристите обещават да се създаде Национална инвестиционна банка, която да осигури заеми в размер на 250 милиарда евро, за да се реши проблемът с провала на банковата система да осигури дългосрочно финансиране за малки и средни предприятия. Партията казва, че ще промени законите, за да не могат банките да закриват клонове, когато има ясна нужда от такива на дадено място и ще забрани таксите за теглене на пари от банкомати.", "date": "2019.11.21", "title": "Национализация, данъци за богатите: Корбин обяви социалистически план за Великобритания"}
{"url": "https://www.dnevnik.bg/sport/2019/11/21/3995467_dancho_lazarov_falit_e_tvurde_grozna_duma_federaciiata/", "text": "Българската федерация по волейбол (БФВ) е в добро финансово положение, заяви председателят ѝ Данчо Лазаров. Преди седмица президентът на \"Левски\" и бивш капитан на националния отбор  Владимир Николов каза, че организацията е във фалит . Думите му дойдоха по време на пресконференция на инициативен комитет, целящ свалянето на Лазаров от власт. \"Пълни глупости са, защото федерацията е в едно добро финансово състояние. Вярно е, че тази година имаме твърде високо напрежение в това отношение, тъй като тази година е може би най-наситеният спортен календар, който имаме\", каза Лазаров пред \"Канал 3\". Според него думата \"фалит\" е твърде грозна и не следва да се използва за такава структура като волейболната федерация. \"Категорично отхвърлям от името на цялото волейболно семейство подобни твърдения\". От Министерството на спорта заявиха в отговор на въпроси на \"Дневник\", че  правят проверка в БФВ . Лазаров заяви, че няма  сценарий за изхвърляне на вицепрезидента Любомир Ганев от ръководството на БФВ . \"Някои правят подобни внушения, за да го приобщят към каузата на този инициативен комитет. Този комитет може само да докара големи поразии в българския волейбол.\"", "date": "2019.11.21", "title": "Данчо Лазаров: Фалит е твърде грозна дума, федерацията е в добро състояние"}
{"url": "https://www.dnevnik.bg/sviat/2019/11/21/3995425_rechta_na_omrazata_se_uvelichava_preduprediha_evreiski/", "text": "Речта на омразата в последните години се увеличава, а това предшества и извършването на престъпления - за това предупредиха днес посланици и представители на еврейски организации на уъркшоп на тема \"Няма място за реч на омраза\". Той бе дело на организацията на евреите в България \"Шалом\", Американския еврейски комитет и Световния еврейски конгрес. \"Възходът на речта на омразата в последните години е опасно обществено развитие. То е предизвикателство както за медиите, така и за демократичните ценности\", гласеше изявлението на \"Шалом\" и Американския еврейски комитет в България по повод събитието. \"Посредством социалните мрежи посланията на омразата може да се разпространяват безпрепятствено и анонимно, създавайки ситуация, в която откритият антисемитизъм е все по-често срещан и социално приемлив.\" \"Не се боим от свободните медии и критиките им. Няма медия в света, която да не отразява Израел – въпросът е как. Как всяка медия изпълнява дълга си да отрази и двете гледни точки (...) сигурен ли е всеки редактор, че  карикатурите не изобразяват антисемитски стереотипи ?\", каза посланикът на Израел Йорам Елрон. \" Речта на омразата  не е нов феномен. Фактът, че е дефинирана от Съвета на Европа едва през 1997, не значи, че е била непозната на нас или на предшествениците ни.  Езикът на нацистите  в подготовката на Втората световна война попада в точната дефиниция на Съвета на Европа почти 50 години по-късно\", припомни посланикът на Полша в България Мачей Шимански. \"Злото съществува - днес и в различни форми по света. Но коренът на злото често е в  речта на омразата.  Независимо дали говорим за пропагандата на Хитлер или Сталин, тя започва с реч на омразата и продължава със смъртта на милиони хора\", каза Ърнест Херцог, който ръководи отдела по глобална сигурност на  Световния еврейски конгрес . \"Геноцидът в Руанда или войната в Югославия – всички тези жестокости започнаха с реч на омразата.\" Антисемитизмът в Европа Макар че разследванията и присъдите за  антисемитски престъпления  в Европа не са голям брой, това не е причина за успокоение, а по-скоро знак, че данните са непълни. Това е изводът на Агенцията на ЕС за основните права в последния ѝ доклад за антисемитизма. Според цитираните в него данни за България на Върховната касационна прокуратура през 2018 г. няма обвинени в антисемитски престъпления. Имало е две (по-късно прекратени) разследвания срещу неизвестен извършител – за вандалско  нападение срещу синагога  и за вандализъм върху мемориален знак, поставен на мястото на опожарен лагер за евреи близо до Плевен. През 2017 е имало една присъда за такова престъпление. \"Ниският брой регистрирани инциденти не е достоверен за доверие индикатор, че антисемитизмът не е проблем\", пишат авторите на изследването. Според техни проучвания за повечето такива престъпления изобщо не се съобщава на полицията или на други държавни органи. Но 85% от запитаните евреи смятат, че антисемитизмът е проблем в страната им; 89% са на мнение, че демонстрациите му се увеличават в последните пет години.", "date": "2019.11.21", "title": "Речта на омразата се увеличава, предупредиха еврейски организации"}
{"url": "https://www.dnevnik.bg/biznes/2019/11/21/3995451_vuvejda_se_videonabljudenie_v_danuchnite_skladove_za/", "text": "В данъчните складове за горива и алкохол трябва да има видеонабюдение, реши окончателно Народното събрание, съобщи БНР. Разпоредбата е част от пакета промени в данъчните закони, които съпътстват проектобюджета за 2020 г. Видеокамерите трябва да бъдат монтирани на всички места, през които транспортни средства влизат в обектите или ги напускат. Те трябва да са поставени така, че да има възможност за разпознаване на регистрационните номера. Складовете, самостоятелно и за своя сметка, трябва да осигуряват интернет достъп на митническите органи до автоматизираните системи за отчетност в случаите, когато ще се получават и използват в обекта горива, или на чиято територия са разположени дестилационни съоръжения за производство на етилов алкохол. Мнозинството отхвърли предложението на БСП част от данъците върху доходите на физическите лица и търговците на дребно да остават за общините. Не мина и предложението на левицата една пета от размера на данъка върху доходите на физическите лица и една десета от ДДС от търговски обекти за търговия на дребно да отиват за съответната община. \"Някои кметове даже са унижавани да отиват в кабинета на министър-председателя, а някои хора дори и с национални носии, за да се покажат колко големи родолюбци са, само и само, за да получат финансиране за конкретен инфраструктурен обект,\" заяви от парламентарната трибуна депутатът от БСП Драгомир Стойнев. Според Александър Иванов от ГЕРб обаче това ще доведе до още по голям дисбаланс, защото 4-5 града ще получат стотици милиони повече, а за малките общини няма да има нищо.", "date": "2019.11.21", "title": "Въвежда се видеонаблюдение в данъчните складове за горива и алкохол"}
{"url": "https://www.dnevnik.bg/evropa/2019/11/21/3995478_mariia_gabriel_e_izbrana_za_purvi_viceprezident_na/", "text": "Българският еврокомисар Мария Габриел бе избрана за първи вицепрезидент на Европейската народна партия. Това се случи днес на Конгреса на ЕНП в Загреб, Хърватия, съобщи пресцентърът на ГЕРБ. За Мария Габриел гласа си дадоха 442 делегати и по този начин тя събра най-много подкрепа в сравнение с останалите 9 заместници на  новия президент Доналд Туск , се посочва в съобщението. Мария Габриел е комисар за цифровата икономика и общество от юли 2017 г. В следващия мандат на Европейската комисия 2019-2024 г. е посочена за комисар  за иновациите и младежта.  Тя ще ръководи политиките на ЕС, свързани с програмата \"Хоризонт Европа\", иновациите, научните изследвания, програмата \"Еразъм +\", образованието и културата. През май 2009 година Мария Габриел е избрана за евродепутат от листата на ГЕРБ/ЕНП. Преизбрана е за евродепутат през 2014 година и става ръководител на българската делегация на ГЕРБ в ЕНП. От 2014 до 2017 година е заместник- председател на Групата на ЕНП в Европейския парламент. Два пъти е избирана за Евродепутат на годината: през 2016 г. в категория \"Развитие\" и през 2013 г. в категория \"Равенство между половете\".", "date": "2019.11.21", "title": "Мария Габриел е избрана за първи вицепрезидент на Европейската народна партия"}
{"url": "https://www.dnevnik.bg/bulgaria/2019/11/21/3995477_panov_pita_kirilov_zashto_pismoto_na_sudiite_za_geshev/", "text": "Председателят на Върховния касационен съд (ВКС) Лозан Панов изпрати до министъра на правосъдието писмо с въпроса защо не е включено в дневния ред на Пленума на ВСС обръщението на над 170 съдии от цялата страна. Въпросите на Панов са  публикувани на сайта на ВКС . \"След заседанието на Пленума на Висшия съдебен съвет (ВСС), проведено на 14.11.2019 г., в медиите беше разпространено обръщение, подписано от над 170 български съдии, което според публикациите е изпратено на президента на Република България, председателя на Народното събрание на Република България, министър-председателя на Република България, Висшия съдебен съвет и Инспектората към Висшия съдебен съвет\", припомня Лозан Панов в писмо до министър Данаил Кирилов. Той посочва, че на въпроса му тази сутрин представляващият ВСС Боян Магдалинчев е отговорил, че е постъпило в Съвета, но не е включено в дневния ред на Пленума, тъй като не е той човекът, който определя дневния ред, а по Конституция и закон министърът на правосъдието го утвърждава. \"Поради това моля за Вашата позиция по въпроса защо цитираното обръщение не е включено за разглеждане в дневния ред на заседанието на Пленума на Висшия съдебен съвет\", посочва Панов. По-рано днес на пленума на Висшия съдебен съвет (ВСС) стана известно, че засега няма да обсъжда  писмото на съдии  от цялата страна, които поискаха министърът на правосъдието Данаил Кирилов и избраният повторно за нов главен прокурор Иван Гешев да се извинят публично за свои думи и за поведението си по време на  прегласуването на номинацията на 14 ноември . Освен това съдиите настояха с отворено писмо срещу Гешев да започне и дисциплинарно производство заради отправените  заплахи към Атанаска Дишева  от съдийската колегия по време на една от почивките в коридора на съдебния съвет. Преди няколко дни Гешев заяви, че няма да се извинява на  хора без чувство за хумор .", "date": "2019.11.21", "title": "Панов пита Кирилов защо писмото на съдиите за Гешев не е било обсъдено"}
{"url": "https://www.dnevnik.bg/sport/2019/11/21/3995490_shouto_na_luka_donchich_pri_nai-tejkata_zaguba_na/", "text": "С 25:30 минути в игра Лука Дончич постигна най-бързия \"трипъл-дабъл\" с отбелязани повече от 30 точки в историята на НБА, сочат данните на ESPN. 20-годишният словенец завърши с 35 точки, десет борби и 11 асистенции при успеха на \"Далас маверикс\" със 142:94 срещу \"Голдън стейт уориърс\". За \"воините\", които играха във финала в НБА във всеки от последните пет сезона, това е най-тежката загуба от 1973 г. насам. \"Голдън стейт\"  е измъчван от много проблеми с отсъстващи баскетболисти , като за този мач беше с минимума от осем играчи. Отборът е последен в Западната конференция.", "date": "2019.11.21", "title": "Шоуто на Лука Дончич при най-тежката загуба на \"Голдън стейт\" от 1973 г."}
{"url": "https://www.dnevnik.bg/sviat/2019/11/21/3995505_reklamite_v_gugul_veche_niama_da_polzvat_danni_za/", "text": "Гугъл\" вече няма да разрешава на рекламодателите да използват политическа информация, за да таргетират публиката си. Това означава, че те няма да могат да подбират аудиторията по критерии като публични данни за това как хората са гласували и общи политически пристрастия. Вместо това рекламодателите ще могат да сортират таргет групите си по възраст, пол и локация. Политическите рекламодатели ще могат да насочват съдържанието си на контекстуален принцип – тоест да показват реклами на хора, които четат или гледат съдържание за икономика например. Новите правила ще започнат да действат във Великобритания в рамките на седмица. Страната ще проведе поредни предсрочни избори на 12 декември. В ЕС реформата ще започне да действа до края на годината, а в останалата част от света – на 6 януари 2020 г. Преди политическите рекламодатели можеха да таргетират, използвайки информация от потребителското поведение – например търсения, които ги характеризират като левичари, десни или независими. Какво правят \"Туитър\" и \"Фейсбук\" Технологичните гиганти увеличиха мерките за контрол върху политическото съдържание в светлината на това, че президентските избори в САЩ са след по-малко от година.  \"Туитър\" забрани политическите реклами  изцяло. \"Решихме да прекратим всякаква политическа реклама в \"Туитър\" в глобален мащаб\",  обяви  главният изпълнителен директор на компанията Джак Дорси. \"Вярваме, че разпространяването на политическо послание трябва да бъде заслужено, а не купено.\" \"Едно политическо послание заслужава да стигне до хората, които са решили да следват нечий профил или да споделят определен туит\", смята Джак Дорси. \"Да се плаща за достъп премахва това решение и принуждава хората да четат едно силно оптимизирано и нацелено политическо послание. Вярваме, че подобно решение не бива да бъде компрометирано от парите.\"", "date": "2019.11.21", "title": "Рекламите в \"Гугъл\" вече няма да ползват данни за политическите мнения на хората"}
{"url": "https://www.dnevnik.bg/evropa/2019/11/21/3995494_s_mesec_zabaviane_evroparlamentut_shte_glasuva_sustava/", "text": "Председателският съвет на Европейския парламент (председателят Давид Сасоли и лидерите на политическите групи) приключи процедурата по изслушване на кандидатите за еврокомисари днес. Парламентът ще гласува състава на новата комисия на 27 ноември. След срещата Сасоли заяви: \"През последните два месеца Европейският парламент изигра демократичната си роля като разгледа внимателно представянето на всеки от предложените комисари. Изслушванията бяха обстойни и понякога трудни, но предоставиха възможност на депутатите да проверят по един прозрачен начин дали кандидатите за комисари са готови за бъдещата си работа. Днес ние приключихме окончателната оценка и сме готови да гласуваме целия колегиум на членове на Комисията следващата седмица\". \"През следващите пет години Европа ще бъде изправена пред много проблеми - от предоставянето на дългосрочни решения по миграцията и предоставянето на убежище до това да играе водеща роля в света в борбата с климатичните изменения. Нуждаем се от Европейска комисия, която е готова да действа по важните за европейците теми. Европейският парламент, който е избран пряко от европейските граждани, ще продължи да търси отговорност от комисията и ще гарантира, че тя изпълнява обещанията си\", допълни Сасоли. Гласуването в парламента ще се състои на 27 ноември на обяд, след като новоизбраният председател Урсула фон дер Лайен представи колегията на членовете на комисията и тяхната програма. Британският еврокомисар Сасоли не отхвърли съмненията, че заради липсата на британски еврокомисар работата на новата ЕК може да бъде поставена под въпрос, предаде БТА. По неговите думи такава опасност съществува. По-рано днес говорител на Еврокомисията съобщи, че все още няма отговор от Лондон по  откритата наказателна процедура  за неспазване на европейското законодателство заради  отказа на британските власти  да предложат кандидат за еврокомисар. Говорителят отбеляза, че крайният срок за отговора изтича утре в полунощ и че ЕК ще се произнесе идния понеделник. По неговите думи Еврокомисията остава на разположение на Лондон денонощно за решаването на този въпрос. Според говорителя е възможна проява на гъвкавост, а целта се запазва новата комисия да встъпи в длъжност на 1 декември. Комисията на Урсула фон дер Лайен  трябваше да е встъпила в длъжност  още в началото на ноември, но серия от провали на нейни кандидати доведе до забавяне ( ).", "date": "2019.11.21", "title": "С месец забавяне Европарламентът ще гласува състава на новата Еврокомисия"}
{"url": "https://www.dnevnik.bg/sport/2019/11/21/3995498_bfs_kategorichno_ne_sme_izvurshvali_deistviia_v/", "text": "Българският футболен съюз (БФС) отрече да има извършвани злоупотреби с държавни пари по програмата за развитие на детско-юношеския футбол. Реакцията дойде в отговор на серия разследващи репортажи на Би Ти Ви, свързани с целесъобразността на разходването на средствата, превеждани от министерството на спорта (ММС). В отговор на въпроси на \"Дневник\" от министерството заявиха, че  още преди излъчването на репортажите е започнала проверка в БФС . \"Още веднъж подчертаваме, че БФС категорично не е извършвал действия в ущърб на българския данъкоплатец, на развитието на детско-юношеския футбол или на изпълнителната власт в лицето на ММС\", се казва в изявление на сайта на футболния съюз. \"Всички активности и практики, свързани с Програмата за развитие на детско-юношеския футбол, с организацията на Евро 2015 за юноши до 17 г., както и с други съвместни инициативи с ММС са надлежно проведени по установените правила, документирани, комуникирани с ММС и са само и единствено в името на възможно най-качественото изпълнение на всеки един проект – с мисъл за доброто на българския футбол\", гласи текстът. Посочва се, че между 2015 и 2017 г. са проведени общо 174 турнира по програмата, като в тях са участвали 32 412 млади футболисти (момчета и момичета). \"С получените от ММС средства за същия период са закупени 33 600 екипа и 5376 топки, които са раздадени на участващите общо 1717 отбора, включително и като индивидуални награди\". От БФС посочват, че \"доказателство за прозрачността в действията на БФС са отличните оценки от редовните проверки, извършвани от независими одитори по изискване на УЕФА и ФИФА, от положителните оценки на ММС за съвместната работа между двете институции, както и най-вече от задоволството на клубове, академии и млади футболисти от организираните лагери, тестове, програми и от материалната помощ от държавата, получена със съдействието на БФС\". В репортаж се посочва, че част от лагерите по програмата са провеждани в хотели, свързани с вицепрезидентите на БФС Атанас Фурнаджиев и Йордан Лечков. Футболният съюз обяви, че вижда \"явни опити за манипулиране на общественото мнение посредством услужлив монтаж и тенденциозни внушения за сенчести действия и нерегламентирани сделки от страна на БФС\". От футболния съюз са изискали пълния запис на интервюто със заместник изпълнителния директор Антон Попов, части от което бяха излъчени в репортажите. БФС допълва, че \"ще вземе всички мерки, за да защити репутацията си\". След седмица ще се проведе  заседание на изпълнителния комитет на футболния съюз . След оставката на президента Борислав Михайлов Лечков оспорва вписването на Михаил Касабов за президент на организацията.", "date": "2019.11.21", "title": "БФС: Категорично не сме извършвали действия в ущърб на данъкоплатците"}
{"url": "https://www.dnevnik.bg/evropa/2019/11/21/3995509_evroparlamentut_bi_bil_dovolen_dumata_kultura_da_vleze/", "text": "Председателят на Европейския парламент Давид Сасоли коментира, че днес \"много\" министри на културата ще поискат към задачите на еврокомисаря Мария Габриел да бъде добавена думата \"култура\", предаде БТА. През септември  Сасоли даде пример  с наименованието на отговорностите на българския еврокомисар, като постави искането на ЕП за промени в описанието на задачите на бъдещата комисия.  Европарламентът  успя да постигне промяна  в наименованието на задачите на гръцкия еврокомисар, който вместо за \"съхраняването\" на европейския начин на живот, ще отговаря за неговото \"насърчаване\". Промени бяха въведени в отговорностите на еврокомисаря от Люксембург и в наименованието на отговорностите на еврокомисаря от Литва. По думите на Сасоли думата \"култура\" е трябвало да влезе в титлата на българския комисар и ЕП би бил доволен от такова допълнение. Засега се предвижда българският комисар да отговаря за  ресор \"Младеж и иновации\",  като в полето на неговите отговорности са включени също културата и спортът. Сасоли  съобщи, че  Европарламентът  ще гласува състава на новата комисия на 27 ноември. Комисията на Урсула фон дер Лайен  трябваше да е встъпила в длъжност  още в началото на ноември, но серия от провали на нейни кандидати доведе до забавяне ( ).", "date": "2019.11.21", "title": "Европарламентът би бил доволен думата \"култура\" да влезе в титлата на Габриел"}
{"url": "https://www.dnevnik.bg/evropa/2019/11/21/3995524_donald_tusk_osudi_neliberalnata_demokraciia_na_viktor/", "text": "Новият председател на Европейската народна партия Доналд Туск осъди днес \"нелибералната\" политика на унгарския премиер Виктор Орбан и заяви, че ЕНП ще вземе решение за статута на унгарската управляваща партия \"Фидес\" в редиците си в началото на следващата година, предаде \"Асошиейтед прес\". Туск,  който беше избран  за председател снощи на двудневния конгрес на ЕНП в хърватската столица Загреб, каза, че решението дали партията на Орбан ще остане в групата, ще бъде взето през януари, след като приключи вътрешно разследване. Дясноцентристката ЕНП е най-голямата група в Европейския парламент. Тя е съставена от множество национални партии. Членството на \"Фидес\" беше временно преустановено през март, преди европейските избори през май, заради обвинения в нарушаване на върховенството на закона.  Орбан е смятан от мнозина  за авторитарен лидер, отслабил демокрацията в страната си. \"Не за първи път изразявам мнението си за нелибералната демокрация, а това, доколкото разбирам, е новата основна идея на Виктор Орбан. Смятам, че трябва да сме много решителни в борбата с подобни идеи\", заяви председателят на Европейския съвет, който на 1 декември ще отстъпи мястото си на бившия белгийски премиер Шарл Мишел. В речта си при откриването на партийния конгрес вчера той отправи остри нападки срещу \"политическите популисти, манипулатори и автократи\" в редиците на групата.  При все това не всички в ЕНП са съгласни с позицията му. Бившият словенски премиер Янез Янша защити членството на партията на Орбан и заяви, че според него тя ще остане в ЕНП след разследването. \"Да се наказва най-успешната партия в групата не би имало никакъв смисъл\", каза Янша на форума. ЕНП е най-голямата партия в ЕП от 20 години, но на последните избори изгуби значителен брой места, главно в полза на десни популисти и на кандидати от Зелената партия. /БТА", "date": "2019.11.21", "title": "Доналд Туск осъди \"нелибералната демокрация\" на Виктор Орбан"}
{"url": "https://www.dnevnik.bg/gradska_sreda/2019/11/21/3995534_pochti_dva_puti_shte_se_uvelichi_mieneto_na_ulicite/", "text": "Доста по-интензивно миене в кварталите през 2020 г. обеща зам.-кметът по екологията на Столична община Йоана Христова. Машинното миене на улиците в цяла София ще се увеличи с 83%, а машинното метене - със 7%, представи тя планираните параметри. Христова представи проект за план-сметка на средствата, които ще изразходва Столичната община за чистене и събиране на отпадъците през следващата година. За чистене само на междублоковите пространства в кварталите са предвидени 8.2 милиона лева, което е с 200 хиляди лева повече спрямо тази година. С тези пари ще се засили почистването, косенето и поддържането на тези пространства, което е задължение на специализираните звена към районите, уточни зам.-кметът на София. Христова добави, че такса смет за гражданите няма да се увеличи заради подобреното чистене. Общо 217.66 милиона лева са предвидени в план-сметката за почистване и събиране на отпадъци в София. Това е с 5.4% повече от сегашния бюджет за тези дейности. 67 милиона лева от тях ще получат фирмите за събиране на сметта и транспортирането й до съоръженията за неутрализиране. За чистене на града парите са 85.2 милиона лева, което е с 8% увеличение спрямо тази година. Общо 24 пъти ще бъдат измити с цистерни с дюзи всички улици на София. Улиците, по които минава масовият градски транспорт, ще бъдат метени машинно 4 пъти през следващата година. Това важи и за улиците, \"които са обществено значими, както и вътрешнокварталните улици\", каза Христова.", "date": "2019.11.21", "title": "Почти два пъти ще се увеличи миенето на улиците през 2020 г., обеща зам.-кмет на София"}
{"url": "https://www.dnevnik.bg/politika/2019/11/21/3995558_dve_hiliadi_leva_shte_e_globata_na_siderov_zaradi/", "text": "Лидерът на \"Атака\" Волен Сидеров ще трябва да плати глоба от 2000 лв. заради поведението си по време на предизборния диспут в предаването \"Референдум\" на БНТ. Централната избирателна комисия е решила, че с действията си той е нарушил добрите нрави, честта и доброто име на кандидатите, които са участвали в предаването. За нарушенията, които Сидеов е извършил, законът предвижда глоба от 2000 до 5000 лв., но ЦИК е решила да наложи минималната санкция, след като е взела \"предвид принципа за съразмерност на наложеното наказание с извършеното нарушение\". Това се вижда от решение на комисията от днес, публикувано на сайта на ЦИК. По време на предизборната кампания за местните избори в началото на октомври Сидеров беше отстранен от предаването \"Референдум\", след като  направи скандал в студиото . Според решението на ЦИК нарушението на Сидеров се изразява в това, че \"по отношение на Ангел Джамбазки Волен Сидеров е използвал квалификации като \"гей\" и \"водещ гей парада\", а спрямо водещата и останалите две участнички е отправил обръщението \"ма\". Волен Сидеров след отнемане на думата му е заявил, че \"Красимир Каракачанов е откраднал от българския народ 1 милиард лева, като ги е предоставил на САЩ\". Използваните епитети, неспазването на регламента, установен в БНТ при провеждането на безплатните диспути, показват неспазване от страна на Волен Сидеров на установените правила за отразяване на предизборната кампания от обществена медия, посочват от комисията. И допълват, че извършеното деяние е изрично забранено от нормите на Изборния кодекс. Сидеров може да плати доброволно глобата си или да я обжалва пред Софийския районен съд.", "date": "2019.11.21", "title": "Две хиляди лева ще е глобата на Сидеров заради поведението му в \"Референдум\""}
{"url": "https://www.dnevnik.bg/bulgaria/2019/11/21/3995527_opitite_za_hakerski_ataki_sreshtu_prihodnata_agenciia/", "text": "Опити за хакерски атаки към базата данни на Националната агенция за приходите (НАП) продължават и след случая от юли, при който  медии получиха достъп до лични данни на над 1 млн. граждани и фирми . За продължаващите атаки - но вече неуспешни, съобщи изпълнителният директор на НАП Галя Димитрова пред депутатите от временната парламентарна комисия за изясняване на случая. \"Непрекъснато се регистрират такива опити, но ние успешно успяваме да ги предотвратим, благодарение на новите приложения и системи, които през това време внедрихме\", каза изпълнителният директор, цитирана от БТА. Димитрова даде пример със случай, в който в рамките на ден е имало хиляди опити защитата на информацията да бъде разбита.  \"Информацията за айпи адреса предоставихме своевременно на ГДБОП. Имаше още един подобен случай, също го предоставихме на ГДБОП. Доколкото знаем, разследването там продължава\", каза Димитров. Заради случая през юли бяха освободени шефовете на звена, отговарящи за информационната сигурност, а Комисията за защита на личните данни глоби администрацията с 5.1 млн. лв. Води се разследване срещу собственика на софтуерната компания \"ТАД груп\" Иван Тодоров по обвинение в подбудителство за кибертероризъм за организирана престъпна група с користна цел. Одит на \"Информационно обслужване\" оповестен наскоро, показа пропуски в системата за защита - сървърите на НАП са стари, липсва допълнително електрическо захранване, климатизацията не е добра, дори помещенията, в които са разположени, не отговарят на изискванията. Има пропуски в мрежовата архитектура, която с годините е прекомерно разширена, бяха заключенията на проверяващите.", "date": "2019.11.21", "title": "Опитите за хакерски атаки срещу приходната агенция продължават"}
{"url": "https://www.dnevnik.bg/sviat/2019/11/21/3995585_shpionski_skandal_v_surbiia_-_vuchich_prie_ruskiia/", "text": "Сръбският президент Александър Вучич прие днес руския посланик Алессандър Боцан-Харченко, без той или неговият екип да коментират актуалната тема, засегнала отношенията между Белград и Москва след публикацията на \"шпионско\" видео в края на миналата седмица. Посланик Боцан-Харченко също е отказал коментар след срещата,  пише \"Блиц\" . Кабинетът на президента обаче увери, че тема на разговора е била планираното посещението му в Москва на 4 декември и разговорът му там с руския колета Владимир Путин. Това ще е 17-ата среща между двамата, а само от началото на тази година - трета, отбелязва N1. Телевизията обяснява, че при опит да поиска интервю с Боцан-Харченко екипът му е уверил, че събитието е планирано още преди няколко седмици и във връзка с предстоящото посещение на Вучич и други задължения той не би могъл да коментира. Срещата следва скандала с видеозапис, за който се твърди, че показва как руският дипломат Георгий Викторович Хлебан (обозначен в самото заглавие на видеоклипа като шпионин) дава пари на неидентифициран представител на сръбските власти (обозначен като сръбски агент). Според Агенцията за информация и сигурност на Сърбия видеото е автентично, а Хлебан действително е не просто дипломат, а офицер от разузнаването. \"Ако всичко (на записа) се окаже истина, ще имаме сериозни проблеми\", заяви  за \"Блиц\"  премиерът Ана Бърнабич, според която със случая ще се занимава военното разузнаване на страната. Скандалът се разрази в момент, когато сръбският вътрешен министър Небойша Стефанович бе на посещение в Москва за срещи с председателя на Съвета за национална сигурност Николай Патрушев и за да подпише споразумения за сътрудничество с Русия. \"Твърде специални\" отношения Христо Грозев, журналист от разследващия сайт Bellingcat, също  обозначи  руснака като Георгий Хлебан. \"Изглежда - независимо от общоприетото схващане - че някои хора в сръбското разузнаване/правоприлагащи органи не са твърде доволни от дейностите на ГРУ в Сърбия.\" Под ГРУ се има предвид съкращението, с което е известно руското военно разузнаване. Радио \"Свободна Европа\" обозначава Хлебан като бивш помощник-аташе в руското посолство в Белград. Руското външно министерство определи случая като \"провокация\" и язвително попита сръбските служби дали са разпознали и сърбина, чието лице не се вижда добре. Освен това говорителят на институцията Мария Захарова добави, че не разбира коментара на властите в Белград, че това е \"много сериозна\" ситуация и поиска обяснение. Няколко дни след началото на скандала Кремъл побърза да увери, че връзките между Москва и Белград - които и в двете столици изтъкват като братски и здрави - няма да пострадат от скандала. \"Не знаем какъв инцидент беше това, предстои да разберем\", заяви прессекретаят на президентството Дмитрий Песков пред  ТАСС . Според него партньорството между Сърбия и Русия е \"толкова специално\", с връзки с \"братско и съюзно естество\", че \"нищо не може да им се отрази\". Независимо от това Вучич свика днес Съвета за национална сигурност на страната, за да обсъди ситуацията. Според държавния вестник  \"Вечерне новости\"  президентът все пак ще коментира темата до края на деня. \"Българска следа\"?  В Сърбия има различни коментари по темата. Сред тях е и този на депутата, който оглавява комисията за Косово и Метохия в сръбския парламент Милован Дрецун. Според Дрецун, който коментира темата за обществения радио- и телевизионен оператор  РТС , става въпрос за \"низ от хибридни операции\" срещу Сърбия, а Белград трябва да помисли за механизъм, с който да се отбранява от това. Въпросът е кой е направил записа и чия служба е имала ресурса за операцията, Дрецун допусна роля на \"български разследващ журналист\" (вероятно визирайки Грозев), а и на българската държава - София бурно реагирала на  разполагането  на ракетни комплекси С-400 от Русия в Сърбия  за съвместни учения , а Атлантическият съвет отправил предупреждение, че случващото се е проблем заради потенциални \"хибридни операции\" и \"терористични нападения\" на Русия. Според него има нов скрит разузнавателен център с представители на служби на съседите - Северна Македония, Хърватия и България. Това обаче не е първият опит на Дрецун да намеси София в шпионски скандал. Той по-рано тази година  говори  за същия разузнавателен център, в който тогава обаче допусна, че има и албански представители. Депутатът припомни собствените си думи, а и в хода на разговора многократно опита да свърже България и мощното ѝ разузнавателно присъствие със случая.", "date": "2019.11.21", "title": "Шпионски скандал в Сърбия - Вучич прие руския посланик, депутат намеси България"}
{"url": "https://www.dnevnik.bg/biznes/2019/11/21/3995587_uchenite_ot_ban_vijdat_osem_predizvikatelstva_pred/", "text": "Пред българската икономика има осем предизвикателства, които се оформят за последните 12 години. Това сочи доклад на БАН, представен по време на международната научна конференция \"Икономическо развитие и политики: Реалности и перспективи\", организирана от Института за икономически изследвания при БАН, посветена на 70-годишнината от неговото създаване. Развитието на българската икономика има сходни въпроси и проблеми със страните от Югоизточна Европа, свързани с интеграцията в ЕС и глобалния свят. Това е заявил проф. д-р Александър Тасев при откриването на конференцията. Един от основните изводи в доклада на българските икономисти е, че в българската икономика се натрупват структурни дисбаланси, които пораждат рискове, свързани със силната й зависимост от влошаващата се външна среда. Налице са вътрешно обусловени предпоставки за забавяне и свиване на икономическата активност в страната и забавяне на реалната конвергенция поради структурни проблеми, коментира доц. д-р Виктор Йоцов. Сред посочените осем предизвикателства, изведени на базата на анализ за последните 12 години, е нарастващата зависимост на българската икономика от динамиката на европейската; ниският, неустойчив и небалансиран икономически растеж; критично ниските вътрешни и чуждестранни инвестиции и приоритетното им насочване към нетъргуемия сектор на икономиката, свиване на фирмената печалба и разполагаемия доход за инвестиране и слаба кредитна активност в нефинансовия сектор. Към тях екипът икономисти от БАН добавя и намаляването на заетите и влошаването на отрасловата структура на заетостта, натрупването на значителни задължения в държавните предприятия, общините и нереформираните сектори с преобладаваща държавна собственост, както и неяснотите около включването ни към еврозоната. Икономическата активност през следкризисното възстановяване беше основно задвижвана от външното търсене и публичните инвестиции под формата на средства от европейски програми при ниски частни инвестиции в страната и по същество отказ от провеждане на съществени структурни реформи за подобряване на ефективността в публичния сектор, подчертават авторите на доклада. Ето защо като стратегия за туширане на негативните ефекти от икономическото забавяне те препоръчват реформи, които да позволят на икономиката да посрещне предизвикателствата на глобалното и европейско икономическо забавяне и възможната нова рецесия. Учените предлагат да се дискутират въпроси, свързани с корпоративно управление на държавните предприятия, събираемостта на приходите, ефективността на публичните разходи, качеството на образователната система, както и с достъпа до здравни услуги и повишаване на пригодността за заетост на групите в неравностойно положение.", "date": "2019.11.21", "title": "Учените от БАН виждат осем предизвикателства пред икономиката"}
{"url": "https://www.dnevnik.bg/analizi/2019/11/21/3995589_advokati_nezabavni_ostavki_na_kirilov_i_geshev_i/", "text": "                         Като адвокати, упражняващи свободна професия, отстояваща законните права и интереси на българските граждани, няма как да не реагираме, бидейки наблюдатели на едно срамно заседание на висшия кадрови и административен орган на съдебната власт (ВСС) за избор на главен прокурор, което според нас на практика унищожи авторитета и доверието в този орган и тежко урони престижа на съдебната система! В този грозен и посредствен спектакъл имаше главни и поддържащи роли, като 20 от членовете на ВСС оставиха имената си като свидетелство за несъстоятелността и порочността на една абсурдна и поръчкова процедура по политическо назначаване на нов главен прокурор в лицето на единствения кандидат Иван Стоименов Гешев. Достойни и водещи истинска битка за правото в този мрачен ден бяха само четирима от ВСС – поздравления за смелостта и доблестта да отстояват истината за членовете на съдийската колегия, които се държаха като истински магистрати – Лозан Панов, Атанаска Дишева, Олга Керелска и Цветинка Пашкунова! Но има едни дълбочини на цинизма, които бяха достигнати и които нямат аналог в най-новата ни демократична история на уж правова държава! който отдавна следваше да е депозирал своята оставка поради пълната си непригодност за заемане на високия пост, няма да коментираме, защото ние, адвокатите от ФОБА, отдавна се обявихме срещу неговото назначение. Този човек, който си позволява да се държи като в квартална кръчма и да употребява подобен цинично нагъл тон към висши съдии, доказали за разлика от него своите професионални и нравствени качества, е срам за една правова държава! Представляващият ВСС, съдия Магдалинчев – е образ и реминисценция на едно минало, което отдавна уж трябваше да забравим, но то упорито се възражда и застрашава върховенството на правото и правата ни. Главният прокурор заслужава особено внимание! Г-н Цацаров, когато някой виден магистрат и мъж на място изрече тежки думи, трябва да има силата на честта и достойнството да стои зад тях! Ние всички разбрахме какво ни казахте с онези \"две други сгради\", в които са се правели и решавали всички избори за тримата големи в съдебната власт досега. Знаем и онова, което съдия с достойнство, г-н Константин Пенчев, преди години разкри – и онова, което друг съдия – Методи Лалов, преди месеци каза за срещите в една сграда с един виден политик и медиен олигарх. Разбрахме, че и вашият избор не е бил по-различен, както и че сегашният \"избор\" е по същата схема. Не беше достойно да извъртате своите думи, замесвайки сградата на президентството и едно болнично заведение – знаем за какво става въпрос. Но изказването на главния прокурор бе най-яркото доказателство, че и сегашният избор е решен на друго място, а не във ВСС, и беше срамна, недостойна и тъжна сценката членове на съвета да се кълнат, че не им е оказвано въздействие и политически натиск! за избор на главен прокурор, изслушване на главния прокурор в Народното събрание и оставка на заместника му, който той лично посочи за негов наследник. Обидите, които бяха отправени към председателя на Върховния касационен съд и две дами – върховни съдии, са само крещящ израз на безсилието на аргументите да защитите една незащитима позиция – тази на дирижираното \"състезание с един кандидат\" за най-важния пост в съдебната власт и може би най- влиятелния в цялата държава. А заплахите, които кандидатът Гешев чрез черен хумор и намеци си е позволил в коридора спрямо свой опонент в лицето на съдия Атанаска Дишева само доказват, че този кандидат е опасен за правосъдието и демокрацията с реципрочността на своите атаки спрямо несъгласните с него, или иначе казано, със своята първична агресивна реакция на критики. Такъв човек не може да бъде главен прокурор на европейска демократична държава и затова се обръщаме към ВСС, президента, парламента и Висшия адвокатски съвет със следните искания:  и оттегляне на кандидатурата му заради непристойно поведение, съчетано с отправяне на публични заплахи към магистрати, членове на ВСС, адвокати, граждански организации, политически партии и бизнесмени  по чл. 129, ал.2 от конституцията относно смисъла на думите \"повторно направено предложение\" в хипотезата на осъществен избор с един кандидат на две гласувания, преди подписване на указа за назначаване на главен прокурор за намаляване на парламентарната квота във ВСС, правомощията и начина на избор на главния прокурор  поради професионална и етична непригодност за заемане на този пост  по въпроса какво е имал предвид с изказването си за решенията на ВСС по избора на висши административни ръководители, които се взимат \"в други две сгради\", и гласуване на решение за приемане на конкретни мерки за недопускане на външно влияние при изборите за висши магистрати и в решенията на ВСС  за нарушаване на чл.129 от КРБ при така проведената процедура по избора на нов главен прокурор.", "date": "2019.11.21", "title": "Адвокати: Незабавни оставки на Кирилов и Гешев и сезиране на КС"}
{"url": "https://www.dnevnik.bg/razvlechenie/2019/11/21/3995518_chast_ot_turneto_na_enrike_iglesias_e_otmeneni_zaradi/", "text": "Концерти от турнето на Енрике Иглесиас са отменени, а няколко предстоящи събития в Гърция и България са поети от други компании, след като в чуждестранни и български медии се появи информация, че организаторът, българската компания \"Арт БГ\" (Art BG), не е изпълнила много от договорните си задължения и не може да бъде открита от своите партньори. Преди повече от седмица онлайн изданието на списание IQ Magazine писа, че три от предстоящите концерти на испанския изпълнител Енрике Иглесиас в Хърватия, Беларус и Латвия, част от турнето му All the Hits Live, се отменят, тъй като според агенцията, представляваща артиста Creative Artists Agency (CAA), българската компания Art BG не е изпълнила договорните си задължения. В следваща своя публикация изданието IQ писа, че гръцката компания за продажба на билети Viva ще съди Art BG с искане да й бъдат върнати 740 хил. евро от продажби на събития, по които българската фирма не е изпълнила задълженията си като организатор. Те твърдят още, че след като на 11 ноември са били уведомени с писмо от Art BG, че заради финансови затруднения няма да могат да платят за разходите по концертите, комуникацията с представителите им е станала невъзможна, тъй като не отговарят не телефонни обаждания и мейли. За да не отменят насрочения за 18 ноември концерт на Брайън Адамс в Атина, Viva са поели всички разноски. Няколко дни по-късно от компанията са обявили, че с помощта на друг промотър ще обезпечат и провеждането на други планирани първоначално с българската фирма концерти като този на Хосе Карерас на 24 ноември и на колумбийския регетон изпълнител Малума на 11 и 13 март догодина. Art BG е организатор на концерти от същото това турне в редица държави, сред които са България, Белгия, Франция, Германия, Италия и Полша. Към днешна дата, 21 ноември, въпросните дати в Загреб, Минск и Рига не фигурират като предстоящи в  официалния сайт на Енрике Иглесиас . Първата предстояща концертна дата там е на 7 декември в испанската столица Мадрид, а следващата - чак на 21 февруари 2020 г. в Саудитска Арабия. В същото време на сайта на българския промотър продължават да стоят реклами за концертите на Иглесиас в Загреб и Рига. Линковете към тях обаче не са активни. Страницата на компанията във фейсбук също не е активна. \"Дневник\" не успя да се свърже с представител на компанията. Елица Стоева от агенция Go Marvel Creative Solutions, която комуникира с медиите информация за техните събития, сподели, че също от много време имат множество неуспешни опити да осъществят контакт с компанията както по телефон, така и на място в офиса им в София. Тя допълни, че също са финансово потърпевши от некоректното отношение на Art BG. Латвийската платформа за продажба на билети Bilesu Serviss  обяви, че е сигнализирала на латвийската полиция за случая с предполагаема измама от страна на Art BG. CAA пишат още, че заедно със засегнатите компании за продажба на билети и залите домакини възнамеряват да предприемат правни мерки срещу отговорната за създалата се ситуация компания. Art BG са организатори на редица големи концерти не само в България, но и в чужбина. Седалища на фирмата има в София, Виена и Лондон. Сред събитията, организирани от тях в София и в Пловдив през изминалите, а и настоящата година, са гостуванията на Хосе Карерас, Горан Брегович и съвсем наскоро на The Chemical Brothers. Сред обявените предстоящи техни събития са гостуванията на държавния балет на Санкт Петербург на 2 и 3 декември, както и звездата на френския шансон Мирей Матийо, насрочен за 10 април 2020 г. Те все пак ще се проведат, тъй като са били поети от друга промотърска компания, сочи информация на в. \"24 часа\".", "date": "2019.11.21", "title": "Част от турнето на Енрике Иглесиас е отменено заради българската компания Art BG"}
{"url": "https://www.dnevnik.bg/sport/2019/11/21/3995530_futbolistite_triabva_da_mraziat_da_gubiat_receptata_za/", "text": "Близо година пауза извън футбола е променила Жозе Моуриньо и му е помогнала да осъзнае много неща за кариерата си. Това каза португалският мениджър по време на първата си пресконференция след назначаването в \"Тотнъм\". Специалния заема мястото на Маурисио Почетино , който беше освободен във вторник вечер. Моуриньо ще дебютира начело на \"шпорите\" в  дербито с \"Уест Хем\" в събота . По време на срещата си с медиите португалецът очерта какво може да се очаква от него и новия му отбор. \"Тези 11 месеца, в които бях извън футбола, никога не са били загуба на време. За мен беше период, в който мислех много и анализирах, подготвях се. Човек никога не губи своята ДНК и идентичност. Аз разсъждавах за много неща, осъзнах, че в кариерата си съм допускал много грешки, но съм доказал, че не правя една и съща грешка два пъти\", каза Моуриньо и добави, че е променен. \"Сега съм по-силен, не физически, защото винаги съм бил във форма. По-силен съм от емоционална гледна точка. Спокоен и мотивиран съм, но не сме тук да говорим за мен, тук съм, за да помогна на отбора и всички в клуба.\" Моуриньо обеща, че ще опита да зарази всички около себе си с непримиримостта си и постоянното желание за победа. Португалецът има три титли на Висшата лига с \"Челси\", а със сините и \"Манчестър юнайтед\" спечели общо 11 трофея. \"Когато не печеля, няма как да съм щастлив и това няма да се промени никога. Надявам се да предам това и на играчите, те трябва да мразят загубите. Не трябва да са доволни, ако не са напуснали терена като победители. Ако ти си щастлив след загуба, тогава в нито един период от кариерата си няма да се превърнеш в победител\", добави Специалния.      Португалецът призна, че в последните месеци е бил честен със себе си и своя екип, за да анализира грешките си. Той подчерта и големия потенциал, с който разполага \"Тотнъм\", за което отдаде дължимото на предшественика си Почетино. \"Отборът има огромен потенциал. Ясно е, че щом се прави треньорска смяна по средата на сезона, значи нещо не е наред или поне заради лоши резултати. Почетино е страхотен мениджър и свърши невероятни неща. Това винаги ще бъде неговият клуб и винаги е добре дошъл на стадиона или на базата\", каза Моуриньо. Португалецът завърши шеговито брифинга си, обявявайки, че е привързан към всички клубове, които е водил в кариерата си, и ще бъде по същия начин с \"Тотнъм\". \"Имам пижама на всеки отбор, който водя, и спя с нея.\" Той дори определи \"Тотнъм\" и играчите си като своя подарък за Коледа. \"Аз обичам да давам подаръци, докато този, който получавам сега, са моите играчи. Не мисля дали ми трябват такива на трансферния пазар, защото първо трябва да опозная момчетата, с които разполагам. Един мениджър научава играчите си, когато работи с тях всеки ден.\"", "date": "2019.11.21", "title": "Футболистите трябва да мразят да губят: рецептата за успех на Моуриньо в \"Тотнъм\""}
{"url": "https://www.dnevnik.bg/zdrave/2019/11/21/3995619_ne_sistemata_a_bolestja_ubi_aleks_kaza_prieliiat/", "text": "Не системата, а болестта уби Алекс, каза днес по Би Ти Ви педиатърът д-р Елена Петрова, която приема в Специализираната детска болница \"Проф. д-р Иван Митев\"  починалото по-късно в \"Пирогов\" дете . Заради твърденията на родителите на момченцето, че са били разкарвани между няколко болници и то не е получило нужните грижи, вчера бяха временно освободени директорите на педиатричната болница, \"Пирогов\" и болница \"Лозенец\", където детето също е преглеждано. Д-р Елена Петрова, която има 36 години стаж като педиатър, пък е в неплатен отпуск. Днес тя обясни, че при тежката двустранна хеморогична пневмония, каквато  според предварителния доклад  от проверката е убила детето, медиците не са можели да направят нищо. Д-р Петрова обяви, че болката и тъгата на родителите на Алекс са били превърнати в наказателна палка. Тя допълни, че отстраняването на директорите, преди да са приключили всички проверки, нарушава работата в ръководените от тях болници и предизвиква шоково състояние за колективите. В заключение д-р Елена Петрова обяви, че премиерът  Бойко Борисов е поискал възмездие , докато тя се надява на справедливост.", "date": "2019.11.21", "title": "Не системата, а болестта уби Алекс, каза приелият починалото дете педиатър"}
{"url": "https://www.dnevnik.bg/sviat/2019/11/21/3995615_folksvagen_za_zavoda_v_turciia_da_mislim_i_za_horata/", "text": "Фолксваген\" няма да построи завода си в Турция, докато тече \"военният конфликт в Северна Сирия\", тъй като не иска да \"постави основите до бойно поле\", докато убиват хора. Това заявява в  публикация в мрежата \"Линкдин\"  председателят на управителния съвет на германския концерн Херберт Дийс. Същевременно \"Фолксваген\" има предвид, че едва 4.5% от хората живеят в \"напълно демократични\" държави. \"Трябва да ни е грижа и за възможността за развитие на оставащите 95.5%\", обяснява Дийс. \"Фолксваген\"  отложи през октомври решението за изграждане  на завод в Турция след началото на операция \"Извор на мира\" в Сирия. България бе другата държава, останала надпреварата в Югоизточна Европа за страна, с която може да бъде сключен договор. Дийс обаче дава да се разбере, че отлагането до края на годината е обявено \"въпреки факта, че завод в Турция е в наш икономически интерес\". В последните седмици преди операцията обаче изборът на германската компания изглеждаше предизвестен. От активисти и експерти до  синдикатите  към \"Фолксваген\", мнозина призоваваха германския гигант да се откаже от идеята за завод в Турция, а премиерът на Долна Саксония  заяви , че към момента изграждането на завод там му се струва \"немислимо\". \"Етичните действия не са синоним на прости отговори\" В публикацията си обаче Дийс се изправя срещу нападките, че подобна стъпка  би могла да е неетична,  и коментира \"публични призиви и лични писма\" с искания \"Фолксваген\" да се държи \"политически неутрално\" и да взима решения \"на базата на чисто икономическа преценка\", а и очаквания за размисляне на решението за завода в Турция. \"Фолксваген има производствени заводи по целия свят. Китай, Русия, Южна Африка, Бразилия, Индия, САЩ и много други. Това е същността на глобалната корпорация, пише той. Навсякъде се съобразяваме с местните закони и собствените си етични стандарти. Поддържаме общността и сме част от нея.\" \"Фолксваген\" обаче знае, \"че не всички тези страни споделят визията ни за свободна демокрация, продължава Дийс. Според Индекса за демокрацията на \"Икономист\" едва 4.5% от населението на света живеят в \"напълно демократични страни\". Трябва да ни е грижа и за перспективите за развитие и на останалите 95.5%.\" По думите на Дийс \"етичните действия не са синоним на прости отговори. Това важи за правителствата. Важи и за нас\". Освен това \"с големия си пазар и добрата промишлена база Турция е много подходяща локация за нас\". \"Фолксваген\" също така вярва, че \"ако бизнесът мисли, че международното право и човешките права са отговорност единствено на правителствата, пазарната икономика губи етичната си основа\", обяснява Дийс и заявява, че \"международната търговия и близките икономически връзки подкрепят мира, просперитета и свободата\". Изграждането на автомобилен завод подсигурява \"съществуването на хиляди хора\", осигурява доход, който \"дава на децата ви възможност да получат добро образование и да имат по-светло бъдеще\".", "date": "2019.11.21", "title": "\"Фолксваген\" за завода в Турция: Да мислим и за хората извън стабилните демокрации"}
{"url": "https://www.dnevnik.bg/bulgaria/2019/11/21/3995519_citat_na_denia_pri_tejko_kacane_s_dizelov_dvigatel_na/", "text": "                         Бившият мажоритарен собственик на фалиралата КТБ Цветан Василев в интервю за предаването \"Честно казано с Люба Кулезич\" по \"Евроком\". Така той иронизира думите на наблюдаващия прокурор по делото за фалита на банката и избран за главен прокурор Иван Гешев, който преди време беше сравнил разследването с  \"кацане с дизелов двигател на Луната\".  Повод за интервюто на Василев е  писмото му до съдебния състав , в което разяснява, че зад съкращенията ДП и ДП1 в книжата по делото стоят фирми на депутата от ДПС Делян Славчев Пеевски - нещо, което водещият прокурор не е разбрал. Как Гешев коментира хипотезата, че Пеевски има отношение към фалита на банката, си припомнете   тук.", "date": "2019.11.21", "title": "Цитат на деня: При тежко кацане с дизелов двигател на Луната може и да не се забележи ДП"}
