{"url": "https://www.dnevnik.bg/sviat/2019/02/28/3397931_polsha_odobri_43_mlrd_evro_za_modernizaciia_na/", "text": "Министърът на отбраната на Полша подписа днес  план за модернизация на армията , за която от 2017 до 2026 г. ще бъдат отпуснати 185 млрд. злоти (43 млрд. евро), от които 3 млрд. злоти (700 млн евро) ще са за кибер отбрана. В документа се обяснява, че това е и \"укрепване източния фланг на НАТО\". Това е с 45 млрд. злоти (10.5 млрд. евро) повече от предишния план, те са рекорд и предизвикателство, но и възможност да подобрим армията си, заяви министър Мариуш Блашчак. \"Решително и ефективно ще променим облика на полската армия\", добави той. Започва работата над плана за техническа модернизация до 2034 г., а към 2030 г. ще изпълним ангажимента да увеличим разходите за отбрана до 2.3% от БВП, каза още Блашчак. Една от предвидените мерки е  , която ще бъде разположена на изток от река Висла. Но най-важната според Блашчак е програмата   за придобиване на 32 бойни самолета от пето поколение. След нея идват   (за зенитни ракети с малък и среден обсег),  (за атакуващи хеликоптери) и   (за нови подводници). С  (тя започна преди 11 месеца) ще трябва да се подсили зенитната отбрана срещу пилотирани и безпилотни въздушни атаки, както и от нападение с тактически ракети с малък обсег. е програма за въоръжаване с безпилотни тактически въздушни апарати със среден обсег, а   е за дронове за използване в градска среда.  е за придобиване на разузнавателни самолети.  е името на програмата за отбранителни кораби, които да подменят остаряващия флот и да могат да си сътрудничат със съюзници и коалиционни партньори.  е за 155-мм артилерийски установки, като основен изпълнител ще е местното предприятие Huta Stalowa Wola (HSW). Тук са и 120-мм минохвъргачки, произведени от консорциум на HSW с ROSOMAK.  трябва да въоръжи полската армия с няколко батареи с ракетни установки за поразяване на цели на разстояние 70-300 км.  трябва да обнови противотанковите ракети и то с такива, които са модерни, леки, ефективни и боравенето с тях не изисква сложно обучение.  е програмата за подмяна на нова бойна машина на базата на модулно шаси, произведено в Полша и способно да замени старите съветски БМП-1  е последната посочена програма и тя е за камиони и автомобили с висока проходимост. За тази година са предвидени разходи за модернизация в размер на почти 2.6 млрд. евро. Всяка година тази сума ще се увеличава, като за 2025 г. достигне 6 млрд. евро. В средата на февруари Варшава купи 20 американски системи за залпов огън с далекобойност 300 км и на стойност 414 млн. долара. През миналата година срещу 4.75 млрд. долара бе сключен договор за въоръжаване със системи Patriot.", "date": "2019.02.28", "title": "Полша одобри 43 млрд. евро за модернизация на армията до 2026 г."}
{"url": "https://www.dnevnik.bg/sviat/2019/02/28/3397808_zashto_nato_zasili_prisustvieto_si_v_cherno_more/", "text": "Одеса посрещна \"Доналд Кук\". Базираният във военноморската база в Испания американски ракетен разрушител напоследък е чест гост в Черно море. Бойният кораб е снабден с модерна противоракетна система. През януари корабът беше в Батуми, където проведе учения с грузинската брегова охрана. На 26 февруари украинският президент Петро Порошенко посети кораба в одеското пристанище и се срещна със специалния пратеник на САЩ за Украйна  Кърт Волкър . Петро Порошенко нарече срещата \"символична\", а пристигането на ракетния разрушител в Одеса - \"важен сигнал за Кремъл\", че \"Крим е украински\" и че е \"гаранция за свободното плаване на кораби в региона\". Без да афишира, но намирайки се под неотклонното внимание на руския черноморски флот, НАТО разширява присъствието на свои кораби в Черно море. Освен \"Доналд Кук\" в региона се намира и Втора постоянна минна група на НАТО начело с германската плаваща база \"Вера\". През януари в Черно море навлезе и десантният кораб на американските ВМС \"Форт Макхенри\", но не посети Украйна. А през декември миналата година в Одеса беше и британският разузнавателен кораб \"Ехо\". Навлизането на бойни кораби в Черно море се осъществи малко след инцидента в Керченския проток. Тогава руски кораби използваха оръжие и прихванаха два катера на украинските ВМС, които плаваха от Одеса към Мариупол. Експертката по военноморските въпроси за Черно море Дебора Сандърс заяви в разговор с ДВ, че тези събития \"са тясно свързани\". По думите ѝ Европа е реагирала твърде бавно на инцидента в Керченския проток по дипломатически пътища. И затова е бил приет \"по-скоро военен\" подход - чрез засилване на присъствието на натовски кораби. Представителят на Украйна в НАТО Вадим Пристайко също потвърждава пряката връзка между събитията. \"Това е един от отговорите на съюзниците на инцидента в Керченския проток\", заяви той. Той твърди, че Украйна \"моли съюзниците да увеличат присъствието си в Черно море, за да бъде показано на Русия, че плановете ѝ за изтласкването ни от Черно и от Азовско море ще се натъкнат на твърд отговор от международната общественост\". САЩ поемат лидерската роля, Турция е сдържана Дебора Сандърс обръща внимание на факта, че САЩ са поели неформалното лидерство в разширяването на присъствието в Черно море. \"Мисля, че САЩ искат да се противопоставят на всички заплахи по море в целия свят. Достатъчно е да погледнем към Южнокитайско море, където те участват в операции за свободна навигация. Очевидно те провеждат такива маневри и в Черно море и изпращат ясен сигнал към Москва, че Черно море не е някакво руско езеро\", посочва тя. \"Навремето това се наричаше военноморска дипломация. И \"Доналд Кук\" изпълнява точно такава мисия. Той се опитва да ограничи влиянието на Русия в Черно море, особено след инцидента в Керченския проток\", допълва тя. Дебора Сандърс свързва присъствието на американския боен кораб с опасенията на Киев от евентуална блокада на Одеса. А Одеса е главното пристанище на Украйна, което стана и нейна военноморка база след анексията на Крим. Наблюдателите отбелязват, че на фона на американската активност в Черно море Турция се държи сдържано с нейния мощен флот. Дебора Сандърс отбелязва, че Турция е принудена да разпределя силите си между Черно и Средизимно море. \"Анкара е решила да не отдава приоритетно значение на Черно море на фона на ситуацията в Сирия и своята чувствителна енергийна зависимост от Русия\", посочва тя. Освен това съществуват опасения, че поради \"изострените отношения\" между САЩ и Турция съществува риск от \"все по-голямо отчуждение в отношението на Турция към НАТО\". Има и противоположни сигнали. Преди да пристигне в Одеса, ракетният разрушител \"Доналд Кук\" проведе учения с турска фрегата. Нов баланс на силите и риск от стълкновения Германският запасен вицеадмирал Ханс-Йоахим Щрикер казва, че на военноморски жаргон това се нарича А2/АD (Anti Access/Area Denial). Това е концепцията за възпиране на противника в определени региони чрез разгръщане на собствените военни възможности. Така постъпи и Русия, като увеличи подразделенията си в Крим и разположи там нови мощни ракети, в това число и крилати ракети тип \"Калибр\". Дебора Сандърс признава, че балансът на силите в Черно море се е изменил в полза на Русия. А по думите на вицеадмирал Щрикер разширяването на присъствието на натовски кораби е \"отговор\" на претенциите на Москва. С разширяването на военното присъствие в региона се увеличават и рисковете от преки стълкновения. Това демонстрират редовно руските военни пилоти, които прелитат в опасна близост до корабите на НАТО. Ханс-Йоахим Щрикер смята, че тези инциденти не са толкова опасни, позовавайки се на опита от студената война, когато те са били \"почти ежедневни\". Генералният секретар на НАТО Йенс Столтенберг заяви в средата на февруари, че алиансът разглежда възможностите за \"по-нататъшно увеличаване\" на присъствието си в Черно море. Някои руски политици от Държавната дума реагираха отрицателно на това съобщение и заговориха за \"провокация\". Конвенцията от Монтрьо обаче ограничава действията на НАТО. Приетият през 1936 година документ върна на Турция контрола върху Босфора и Дарданелите и ограничава присъствието на кораби от нечерноморски държави в Черно море. Ограниченията са както за тонаж, така и за времетраене на престоя. Корабите могат да престояват в Черно море не повече от 21 дена. \"Ние смятаме, че сегашната военноморска ситуация в Черно море се различава значително от тази отпреди 100 години, когато е подписана конвенцията\", казва постоянният представител на Украйна в НАТО Вадим Пристайко. По неговите думи навлизането на големи бойни кораби на НАТО в Черно море като флагмана на 6-и американски флот \"Маунт Уитни\" е по-скоро рядкост. Това се случи през 2018 година по време на ученията \"Морски бриз\". Вадим Пристайко допълва, че въпреки това Киев \"работи\" върху този проблем.", "date": "2019.02.28", "title": "Защо НАТО засили присъствието си в Черно море"}
{"url": "https://www.dnevnik.bg/zelen/2019/02/28/3397754_bulgariia_s_preduprejdenie_che_ne_spazva_konvenciiata/", "text": "България продължава да има сериозни пропуски в осигуряването на достъп на гражданите до правосъдие по теми, свързани с околната среда. Това гласи  решение на Комитета на Орхуската конвенция , което организацията съобщава с  писмо от 25 февруари  на българското екоминистерство. България подписва Международната конвенция за достъп до информация, участие на обществеността в процеса на взимане на решения и достъп до правосъдие по въпроси на околната среда при откриването й на 25 юни 1998г. в Орхус, Дания. От 2011 г. досега - вследствие на сигнали от неправителствени организации за нарушения - текат проверки и опити българското право да изпълни стандартите на споразумението. Възможно ли е изключване от конвенцията Със сегашното решение Комитетът на Оркуската конвенция потвърди  предупреждението си от 2017 г. , че държавата ни ще бъде изключена от конвенцията, ако не приеме законодателство за участие на гражданите в делата с отношение към околната среда. Предупреждението за изключване може да се оттегли, ако България докладва реални промени до 1 октомври 2019 г., разяснява специална клауза на документа. Сегашното решение на комитета на конвенцията е взето след преглед на изпратения през октомври 2018 г. от България отчет за свършеното до този момент. Представеният от властите документ е в отговор на констатации на представителството на конвенцията от 2012 г и 2014 г. за липси в националната правна уредба. Оттук нататък България може да докладва само още 2 пъти - през октомври 2019 г. и през октомври 2020 г. - за мерките, които взима за изпълнение на задълженията си към Орхуската конвенция. В съобщение до медиите от днес Коалицията от граждански организации \"За да остане природа в България\" коментира, че ако правителството не спази и следващите срокове за докладване на конкретни законодателни промени, то страната няма да има следващ шанс за отлагане на задълженията си и ще бъде първата, изключена от Орхуската конвенция. \"Дневник\" изпрати въпроси до ресорното Министерство на околната среда и водите (МОСВ) за това как планира да изпълни ангажиментите на България по конвенцията и очаква отговор. Предисторията Именно \"За да остане природа в България\" през 2011 г. настоява пред Комитета на Орхуската конвенция да изиска българското правителство да изпълни задълженията си по международното споразумение. Следва Решение на Комитета за съответствие с Орхуската конвенция 2012 г. което установява, че ключовият за опазването на природата Закон за устройството на територията (ЗУТ) не само не гарантира гражданско участие при взимане на решения по екологични въпроси, но и изрично забранява и ограничава всякаква гражданска активност по отношение на най-важните действия на властите в областта на околната среда – устройствени планове (ПУП и ОУП), строителни разрешения и актове за въвеждане в експлоатация на строителни и индустриални обекти. Нещо повече, според решението на Комитета, законът изрично препятства достъпа до информация, а също забранява предоставянето на мнение или обжалването – за всички граждани, дори собствениците, които са непосредствени съседи до съответните обекти  (виж в превод тук) . През юли 2014 г. Орхус дава декември същата година като първи срок за първо докладване от България за мерки за преодоляване несъответствието на Закона за устройство на територията (ЗУТ) към изискванията на Орхуската конвенция, повтаряйки констатациите от 2012 г. (виж  тук ). От решението на Комитета през 2014 г. насам тече размяна на официална кореспонденция между страните, в която българското Министерство на околната среда и водите ежегодно отчита напредък, а Комитета на Орхус регулярно отговаря, че отчетеното не решава констатираните систематични липси. След днешното решение конвенцията обаче потвърди, че октомври 2019 и октомври 2020 г. са последните срокове, които България има, за да осигури законодателство, гарантиращо достъп до информация, участие на обществеността във взимането на решения и достъп до правосъдие по въпросите на околната среда. Липса на участие и достъп до правосъдие за околната среда Екокоалицията \"За да остане природа в България\" разяснява, че основната причина Комитетът на Орхуската конвенция да не приема българското законодателство е Законът за устройство на територията, който съдържа силни ограничения по отношение на обжалваемостта от страна на граждани на устройствени планове и разрешенията за строеж. Те могат да обжалват, само ако са собственици на земя в съседство. Това създава условия за корупция, защото оставя изхода от подобни решения изцяло в ръцете на ограничен кръг заинтересовани страни, основно общините и инвеститорите. Природозащитниците смятат, че именно поради пропуски и ограничения за обжалване на решения на институциите българските граждани все още нямат пълноценна възможност да реагират на безбройните строителни нарушения, включително при унищожение на дюните от зони от \"Натура 2000\" и територии от национални паркове. Като примери за необжалваемост на устройствени планове и инвестиционни проекти, които са одобрени в нарушение на екологичните закони, от екокоалицията изброяват:  \"  - устройственият план на ски зоната е одобрен от община Банско, въпреки доказателствата за нарушения на концесионния договор, които бяха потвърдени от Министерство на околната среда и водите през 2010 г.  - разрешението му за строеж е издадено от община Сапарева баня без актуална оценка за въздействие върху околната среда и е изграден върху свлачище. - одобрен от Министерство на регионалното развитие и благоустройството през 2008 г. със сериозни нарушения на европейските директиви за \"Натура 2000\".  - одобрен от Министерство на регионалното развитие и благоустройството с процедурни нарушения.  – общият устройствен план на ски-центъра е одобрен от община Смолян без екологична оценка.  – подробният устройствен план на проекта \"Камчия парк\" е одобрен от община Долни чифлик без екологична оценка и предвиден върху нарочно закрита защитена местност.  – подробният устройствен план на курортно селище върху бившия къмпинг \"Корал\", одобрен от община Царево с процедурни нарушения.  - разрешителни за строеж за курортни селища, одобрени от община Несебър без оценка за въздействие върху околната среда.", "date": "2019.02.28", "title": "България с предупреждение, че не спазва конвенцията за достъп на гражданите до екодела"}
{"url": "https://www.dnevnik.bg/biznes/2019/02/28/3397853_do_esenta_shte_budat_pusnati_10_km_ot_hemus/", "text": "През есента ще са готови още 10 км от магистрала \"Хемус\", през май-юни ще започне полагането на асфалта в участъка между Ябланица и Боаза, съобщи председателят на управителния съвет на агенция \"Пътна инфраструктура\" Георги Терзийски, цитиран от пресцентъра на агенцията. Днес Терзийски, който доскоро беше областен управител на Ловеч, провери напредъка при изграждането на отсечката, която се намира на територията на областта. Досега са изпълнени около 75% от предвидените строителни работи и е напълно реалистично участъкът да е готов около половин година по-рано от предвиденото, отчете пътният шеф. По договор участъкът трябва да е завършен през март 2020 г. В момента на обекта работят около 250 души и над 150 специализирани машини, а от няколко дни се работи и на трисменен режим, каза Живко Недев, ръководител на компанията изпълнител \"ХВП Ябланица\" ДЗЗД, в което участват \"Хидрострой\", \"Водстрой 98\" и \"Пътстрой Бургас\". Договорът за проектиране и строителство на участъка е на стойност 54 990 000 лв. без ДДС. Недев изтъкна, че на участъка е най-големият, изглаждан в България, армиран насип - подпорна конструкция с обща дължина 45 м, от които 28 м е армонасип - почти вертикална стена на откоса и в конструкцията на насипа се вложени специални укрепителни мрежи и системи. Автомагистралният участък ще бъде с по две ленти за движение в посока с широчина на всяка от по 4 м, две ленти за спиране по 3 м, средна разделителна ивица - 2 м, водещи ивици и банкети. Ще бъдат построени 5 селскостопански подлеза и 2 селскостопански надлеза, както и подлез при общинския път Брестница - Съева дупка. Връзката с път I-4 Коритна - Белокопитово ще се осъществява чрез етапна връзка при 87-ти километър, която ще се изгради в близост до село Брестница. В момента със средства от републиканския бюджет се изграждат близо 26 км от автомагистралата. Това са участъците между Ябланица и Боаза и Белокопитово - Буховци в посока Търговище, припомня пресцентърът. През пролетта ще започне строителството на още две отсечки от \"Хемус\" в посока Варна. 134-километровото трасе от Боаза до връзката с път I-5 Русе - Велико Търново, за което правителството отдели 1.3 млрд. лв. е разделено общо на 6 участъка. В края на април - началото на май ще започне строителството на отсечките - от Боаза до пътен възел \"Дерманци\" (15.26 км) и от пътен възел \"Каленик\" до връзката с път II-35 Плевен - Ловеч (17.08 км), съобщи Георги Терзийски. Държавата възложи изпълнение на държавната компания \"Автомагистрали\". Терзийски изрази убеденост, че строителството на магистралата от \"Боаза\" до пресичането с пътя Русе - Велико Търново ще приключи до 2024 г.", "date": "2019.02.28", "title": "До есента ще бъдат пуснати 10 км от \"Хемус\""}
{"url": "https://www.dnevnik.bg/analizi/2019/02/28/3397798_dramatichen_obrat_v_bulgariia_paranoi_i_naludni/", "text": "Вече втора седмица управляващите и услужливите медии се чудят с какво да се занимават само и само да не стане дума за това, че руски служби май са шетали из България покрай отравянето на Гебрев (и не само). Че това съмнение не е окончателно потвърдено - не е. Но при такива сериозни подозрения всяка нормална държава би направила всичко възможно, за да разкрие истината. Независимо дали става дума за \"Новичок\" или за отрова за мишки. Нашата държава обаче се посвети тази седмица на ловно-рибарските неволи на БСП и на една незнайно как попаднала в ямболските училища гей брошура. И двата въпроса са от изключителна важност - не за друго, а защото са политически безопасни за основните партии. От първия скандал стана ясно, че докато лидерката на БСП не уважава с присъствието си ключови заседания на Партията на европейските социалисти - ПЕС (може би за да пести пари за пътни), нейни депутати са похарчили 13 хиляди лева народна пара като гости на ловно-рибарско изложение в Залцбург. Този скандал всъщност подкрепя позицията на Корнелия Нинова за бойкота на парламента - наистина е по-добре БСП да са извън него, ако ще се занимават с ловно-рибарски теми. А като са извън парламента, могат поне да помагат на министър Нено Димов в грижите му за жабешката популация в Рила. Полза особена пак няма да има, но поне разходите ще са по-малки. Ако обаче оставим шегата настрана, ще видим истинския проблем: в желанието си да свали ГЕРБ (което е легитимно желание за всяка опозиция) БСП все повече добива революционно-шумкарски облик. От проевропейска, центристка партия \"столетницата\" се превръща в радикална, патриотарска, хомофобска чета. Дори самият Ангел Джамбазки се уплаши от този завой и си постави за задача в предстоящата кампания да ни убеждава, че БСП не са   такива. За разлика от него. Като стана дума за хомофобия, и тази седмица топката беше вдигната за здравите патриотарско-консервативни сили. Този път чрез гей-брошура за безопасен секс, раздадена в ямболските училища. Спор няма, че мястото на тази брошура не е в училищата. Но за здравите консервативно-патриотарски сили този инцидент не е изолиран случай, а елемент от \"стратегията на Гейропа\" и на местните морално развалени либерали за развращаване на младежите и превръщането им в содомити. Този \"джендърски план\" съперничи по перфидност, лицемерие и коварство само на \"плана Сорос\", разкрит от Виктор Орбан, според който Европа трябва да бъде напълнена с африканци. Представете си само една Европа, пълна с африканци и содомити! Африканец, содомит, африканец, содомит... Това не е нашата Европа! И аз с две ръце се подписвам под този предизборен лозунг и дори смятам, че една такава Европа е някаква съвсем налудна и безвкусна измислица. Вместо обаче да дойдат санитарите и да приберат разпространителите на подобни паранои, същите тези разпространители се перчат в политиката като потенциални \"спасители\" на Европа. И друг път е ставало дума, че горката Европа все бива отвличана от някое добиче, което много рядко се оказва Зевс. В параноично-сексуалните фантазии на днешните \"спасители\" на Европа, България се оказва най-слабото звено, което е особено податливо на смяна на сексуалната ориентация и даже на пола. Затова и тук трябва особено да се внимава - турците могат да приемат Истанбулската конвенция, но за нас, българите, тя е много опасна. Напоследък дори стана ясно това: при нас нещата са толкова напреднали в посока морален упадък, че вече хората могат да си сменят пола и при отговаряне на социологическа анкета. Малка грешка при попълването и след това цял живот си с друг пол! Представете си само какви размери би могъл да добие проблемът при тази функционална неграмотност на населението. Истинската новина във всичко това е, че подобни откровени налудности минават дори при интелигентни и отговорни хора за сериозни аргументи. И даже за истина. Обществените нагласи явно са се променили - хората са станали по-параноични, по-уязвими за политически манипулации. Ето ви един пример от изследване за европейските ценности, проведено в България под ръководството на професор Георги Фотев. Преди едно десетилетие - през 2008 година - на въпрос \"Не желаете ли хомосексуални да са ви съседи\" нежелаещите са били 42,3%, а 51,5% са нямали нищо против. През 2018 година съотношението е радикално преобърнато: 57,8% не желаят да имат такива съседи и само 33,4% нямат нищо против. Ето това е резултатът от появата на патриотарско-консервативни сили и медии в България. Тук очевидно не става дума за някакви дълбоки културни нагласи, вековни традиции и прочие - имаме ефект на пряко формиране на обществено мнение чрез партии и медии. За да се убедите, че не става дума за спекулация, ето резултатите и за една друга група - циганите. Тази група, както знаем, все по-интензивно попада във фокуса на атаките на онова, което ласкателно наричаме \"популизъм\". През 2008 година хората, които не желаят цигани за съседи, са 48,3%, а 47,5% нямат нищо против. През 2018 година нежелаещите са вече 60,1%, а толерантните са спаднали до 30,2%. Този драматичен обрат е ефект от посочването на политически враг - обявяването на цели групи хора за потенциална опасност. С две думи: виждаме, че налудните паранои не са безопасни - в началото звучат комично, а техните носители изглеждат като палячовци, но след десетина години витаене в общественото пространство тези паранои започват да променят нагласите на хората, създават собствена реалност, собствен политически пазар. А основните партии вече не просто не са стожер срещу раздухването на подобни паранои, но дори сами станаха техни производители. БСП тук е с поне обиколка пред ГЕРБ. Дългосрочната вреда от параноичния обрат е загубата на доверие в другия, ограждането на политическата общност с бодливата тел на страха и омразата, желанието за \"изчистване\" на всеки, който е различен. На това параноиците отговарят, че днес светът бил станал по-опасен. Да, така е - светът е много опасен, когато параноиците са мнозинство. Апокалипсисът може да дойде и като самослучващо се предсказание. Отговорността за тази промяна в обществените нагласи е на партиите и медиите. През последните десет години тези обществени авторитети ни отведоха към все по-голямо недоверие и дори омраза към различието. Включването на \"патриотични\" формации в управлението понякога се прави с цел да бъдат \"нормализирани\", да бъде намалена тяхната радикалност. Цената за това обаче е да бъдат \"нормализирани\" и техните паранои. До какво ще отведе всичко това, предстои да видим. Но историческите прецеденти не са особено окуражаващи.", "date": "2019.02.28", "title": "Драматичен обрат в България: паранои и налудни страхове"}
{"url": "https://www.dnevnik.bg/sport/2019/02/28/3397834_fen_na_roma_poluchi_tri_godini_i_polovina_zatvor_za/", "text": "Фен на футболния клуб \"Рома\" е получил присъда от три години и половина за нападение срещу запалянко на \"Ливърпул\" съобщава Sky Sports. Симоне Мастрели се е признал за виновен по всички обвинения и получава ефективна присъда. Случката се разигра през  април 2018 г. преди мача между \"Ливърпул\" и \"Рома\"  в Шампионската лига. Извън стадиона в региона на \"Албърт пъб\" италианецът беше причинил тежко нараняване на 53-годишния Шон Кокс. Тогава италианска група беше причакала фенове на мърсисайдци, които отиваха към \"Анфийлд\". Веднага след инцидента английската полиция арестува двама души а 25 и 26 години, а Кокс беше приет в болница в критично състояние. По-късно чрез свидетели и видеозаписи беше разкрито, че извършител е 30-годишният Мастрели. На изслушване пред магистратите в съда в Престън краун Мастрели се призна за виновен за \"нанасяне на тежка телесна повреда срещу Кокс\". Съдът добави, че английският фен е прекарал четири седмици и половина в болница, където за него са се грижили специалисти от неврологично отделение.", "date": "2019.02.28", "title": "Фен на \"Рома\" получи три години и половина затвор за нападение срещу англичанин"}
{"url": "https://www.dnevnik.bg/sviat/2019/02/28/3397770_finlandiia_zabrani_ot_2029_g_upotrebata_na_vuglishta/", "text": "Парламентът на Финландия одобри в четвъртък правителственото предложение да се забрани употребата на въглища за производство на енергия в страната. Това трябва да стане не по-късно от 1 май 2029 г. Дотогава трябва да бъдат закрити централите на Fortum и други производители, като има и програма за частичн окомпенсиране на разходите. Енергията от въглища не е с особено голям дял в скандинавската страна. По данни на официалната статистика през първите 9 месеца на 2018 г. само 8% от общото потребление е било генерирано от въглищни централи. Според Лаури Тенунен, старши съветник в параментарната комисия по търговията, след 1 май 2029 г. въглищата могат да се използват като изночник в енергопроизводството само в случай на криза. През 2017 г. Финландия бе сред основателите на алианс за спиране употребата на въглища в енергетиката. Тогава от министерството на икономиката и заетостта заявиха, че целта е в страната този процес да приключи към 2030 г. Финландия изостава вече 10 години с пускането в експлоатация на нов ядрен реактор Olkiluoto 3, който се строи от 2005 г. насам. В началото на седмицата националната агенция за ядрена безопасност (Stuk) даде зелена светлина за работа на реактора, но разрешението за експлоатация до 2038 г. трябва да се предостави от правителството - най-вероятно до средата на март. Все още има неуредени въпроси със сигурността на блока - преди около година бяха регистрирани вибрации при включването на част от охладителната система. Той 1600-мегаватов и е разположен на остров Олкилуото край западния бряг на Финландия. Собственик е Индустриалната енергийна корпорация (TVO), а изпълнител е френската Orano. Реакторът трябваше да е заработил през 2009 г., но най-новият срок е 2020 г. Прогнозата е, че ще задоволява 15% от енергийните нужди на страната, когато достигне максимална мощност.", "date": "2019.02.28", "title": "Финландия забрани от 2029 г. употребата на въглища за производство на енергия"}
{"url": "https://www.dnevnik.bg/bulgaria/2019/02/28/3397856_es_iska_poevtiniavane_na_rouminga_sus_stranite_ot/", "text": "Транспортният министър Росен Желязков обяви, че започва проучване на възможността за общо международно роуминг пространство между Европейския съюз и страните от Източното партньорство. Той взе участие в третата среща на министрите от Източното партньорство по въпросите на цифровата икономика, която се провежда в Букурещ. Желязков уточни, че България подкрепя инициативата и ще помогне по всички начини тя да се случи. Той припомни, че страната вече има подписан меморандуми със съседните държави за намаляване на международните тарифи за роуминг за телекомуникационни услуги. \"Телекомуникационните оператори отчитат повишаване на броя на разговорите и използвания достъп до интернет\", каза още Росен Желязков. В страните от Източното партньорство попадат Армения, Азербайджан, Беларус, Грузия, Република Молдова и Украйна.", "date": "2019.02.28", "title": "ЕС иска поевтиняване на роуминга със страните от Източното партньорство, заяви Желязков"}
{"url": "https://www.dnevnik.bg/video/2019/02/28/3397842_video_drugite_novini/", "text": "Акция за Деня на редките болести", "date": "2019.02.28", "title": "Видео: другите новини"}
{"url": "https://www.dnevnik.bg/sport/2019/02/28/3397863_shefut_na_sudiite_ima_narushenie_pri_gola_na_levski_no/", "text": "Председателят на Съдийската комисия към Българския футболен съюз (БФС) Йордан Сталев смята, че при гола на \"Левски\" в дербито с ЦСКА е извършено нарушение в ущърб на червените. Сините  спечелиха с 1:0 с автогол на Стивън Перейра  в края на първата част. В началото на атаката обаче десният бек на ЦСКА Иван Турицов падна на тревата, претендирайки за удар с ръка на Паулиньо. Бразилецът центрира, като при тази ситуация Перейра си вкара автогол. Това се случи две минути след спорното изгонване на Едвин Джеси за удар срещу Иван Горанов, което Сталев  определи като \"правилен червен картон\" . В началото на седмицата Сталев коментира само ситуацията с червения картон, отказвайки да говори за други моменти от двубоя. Той поиска да се запознае с мнението на съдийския наблюдател и свой заместник Георги Йорданов, преди да говори отново. \"Получих доклада на съдийския наблюдател, обсъдихме със Съдийската комисия и наблюдателя, преди отбелязването на гола имаме и може да се отсъди нарушение от главния съдия в полза на ЦСКА, но съдията не забелязва това и допуска грешка. С това свое отсъждане той не влияе пряко върху крайния резултат на мача, Паулиньо не вкарва гол, а прави пас към вратата на ЦСКА, тук не можем да говорим за пряко влияние върху крайния резултат, това е индиректно повлияване на крайния резултат\", коментира Сталев пред \"Дарик радио\". \"Паулиньо владее топката, но в това владение, за да използва предимството си помага с ръката, но не е картон, а съдията не отсъжда нарушение. Оценката на Вълков е на база представянето му, ще го видим и в следващите наряди, когато преценя аз и Съдийската комисия, кога ще се случи това нещо, ще е ясно, тъй като няма как да го скрием\", каза още председателят на съдиите.", "date": "2019.02.28", "title": "Шефът на съдиите: Има нарушение при гола на \"Левски\", но то не влияе на резултата"}
{"url": "https://www.dnevnik.bg/bulgaria/2019/02/28/3397835_burzo_i_nekachestveno_ili_kak_varna_remontira_ulicite/", "text": "Въпреки многобройните публикации в медиите и критичните сигнали в социалните мрежи ударните ремонти на улици и междублокови пространства в централната градска част продължават при крайно ниско качество на извършената работа. Това показа проверка на \"Дневник\". Според кмета на града Иван Портних по-голямата част от тях трябва да приключи до края на април, а останалите – до края на август. Ремонтите на улици и междублокови пространства, които в момента се извършват във Варна, са част от инвестиционната програма на общината на обща стойност над 86 млн. лв. Над 84 млн. от тях са безвъзмездно финансиране от Европейския съюз по оперативна програма \"Региони в растеж 2014 – 2010 г.\". Според Тихомир Тимов, ръководител на проекта \"Естетизация и модернизация на градската среда във Варна\", изразено още при неговия старт в началото на м.г., целта му е да бъде повишено качеството на живот на гражданите и да бъде подобрена екологичната среда. Планираните дейности обхващат освен ремонт на улични настилки, така и благоустрояване на междублокови пространства, поставяне на енергоспестяващо улично осветление и т.н. Състоянието на вече ремонтираните участъци само в един от районите, обхванати от проекта обаче, показва непрофесионално и некачествено изпълнение на извършената работа. Илюстрациите на немарливото отношение към ремонтите са буквално на всяка крачка – натрошени и зле поставени бордюри край оформените зелени площи, неравна тротоарна настилка в междублоковите пространства, канализационни шахти, стърчащи над нивото на вече положеното асфалтово покритие или затрупани под нивото му, разрушаване на вече положена тротоарна настилка за поставяне на явно забравени \"антипаркинг\" колчета и т.н. В разстояние на по-малко от половин година неотдавна по тротоарите на централния бул. \"Съборни\" в града започна втори ремонт. В края на септември м.г. по тях бяха изградени подходи за движение на хора с увреждания и майки с детски колички. Вторият ремонт, който започна в края на януари т.г., се извършва по проекта \"Интегриран градски транспорт на Варна – втори етап\" на обща стойност над 30 млн. лв. При него подходите, изградените през септември м.г., бяха напълно разрушени, за да бъде положена нова тротоарна настилка. Днес до общинската администрация в града бяха изпратени няколко въпроса, които трябва да изяснят каква е била целта на ремонта, извършен през септември м.г., колко е струвал и каква е причината в момента да бъде извършван ремонт на вече извършения. В отговор на публикация в \"Дневник\" от декември м.г. за това, че току-що изградените нови шахти на дъждовната канализация по ул. \"Георги Бенковски\"  са поставени по-високо от асфалтовата настилка , от местната администрация обясниха, че това щяло да бъде коригирано при поставянето на \"последния износващ слой асфалт\". Доколко на подобно обяснение може да с вярва обаче говори само фактът, че по вече положения асфалт на улицата е монтирана светлинна сигнализация, очертаваща пешеходните пътеки. Това изключва възможността за поставянето на допълнителен слой асфалт на същото място в друг етап от изпълнението на проекта. Само преди месец, след като в социалните мрежи бяха публикувани множество сигнали за  скандално ниско качество на улични ремонти в историческия център на Варна , от общинската администрация разпоредиха пренареждане на уличната настилка по ул. \"Драгоман\". Както в други подобни случаи обаче, резултатът от повторно извършената работа е твърде спорен.", "date": "2019.02.28", "title": "Бързо и некачествено, или как Варна ремонтира улиците си с европейско финансиране"}
{"url": "https://www.dnevnik.bg/sviat/2019/02/28/3397772_burzata_diskretna_obikolka_na_kushnur_v_blizkiia_iztok/", "text": "Тази седмица съветникът в Белия дом Джаред Къшнър предприе мълниеносна обиколка, за да спечели подкрепата на съюзниците на САЩ в Персийския залив за все още необявения си мирен план за Близкия изток. От най-общата информация, изтекла за него в медиите, се вижда, че не е направено кой знае за удовлятворяване на арабските искания. Подходът на Къшнър към прекратяването на  израелско-палестинския конфликт  не изглежда да е претърпял някакъв прогрес от последната му обиколка в региона през юни, като той се фокусира до голяма степен върху икономически инициативи за сметка на споразумение от типа \"земя срещу мир\", каквото от дълго време е в основата на арабската позиция, казаха вчера пред агенция \"Ройтерс\" два източника. Непосредствено след признаването през 2017 г. от президента Доналд Тръмп на  Ерусалим за израелска столица  палестинците отказаха да обсъждат със САЩ каквито и да било чернови на планове за мир, а някои арабски лидери публично отхвърлиха варианта за каквото и да било споразумение, което не взема предвид статута на Ерусалим или правото на бежанците да се завърнат. Тези дни Къшнър, който е  зет на президента Тръмп , се срещна с лидерите на Обединените арабски емирства, Бахрейн и Оман. Вчера той пристигна в Турция. Три източника твърдят, че във вторник той е бил и в Саудитска Арабия, макар че няма официално съобщение за визитата, нито за срещите му с крал Салман и престолонаследника принц  Мохамед бин Салман . Саудитската страна не отговори на молбата на \"Ройтерс\" за коментар. Един от източниците, пожелал анонимност, заяви, че в представения тази седмица план изглежда не са взети предвид вече изразените от арабска страна искания за статута на Ерусалим, правото на палестинските бежанци да се завърнат по родните си места, както и за израелските селища на окупираните територии. Според Арабската мирна инициатива, подготвена от Саудитска Арабия през 2002 г., арабските страни предлагат на Израел нормализиране на отношения в замяна на споразумение за  държава на палестинците  и пълно израелско изтегляне от териториите, завзети през 1967 г. Източникът заяви, че Къшнър, който е строителен предприемач без особен опит в международната дипломация и политическите преговори, иска първо да договори сделка и тогава да съгласува детайлите. Той добави, че планът предвижда \"значителен\" финансов принос на държавите от Персийския залив, но не навлезе в подробности. Крал Салман отхвърли безпокойството на арабите, че Саудитска Арабия може да подкрепи споразумение под егидата на САЩ, което да е по-близо до позицията на Израел по основни въпроси. Това станало, след като, както се твърди, престолонаследникът, който поддържа тесни отношения с Къшнър, упражнил натиск върху палестинския президент  Махмуд Абас  да подкрепи усилията на правителството във Вашингтон. Срещата на Къшнър с принц Мохамед във вторник е била първата след убийството от саудитски агенти през октомври на известния журналист  Джамал Хашокжи  в саудитското консулство в Истанбул. Случаят предизвика възмущение и опетни имиджа на принца. Йордания, съюзническа на САЩ държава, голяма част от чието население са потомци на палестинци, избягали по време или след създаването на Израел през 1948 г., настоява, че не може да бъде постигнат мир, без да бъде уреден въпросът за Ерусалим. Аман е пазител на свещените за мюсюлманите места там. \"Американците все още представят различни идеи и сценарии, но не изглежда да са стигнали до окончателни параметри на конкретен план\", каза втори източник от региона на Персийския залив. \"Те знаят, че има въпроси около окончателния статут, без уреждането на които регионалните съюзници и палестинците няма да започнат преговори\", добави той, имайки предвид Саудитска Арабия, Египет и Йордания. На Къшнър бе възложено да отговаря за политиката по израелско-палестинския конфликт преди две години, но той още не е представил конкретни детайли за американските усилия, които Тръмп определи като \"споразумението на века\". В понеделник Къшнър заяви в интервю, че Вашингтон ще представи мирния план чак след изборите в Израел на 9 април, но предишни крайни срокове са минавали, без да бъде обявено нищо. По думите на американския президентски съветник неговият план ще стъпи на предишни усилия - включително  споразуменията от Осло  от 90-те години, дали основата за създаване на палестинска държава - и ще уреди въпросите за границите и окончателния статут. Но той не спомена изрично палестинска държава. Израел отдавна отхвърля варианта за връщане към това, което нарича незащитими граници, съществували преди да завземе Западния бряг, Източен Ерусалим и ивицата Газа по време на близкоизточната война от 1967 г. /БТА", "date": "2019.02.28", "title": "Бързата дискретна обиколка на Къшнър в Близкия изток не доведе до пробив"}
{"url": "https://www.dnevnik.bg/sviat/2019/02/28/3397869_netaniahu_se_izpravi_pred_sudebni_obvineniia_v/", "text": "Израелският премиер Бенямин Нетаняху ще бъде обвинен в корупция, съобщи местна телевизия, цитирана от агенция \"Ройтерс\". Сред обвиненията са подкупи, измами и злоупотреба с доверие. Съобщението на израелското правосъдно министерство идва седмици преди изборите на 9 април, на които Нетаняху ще се опита да спечели четвърти мандат. Същинското внасяне на обвиненията ще се проведе след изслушване, на което премиерът има шанс да убеди главния прокурор да не го обвинява. Изслушването вероятно ще бъде след вота и цялата процедура може да отнеме около година, като в това време Нетаняху няма да е задължен да подаде оставка. За пръв път в историята на еврейската държава действащ премиер е уведомен, че ще бъде изправен пред наказателно производство. По-рано днес партията на Нетаняху, \"Ликуд\", разпространи видео, в което обяви обвиненията за \"политически удар\" и за \"къща от карти\", която ще се сгромоляса в процеса. Проучвания обаче показват, че обвиненията сериозно ще подкопаят подкрепата за премиера, който е изправен пред силен опонент в лицето на бившия началник на Израелските сили за отбрана  Бени Ганц . \"Разследването беше проведено внимателно и сдържано - някои биха казали, че дори прекалено сдържано\", коментира пред в. \"Таймс ъф Израел\" Сузи Навот, преподавател по конституционно и парламентарно право. Главният прокурор Авичай Манделблит въпреки това е взел решение да повдигне три различни обвинения, макар две от тях да са по-леки от препоръчаното от прокуратурата и полицията. Освен това е прекратено друго разследване срещу  съпругата на премиера - Сара.", "date": "2019.02.28", "title": "Нетаняху се изправи пред съдебни обвинения в корупция седмици преди изборите"}
{"url": "https://www.dnevnik.bg/sviat/2019/02/28/3397855_hiliadi_bulgari_i_rumunci_produljavat_da_emigrirat_vuv/", "text": "Докато гражданите на страните в ЕС от Централна Европа и Балтика предимно се завръщат от Великобритания, десетки хиляди българи и румънци продължават да се преместват в Обединеното кралство въпреки неяснотите около Брекзит. По  официални данни , разпространени в четвъртък, общо 53 000 души от България и Румъния в периода между септември 2017 и септември 2018 г. са се установили или влезли с намерение да останат поне 12 месеца. Напусналите за това време са 15 000, което означава, че нетно 38 000 румънци и българи са се включили сред имигрантите. (Статистиката отчита двете държави в една група и не посочва броя за всяка от тях.) В същото време групата ЕС-8 (държавите, приети през 2004 г.) показва точно противоположните данни. Тръгнали са си 53 000, влезли са 15 000, т.е. при тях нетната имиграция на Острова е отрицателна - минус 38 000 души. В сравнение със \"старите\" членове на ЕС (наричани в статистиката ЕС-15) информацията сочи влезли 107 000 и напуснали 73 000, или добавени нетно 34 000 души. Иначе казано, от страни с общо стотици милиони жители (включително Германия, Франция, Италия или Испания) във Великобритания са се установили почти толкова, колкото от България и Румъния, в които общо живеят под 30 милиона души. При нетна имиграция от 238 000 души делът на българи и румънци е около 13.4%. Вътрешното министерство в Лондон отчита, че за споменатия период за работа (с вече осигурен договор или за търсене на работодател) са влезли около 231 000 души, което е най-ниският показател от 2014 г. насам. Основната причина е оттеглянето на гражданите от ЕС. В същото време влизащите да учат са достигнали 217 000, като рекордно високо спрямо 2011 г. ниво са достигнали хората извън ЕС. С осигурена работа в годината до септември 2018 г. са влезли около 70 000 европейци - ниво, каквото имаше през 2013 г., а други 34 000 са дошли да си търсят работа на място. Данни за периода октомври-декември 2018 г. показват, че в Обединеното кралство работят близо 2.27 милиона граждани на ЕС. Това е с 61 000 души по-малко спрямо същия период на 2017 г. В същото време със 130 000 са се увеличили работниците от държави извън ЕС - до 1.29 милиона души, като анализаторите казват, че промяната е заради засилено пристигане на азиатци (предимно индийци), но и че увеличението може да е само временно явление. След като години наред е била стабилна имиграцията на хора извън ЕС, пристигащи с цел обучение, през анализирания период броят им рязко се е увеличил до най-големият от 2011 г. насам. Общо 217 000 души са влезли в Обединеното кралство с цел обучение.", "date": "2019.02.28", "title": "Хиляди българи и румънци продължават да емигрират във Великобритания"}
{"url": "https://www.dnevnik.bg/sviat/2019/02/28/3397880_sasht_globiha_prilojenieto_musically_s_57_mln_ne_e/", "text": "Американският регулатор глоби видеоприложението TikTok (преди Musical.ly) с 5.7 млн. долара заради нарушения на неприкосновеността на деца на възраст под 13 години. Освен това сега те няма да имат право да качват публично свои видеа, а предишните ще бъдат свалени. Musical.ly  бе купено от китайската компания ByteDance през 2017 г., спряно през 2018 г. и потребителската му база бе насочена към TikTok. Според американските закони приложения и сайтове, насочени към деца, нямат право да събират лични данни като имейл и айпи адреси, информация за геолокацията и други без разрешение на родителите им. Но Musical.ly е искало от децата имейл, телефонен номер, потребителско име, лично и фамилно име, кратка биография и профилна снимка, сочи решението на Федералната търговска комисия. Нещо повече – създадените профили са били публични по подразбиране, което значи, че биографията, потребителското име, снимката и видеата са били достъпни за всички потребители. До октомври 2016 г. приложението е имало и функция, позволяваща да се \"видят\" потребителите в радиус от 50 мили.", "date": "2019.02.28", "title": "САЩ глобиха приложението Musical.ly с 5.7 млн. долара, не е опазило лични данни на деца"}
{"url": "https://www.dnevnik.bg/sviat/2019/02/28/3396918_shpickomandite_na_chavizma_vsiavat_strah_po_granicata/", "text": "Под слънцето, което пече безмилостно, те се задушават, най-вече от страх. За да работят, да намерят нещо за ядене или да избягат от обхванатата от криза Венецуела, те преминават тайно в Колумбия по преки пътища, с риск да попаднат в ръцете на страховитите \"колективос\". Роса Гутиерес върви бързо по изровената пътека, без да поглежда назад. \"Трябва да се върна, понеже дъщеря ми остана във Венецуела\", обяснява 38-годишната инженерка пред АФП, стресирана и задъхана. Със съпруга си тя е преминала границата в четвъртък, за да помага за концерт,  организиран на следващия ден в Кукута . Той е бил за набиране на средства за страната ѝ. Не е било взето предвид обаче затварянето от президента Николас Мадуро на граничните пунктове между венецуелския щат Тачира и колумбийския департамент Норте де Сантандер. От другата страна на реката, намаляла до струйка вода през този горещ сезон, двегодишната ѝ дъщеря я очаква в дома на роднини. По пътищата обаче вилнеят \"колективос\". Тези защитници на чависткия режим действат като шпиц команди по време демонстрациите на противници на правителството на Николас Мадуро. С качулки и револвери в ръка, те вилнеят днес и от венецуелската страна на границата с Колумбия. Тук \"не е безопасно\", казва Роса, докато съпругът ѝ я приканва да ускори крачка. Преди да навлезе в гъсталака, тя изразява съжаление заради \"много тъжната\" ситуация, от която страда нейната страна и която ги да се движат като бегълци. Преминаване със свито сърце \"Колективос\" помогнаха в събота да не се допусне влизането във Венецуела на хуманитарната помощ, изпратена по искане на опозиционера Хуан Гуайдо, когото петдесетина държави признаха за временен президент на страната. Зад силите на реда, които репресираха демонстрантите, настояващи за отваряне на границата, те хвърляха камъни и сълзотворни гранати. Някои бяха забелязани да стрелят към колумбийската страна. Хуан Гуайдо нареди изтегляне на своите поддръжници и камионите, натоварени с храни и медикаменти, изпратени главно от САЩ. При насилието бяха ранени стотици хора и след това Богота разпореди временно затваряне на четири гранични контролно-пропускателни пункта в Норте де Сантандер, за да се направи оценка на щетите. Сега в Кукута треперят от \"колективос\", защото се говори, че да попаднеш в ръцете им е равносилно на смъртна присъда. \"Много съм нервна, защото не познавам хората от тук, но ако не премина. . . ще остана без работа\", казва със съжаление треперещата Алис Рейес - венецуелка, която преподава в Кукута. \"Далече ли е?\", пита тази майка на три деца, която никога не е преминавала границата нелегално. Късно е и остават 40 минути пеша, но накрая тя е в безопасна зона. Без никакъв контрол За \"колективос\" се знае извън Венецуела. Ръководителката на дипломацията на Европейския съюз Федерика Могерини осъди в неделя използването от чависткото правителство на \"въоръжени групи\" за сплашване на цивилните. През последните дни те станаха синоним на терор. Вървят слухове, че военни и полицаи са искали да дезертират или да преминат в Колумбия, но са били заловени от \"колективос\". Много венецуелци, преминали границата, отказват лицата им да бъдат снимани с фотоапарат или камера, от страх от отмъщение срещу техните семейства, останали в страната. \"Те са въоръжени и извън всякакъв контрол\", заяви пред АФП колумбийски полицейски източник. На територията на община Кукута полицията е преброила тридесетина тайни пункта за преминаване или \"трочас\". Поради тази пропускливост е трудно да се контролира границата, където действат също наркотрафиканти и контрабандисти. Препъвайки се в камъните, Маргарита Руеда върви бавно. Тя е на 71 години и за пръв път преминава нелегално. Нуждата от лекарство, което оскъдицата е направила от три години дефицитно във Венецуела, обаче не ѝ оставя избор. \"Трябва да преодолея страха\". Подобно на нея, 24-годишният Хосе Гуера казва, че не е виждал нищо обезпокоително по пътя. Мълчанието обаче е част от кодекса на терора. С шестте жени, които го съпровождат, между които майка му и баба му, този млад мъж, който се занимава с правене на татуировки, се присъедини в неделя към 1,1-те милиона венецуелци, имигрирали в Колумбия. /БТА", "date": "2019.02.28", "title": "\"Шпицкоманди\" всяват страх по границата на Венецуела и Колумбия"}
{"url": "https://www.dnevnik.bg/sport/2019/02/28/3396944_mechtanata_rabota_koiato_nikoi_ne_iska/", "text": "Управление на една от най-влиятелните и разпознаваеми марки в спортно развлекателната индустрия, офис в центъра на Лондон и близо милион паунда годишна заплата... За мнозина това вероятно звучи като мечтаната работа. Оказва се обаче, че не е точно така. Висшата лига продължава да не успява да си намери изпълнителен директор. Около девет месеца след като дългогодишният ѝ ръководител Ричард Скъдамор обяви оттеглянето си, търсенето на подходящия човек остава в задънена улица. Нещо повече - поне двама души вече са отказали да заемат поста. Три седмици, след като беше  представена от Скъдамор като негов наследник , Сузана Динадж се оттегли. Изпълнителният директор по търговските въпроси на Би Би Си  Тим Дейви също отказа . Търсенето на точния човек излезе извън границите на Великобритания. Погледите бяха насочени към американския пазар, а наскоро  \"Таймс\" съобщи, че президентът на испанската Ла Лига Хавиер Тебас е сред кандидатите . Но защо никой не иска да стане директор на най-силното футболно първенство в света, чиито мачове всяка седмица се излъчват в 185 държави и което е в основата на бизнес за милиарди? Сянката на Скъдамор Някои от анализаторите и от хората, свързани с процесите във Висшата лига, коментират, че сянката на Скъдамор е това, което отблъсква възможните кандидати. В продължение на повече от 19 години досегашният изпълнителен директор беше в основата на това лигата да се превърне в един от най-ценните продукти в света на спорта. Той съумя за две десетилетия да издигне английското футболно първенство до ниво, недостижимо за нито една друга футболна лига по света. Едно от най-силните му качества е това да преговаря, коментира \"Индипендънт\". Скъдамор обедини собствениците на 20-те клуба в лигата и да ги поведе в търсене на общо развитие. През ноември изглеждаше, че промяната ще премине плавно и по план. Главният  ръководител на Animal Planet Сузана Динадж  беше посочена за наследник на Скъдамор. \"Тя е водеща фигура в телевизионната индустрия, доказан бизнес ръководител и човек, с отличен нюх да развива таланти\", обявиха тогава от комисията, ангажирана с избора на новия изпълнителен директор. \"Очаквам с нетърпение да работя с клубовете и екипа (на Висшата лига) и с тяхната подкрепа да разширим успеха на лигата за дълги години напред\", каза самата Динадж. Скоро след това обаче тя промени намеренията си и се отказа. Процесът върви изключително потайно. Твърди се, че клубовете не са знаели за кандидатурата на Динадж до деня, в който е трябвало да гласуват за нея. Управление в бурни води Темата за трудното поддържане на нивото, постигнато от Скъдамор, се съчетава и с политико-икономическата обстановка и предизвикателствата, произлизащи от това. Нещо, с което се сблъска и самият Скъдамор. След постоянен растеж и напредък, преди година  Висшата лига за пръв път направи крачка назад, като продаде телевизионните си права в Англия за 4.46 млрд. паунда . Сумата беше по-малка спрямо предишния договор (5.14 милиарда паунда). Неизвестностите около \"Брекзит\" и променящата се медийна среда са други големи предизвикателства. Най-тежкото изпитание пред бъдещия изпълнителен директор обаче се очертава да дойде от вътре и да е свързано със стремежа на големите клубове да постигнат промени в начина на разпределянето на приходите от продажбата на телевизионните права на международните пазари, за да получават повече пари. Темата назрява все повече, като преди месеци се появиха и хакнати документи, според които водещите клубове в Европа са обмисляли отделяне в своя Суперлига, водени от мисълта, че те са тези, които привличат големия интерес и съответно заслужават да получават повече и сами да определят правилата. В този контекст това ще е изключително предизвикателство пред човека, който ще ръководи Висшата лига. Той ще се окаже в центъра на плетеница от интереси за милиарди. За много (малко) пари Един от упреците към Висшата лига е, че има голямо разминаване между нивото на позицията и заплатата. Комисионерът в Националната футболна лига (НФЛ) в САЩ Роджър Гуудуел, например, получава над 30 млн. долара годишно след бонусите, пише \"Уошингтън поуст\". Изданието припомня, че преди време бившият комисионер на НБА Дейвид Стърн заяви, че Скъдъмор получава малко пари. Неназован източник на вестника посочва, че Висшата лига няма готовност да промени подхода си и да вдигне възнаграждението на изпълнителния директор. Показателно е, че през ноември се получи кризисно положение веднага след излизането на информацията, че Скъдъмор ще получи 5 млн. паунда като \"златно сбогуване\" - сумата се формира, като всеки от клубовете във Висшата лига плати по 250 хил. паунда. Това беше посрещнато с критики от запалянковците, които посочиха, че ако даден клуб може да си позволи подобен бонус, то може да си позволи и намаляване на цените на билетите.", "date": "2019.02.28", "title": "Мечтаната работа, която никой не иска"}
{"url": "https://www.dnevnik.bg/evropa/2019/02/28/3396515_v_slovakiia_9_iztochnoevropeiski_prezidenti_ot_nato/", "text": "Президентите на България, Естония, Латвия, Литва, Полша, Румъния, Чехия, Словакия и Унгария се събират в словашкия град Кошице, като част от инициативата Букурещ Б9. На обсъжданията им ще бъде и генералният секретар на НАТО Йенс Столтенберг. В Кошице за събитието е българският държавен глава Румен Радев. Събитието е част от отбелязванията на 70-ата годишнина на НАТО и влизането в Алианса на шест от деветте държави на срещата в НАТО преди малко под 15 години, на 29 март 2004 г. (Полша, Чехия и Унгария стават част от НАТО пет години по-рано). Според официалната програма събитието ще започне в 10:30 ч. Двама експерти - бившият редактор от сп. \"Икономист\" Едуард Лукас - и директорът на европейския клон на Международния републикански институт в Брюксел - също са поканени, за да участват в обсъжданията на защитата срещу киберзаплахи и хибридни инструменти като дезинформация и пропаганда.", "date": "2019.02.28", "title": "В Словакия 9 източноевропейски президенти от НАТО ще обсъдят хибридните заплахи"}
{"url": "https://www.dnevnik.bg/evropa/evropeiski_parlament/2019/02/28/3396862_migraciia_turgoviia_zakonnost_kak_antievropeiskite/", "text": "Европейците имат все по-дълъг списък с проблеми – президентът на САЩ руши основите на многостранната система, а руският му колега, Владимир Путин, провежда мащабна кампания за дезинформация, за да подкопае европейските политически системи. На фона на това изборите за Европейски парламент, които ще се проведат след по-малко от три месеца, изглеждат относително малък проблем. И това е грешно отношение. След вота група националистки антиевропейски партии, които настояват за \"Европа на нациите\", може да спечели такъв процент места в Европарламента, който да ѝ осигури контрол. В момента тези сили не са обединени в единен съюз, но с идеите си те могат да оформят европейската политика в средносрочен план. В дългосрочен способността им да парализират взимането на решения в центъра на ЕС ще отслаби аргумента на проевропейците, че макар и да не е перфектен, европейският проект е способен на реформи. Ако спечелят над определен брой места, антиевропейските сили ще получат влияние върху ключови процеси и решения. Например, ако получат повече от 33%, те ще могат да сформират малцинство, способно да блокира някои от процедурите в ЕС и да направи по-тежко приемането на ново законодателство. Външна търговия В следващия парламент търговията може да се превърне в консенсусен въпрос, по който антиевропейските сили да демонстрират единство. Ролята на Европарламента в споразуменията за международна търговия постепенно нарастна през годините. Лисабонският договор му даде право на вето върху почти всички търговски и други международни споразумения заради процедурата за консенсус, която изисква абсолютно мнозинство. Така евродепутатите могат да се съгласяват или не със сключването на дадено споразумение. Заплахата от парламентарно вето е достатъчна, за да въздейства на търговските политики на ЕС. Затова контролът върху повечето места в институцията е от ключово значение. В сегашния случай според  VoteWatch  балансът на силите по свързаните с търговията решения е малко вероятно да се промени особено в следващия Европарламент. Основният аргумент за такова твърдени е, е няколко антиевропейски партии или не са категорично против свободната търговия (\"Алтернатива за Германия\") или са сред най-стабилните ѝ поддръжници (\"Право и справедливост\" в Полша). Но предвид риска те да търсят тактически съюзи и факта, че сегашните основни партии (Европейската народна партия и Прогресивния алианс на социалистите и демократите) няма да имат абсолютно мнозинството, от което се нуждаят, за да приемат нови международни търговски споразумения, националистите могат значително да забавят изпълнението на дневния ред на ЕС в тази област. Върховенство на закона Една от ключовите процедурни сили, която произтича от контролирането на поне 33% от местата в Европарламента, е да се блокира механизма по  чл. 7 от Договора за ЕС.  Той има за цел да защитава върховенството на закона в държавите членки и в момента  е задействан срещу Полша и Унгария . Напредъкът по механизма зависи в голяма степен от подкрепата на евродепутатите и на държавите членки, поради което той е по-скоро главно инструмент за политически натиск, а не нещо, което реално може да доведе до лишаване от право на глас в ЕС (най-тежката санкция по него). И все пак с един Европейски парламент, неспособен да задейства разследване за върховенството на закона срещу държава членка, и с все по-голям брой страни, представлявани в Съвета от правителства, които не са склонни да го подкрепят, ЕС ще бъде сериозно ограничен в способността си да защитава демокрацията, се посочва в анализа. Миграция Европарламентът има основно незаконодателни правомощия по отношение на политиката за миграцията – един от въпросите, в които антиевропейските партии се фокусират. Ролята му в тази област е консултативна, тоест Съветът трябва да пита Парламента а за мнение, което не е правно обвързан да вземе предвид. Все пак обаче той не може да вземе решение без да е получил мнениеото на Европарламента, което се одобрява с мнозинство. Ето защо Европарламентът може да направи нещата за Съвета по-трудни. Той може да откаже да даде мнение, както и да забави дадено предложение, което не подкрепя, като го върне някоя от своите комисии. Тъй като Европейската комисия може да внася поправки в предложението си до момента на крайното споразумение с държавите членки, Европарламентът може да окаже натиск върху Комисията. Бюджет на ЕС Европарламентът има ключова роля в договарянето на Многогодишната финансова рамка на ЕС, както и в определянето на разходите в годишния бюджет на съюза. Няколко събития - Брекзит ( ако се състои по план на 29 март ), евроизборите през май и края на сегашната многогодишна финансова рамка - ще се случат бързо едно след друго през 2019 и 2020 г. Това създава силно напрежение дългосрочният бюджет на ЕС да бъде приет възможно най-скоро. Засега обаче изглежда много малко вероятно ЕС дори да постигне някакво грубо споразумение преди изборите. Това означава, че евродепутатите от антиевропейски партии в следващия Парламент ще могат да оказват натиск върху размера и формата на бюджетната рамка за 2021-2027 г. Тези разговори винаги са трудни, защото изправят едни срещу други вносителите и бенефициентите, но един Парламент, в който националистите имат по-силен глас, може да направи още по-сложен процеса, дори и те да преследват различни цели като намаляване на бюджета, увеличение на кохезионните фондове и други. При този сценарий има голям риск външната политика на ЕС да стане жертва на съкращения и компромиси. Новата Еврокомисия Резултатът от изборите през май ще бъде от ключово значение за състава на следващата Европейска комисия, включително и за това кой ще е неин председател и кой ще е върховен представител на ЕС за външната политика. След като Съветът номинира кандидата за председател (с квалифицирано мнозинство), той трябва да бъде одобрен с мнозинство в Европарламента – най-малко 353 от неговите 705 члена (заради промяната в броя на евродепутатите след Брекзит). Ако кандидатът не получи необходимия брой гласове, председателят на Европарламента ще покани Съвета да направи ново предложение, след което се повтаря същата процедура. През 2014 г. за пръв път бе използвана схемата с водещия кандидат (от спечелилата най-много гласове партия), която и сега също  се очаква да се приложи . След това трябва да бъдат избрани всички еврокомисари. Европарламентът избира или отхвърля Колежа на комисарите с мнозинство от гласовете, като преди това кандидатите се явяват на изслушвания в комисии в Европарламента. Всяка комисия дава оценка за представянето на кандидата и я изпраща на преседателя на институцията. Достатъчна е повече от една трета, за да се затрудни одобрението на кандидата в дадената комисия. Той все пак може да бъде избран като част от целия Колеж на комисарите по време на пленарно заседание, но негативни оценки са карали предишни кандидати да се оттеглят от процедурата. Способността на антиевропейските партии да затруднят работата на Европарламента в голяма степен зависи от това дали могат да координират дейностите помежду си, нещо, което никога не е било тяхна силна черта, се подчертава в анализа.", "date": "2019.02.28", "title": "По-слаба защита на демокрацията - след изборите антиевропейските партии могат да спънат ЕС"}
{"url": "https://www.dnevnik.bg/sport/2019/02/28/3396919_suzdateliat_na_bireniia_maraton_vuv_velikobritaniia/", "text": "Основателят на биратона (бягане с пиене на бира) във Великобритания ще бъде сред лекторите в семинара \"Физкултура\", обявиха организаторите от клуб \"Бегач\". Дейвид Хелард идва за събитието, което ще се проведе на 6 април в \"Генератор\". Хелард е създател на компанията Beer Belly Running, като тя организира състезания, които включват бягане, пиене на бира и хранене. Сред заниманията му е участието в маратони на места като Афганистан, Сомалиленд и Бирма. Хелард е завършвал успешно един от най-трудните ултрамаратони в света Marathon des Sables. Друг от лекторите е Али Бейли, която е участвала в над 70 маратони и ултрамаратони. През 2018 г. тя премина с бягане езерото Ховсгол в Монголия, пустинята Намиб и панамската джунгла. Бейли се занимава с бягане от осем години, за да се пребори с депресията и психическите заболявания. Тя вижда бягането като терапия, като в презентацията си ще говори за мотивацията, която ти помага да преминеш през най-враждебните места на Земята. Българското участие в семинара ще бъде отбелязано от бегача Христо Цветков. Той ще разкаже какво е нужно, за да се подготвиш за бягания с продължителност 24 часа, какво е да бягаш 80 км на стадион и други, трудноразбираеми техники за повечето \"нормални\" бегачи. Регистрацията  е отворена, като билетът за семинара струва 79 лева. ", "date": "2019.02.28", "title": "Създателят на бирения маратон във Великобритания ще е лектор във \"Физкултура\""}
{"url": "https://www.dnevnik.bg/sviat/2019/02/28/3396987_dilemata_na_kim_moje_li_toi_da_ocelee_sled/", "text": "Посланието на президента Доналд Тръмп към севернокорейския лидер Ким Чен е просто и ясно: откажи се от ядрените си оръжия и скоро ще имаш голям приток на богатство. Възниква обаче един заядлив въпрос: Това ли наистина иска Ким? С пристигането на Тръмп и Ким в Ханой за втората им среща постоянно се говори, че Ким ще обърне внимание на относителния просперитет на виетнамските си домакини (на които американската враждебност със сигурност не е чужда) и че мисли, че и той трябва да отвори страната си за повече чуждестранни инвестиции и търговия. Самият Тръмп е главният поддръжник на това. Преди да се качи на \"Еър Форс 1\", той написа в \"Туитър\", че \"председателят Ким осъзнава, може би по-добре от всеки друг, че без  ядрени оръжия  страната му може бързо да се превърне в една от най-големите икономически сили в целия свят\". Няма спор около факта, че Северна Корея би могла да има по-светло бъдеще. \"Тръмп преувеличава с думите \"голяма икономическа сила\", но това е едно полезно преувеличение. Истината е, че Северна Корея може лесно да стане процъфтяваща страна, да отбележи по-голям икономически растеж от всеки от съседите си и да ги настигне по показателя за доход на глава от населението. Тя разполага в всичко необходимо за това\", твърди Уилям Браун, експерт по Северна Корея и бивш анализатор от ЦРУ.  Браун изтъква значителните човешки ресурси, ниските заплати, високото ниво на четивна и математическа грамотност, а също така и потенциалните находища на природни ресурси като олово, цинк, редки земни метали, въглища, желязна руда и хидроенергийни ресурси. Експертът изразява съгласие с оценката на Тръмп, че Северна Корея е разположена \"между четири големи икономики, които са далеч по-богати, но и все по-нежизнеспособни\". Подготовката за сблъсък с чуждестранна заплаха обаче е проверено от времето оправдание за предоставянето на лидера на извънредни правомощия и за ограничаването на индивидуалните свободи като тази на пътуването и изразяването. Отварянето за  чуждестранния капитал  и постигането на съответствие на страната му с международните финансови стандарти ще означава значителен отказ от контрол. Макар че страната му е доста по-динамична, отколкото мнозина външни наблюдатели осъзнават, отварянето с цел преследване на богатство за Ким е изключително опасна възможност. Ясно е, че той иска да вдъхне нов живот на икономиката, но съвсем не е ясно дали той е готов или заинтересуван в отваряне, по-голямо от необходимото за постигането на тази ограничена цел. На фона на пристигането на Ким в Ханой всекидневникът на управляващата в Северна Корея партия \"Нодон синмун\" публикува статия, в която се посочва, че страната ще продължи да следва курса, зададен от  семейство Ким  при последните три поколения. \"Революционната кауза на Чучхе и каузата на социализма със сигурност ще удържат победа\" под ръководството на партията и народа, \"който с непоколебима воля остава верен на каузата на партията\", пише \"Нодон синмун\". Основните цели на Ким са развитието на инфраструктурни проекти, изграждането на  туристическата индустрия  и засилването на държавния контрол върху разширяващата се икономика в пазарен стил.  \"Изказванията на Тръмп, че Северна Корея ще бъде нова икономическа сила, съдържат предположението, че ако няма ядрени оръжия, то Северна Корея веднага ще отвори вратите и обществото си за всеки, който иска да дойде и да инвестира. Режимът обаче ще иска да съхрани основните лостове за контрол върху обществото\", казвам Бенджамин Кацеф Силбърстийн, научен сътрудник в центъра \"Хенри Л. Стимсън\" и редактор на изданието \"Северна Корея - икономически преглед\" (North Korea Economy Watch). Според Силбърстийн правителството едва ли скоро ще позволи на чуждестранни бизнесмени да обикалят страната. Експертът твърди, че Ким е фокусирал вниманието си върху насърчаването на специални икономически зони, защото те имат потенциал за голям растеж, оставайки в същото време изолирани \"градини с огради\". Целите на Ким за непосредственото бъдеще са прагматични. Той иска да овладее надигащите се отдолу пазарни сили, които избуяват навсякъде около него, и да намали подкрепата за икономическите санкции, които ограничават възможностите му и опразват държавната хазна. Правителството на Ким силно се интересува от разработването на проекти с Южна Корея, включително повторното отваряне на туристическия комплекс на връх Кумган и на индустриалния център близо до град Кесон, изградени със сериозното финансово участие на Юга. Северна Корея също така страда сериозно от факта, че не може да изнася своите руди и въглища. Притежаването на  ядрени оръжия  позволи на Ким да се срещне директно с президента на САЩ. От тази гледна точка би било глупаво да се откаже от тях без да получи нещо значително в замяна. От друга страна, ако поеме решителен капиталистически курс подобно на Южна Корея, Ким рискува да подкопае самата легитимност на своя режим. Историята на Северен и Южен Виетнам служи за предупреждение в това отношение. Икономическият растеж и реформите в съвременен Виетнам станаха факт едва след обединението на страната. При Кореите, Югът остава жизнеспособен вариант. Силбърстийн е на мнение, че това не е непреодолим страх за Ким. \"Пазарните реформи вече се случват и са в ход от известно време, просто Ким Чен-ун не е обявявал промяна на системата\", посочва анализаторът и добавя, че при управлението на Ким на пазарната търговия й бе позволено да се разрасне и тя дори бе насърчена от държавата да го направи. Компаниите получиха безпрецедентна свобода да планират своето производство и да разполагат сами с голяма част от печалбата си. \"Същото се случи в  селското стопанство  и по наши данни резултатите сочат успех. Аз силно смятам, че Ким иска да задълбочи процеса на либерализация, въпреки че най-вероятно той никога няма да бъде наречен \"реформи\", а само \"подобрения\".  \"Сложната част е в това как да бъде постигнат баланс между намаляването на строгия контрол върху обществото (като например създаването на пространство за частни инвестиции от чужбина и от севернокорейци, промяната на режима на частната собственост, сериозното подобряване на комуникационната инфраструктура и т. н.) и предотвратяването, или поне регулирането, на достъпа до информация за външния свят, казва Силбърстийн.  Експертът смята, че ако Ким трябва да избира между контрола върху обществото и икономическите реформи, той ще избере контрола. \"Каквото и да се случи, те ще действат внимателно\", обобщава Силбърстийн. /БТА", "date": "2019.02.28", "title": "Дилемата на Ким: може ли той да оцелее след процъфтяването на Северна Корея"}
{"url": "https://www.dnevnik.bg/kultura/2019/02/28/3397100_sevda_semer_predstavia_figuri_s_dulgi_zaglaviia_koito/", "text": "В своята нова самостоятелна изложба \"Фигури\" художничката Севда Семер представя поредица от картини, чиито заглавия са толкова дълги, че отнема време да бъдат прочетени. Затова се налага да бъдат изслушани и така се превръщат в равностойна част от произведенията. Новите й творби ще бъдат представени в галерия Credo Bonum днес от 18:30 ч. и ще могат да бъдат видeни там до 17 март. След като продължително време се изразява в текст, преди няколко години Семер започва да рисува. В началото в малък формат и обикновено на страниците на тефтери. Първоначално големият мащаб се изразява в постоянството и последователността. Така се появява проектът \"Един идеален ден\" - визуален дневник с 365 последователни рисунки, създавани през цялата 2017 г.. След това тя увеличава размера на изобразителната повърхност. Колкото по-големи стават рисуваните творби, толкова по-големи стават и заглавията. Думите са на пръв поглед конкретни, но не са разказ. Въпреки това и във \"Фигури\" има елемент на дневник. В творбите си художничката артикулира предимно усещания, свързани с тялото. Споделя мисли, които циркулират във всеки един от нас, но рядко им обръщаме внимание или сме неспособни да ги изговорим на глас, обяснява кураторът на изложбата Даниела Радева. \"Тялото е скритата тема в тази изложба. Тялото на художника, отговорно за предаването на информация между него и творбата му, е обект на интерес и експерименти още преди Кароли Шниман и още преди Кандински. В едновременната употреба на живописни и пърформативни похвати при Ив Клайн и други художници също главна роля има тялото\", пише още кураторът. Тя допълва, че връзката между произведенията на Севда Семер и зрителите е почти \"като прегръдка – големите формати и звучащият текст с определена продължителност не позволяват да преминеш бързо покрай тях\".", "date": "2019.02.28", "title": "\"Фигури\" с дълги заглавия, които трябва да бъдат чути"}
{"url": "https://www.dnevnik.bg/sport/2019/02/28/3397267_video_neveroiatnata_pobedna_troika_na_duein_ueid/", "text": "С \"невъзможна\" тройка в последната секунда Дуейн Уейд донесе победата на \"Маями хийт\" срещу шампиона \"Голдън стейт уориърс\". \"Горещите\" се наложиха със 126:125 и записаха 27-ия си успех от 60 мача в редовния сезон. Уейд направи неуспешен опит за стрелба, след което взе топката и от много трудно положение от един крак успя да стреля. Топката влезе в коша със сирената, а баскетболистите на \"Маями хийт\" отпразнуваха бурно триумфа си. Уейд завърши с 25 точки, три асистенции и седем борби. Най-резултатен стана Клей Томпсън с 36 точки за \"воините\". \"Горещите\" са десети в Източната конференция, а \"Голдън стейт\" остава начело на запад.", "date": "2019.02.28", "title": "Видео: Невероятната победна тройка на Дуейн Уейд срещу шампиона \"Голдън стейт\""}
{"url": "https://www.dnevnik.bg/evropa/2019/02/28/3397269_bulgarin_be_osuden_v_ungariia_po_deloto_za_zaginalite/", "text": "Българин бе осъден в Унгария вчера на 4 години и 8 месеца затвор за трафик на хора във връзка със смъртта на 71 мигранти в багажника на камион през август 2015 г., съобщи унгарската агенция МТИ, цитирана от \"Ройтерс\". Нелегалните мигранти, сред които 8 жени и 4 деца,  се задушиха в камиона  и бяха открити мъртви край автомагистрала в Австрия близо до Парндорф. Името на 39-годишния българин не се съобщава, каквато е практиката на унгарските съдилища. Макар да не е пряко замесен в случая в Парндорф, той е осъден за наемането на двама от главните обвиняеми по делото като трафиканти на хора. Така той е станал съучастник на организиран трафик на хора, примамвайки най-малко шестима трафиканти, посочва МТИ. Присъдата е окончателна, защото нито прокурорите, нито подсъдимите са я обжалвали. \"Ройтерс\" припомня, че миналата година същият съд осъди още трима българи и афганистанец на 25 г. затвор по същото дело, но техните присъди не са окончателни, защото още се очаква да бъдат обжалвани. Загиналите мигранти бяха сред стотиците хиляди от огромната миграционна вълна от Близкия изток, Азия и Африка през Балканите към Западна Европа през 2015 г., добавя \"Ройтерс\". /БТА", "date": "2019.02.28", "title": "Българин бе осъден в Унгария по делото за загиналите в камион 71 мигранти"}
{"url": "https://www.dnevnik.bg/bulgaria/2019/02/28/3397271_signalite_za_pedofiliia_vuv_feisbuk_sa_ejednevie/", "text": "Сигналите за педофилия в социалната мрежа Фейсбук са ежедневие, нужни са активни информационни кампании сред децата. Това заяви директорът на отдел \"Киберсигурност\" в ГДБОП Явор Колев в ефира на Би Ти Ви. \"Най-често педофилите се свързват с деца в социалните мрежи, карат ги да се разсъбличат пред камера, след което ги изнудват и се насочват към техни приятели. От началото на годината са разкрити 8 такива случая, за 2017 са били 80\", каза експертът. По думите му жертвите най-често са между 11 и 13 години и е много важно да има срещи в училищата, където до момента са проведени 25 кампании. Колев коментира и резултатите от съвместната акция на австрийските, българските и чешките разследващи, при която беше разкрита международна банда за киберпрестъпления, спечелила 100 млн. евро. Групата е използвала различни интернет сайтове, в които обяснявала, че търгува с криптовалути, както и бинарни опции. За лидер на групата е задържан израелецът Гал Барак. Той е бил арестуван в София и чака екстрадиция. \"Тази търговия до крайни клиенти беше забранена от ЕС заради много измами. Подобна група, извършваща такива измами, беше разбита и у нас в края на октомври. В България има достатъчно хора, които владеят езици и участват в кол-центрове, които имат за цел поддръжка на определени услуги - именно те помагат за престъплението\" каза Колев и добави, че те са били с впечатление, че участват в легална търговия.", "date": "2019.02.28", "title": "Сигналите за педофилия във Фейсбук са ежедневие, предупреждава полицията"}
{"url": "https://www.dnevnik.bg/na_put/2019/02/28/3396851_noshtno_burito_ili_kak_da_opakovame_ruchniia_si_bagaj/", "text": "С бума на пътуванията нискотарифните компании затягат все повече правилата за багажа.От близо 4 месеца пътниците на някои от тях могат да носят безплатно със себе си само малка чанта, която да може да бъде поставена под седалката в самолета. Ако искат да качват ръчен багаж, трябва да платят допълнително. Но, както във вица, и в реалността докато един мисли какви ограничения да наложи, милиони мислят как да ги избегнат. И успяват.  Британската компания за туристически и пътни чанти и аксесоари  Trakke  предложи нов начин на опаковане на багажа, наречен \"нощно бурито\". Методът е съвсем прост. Опъваме фланелка на равна повърхност и сгъваме ръкавите навътре. Два чорапа се поставят вляво и вдясно с отворите навън. Върху фланелката се поставят предмети от първа необходимост - четка за зъби, зарядно за телефона, бельо. След това дрехата се завива на руло подобно на мексиканския сандвич, а краищата на двата чорапа се обръщат, фиксирайки \"пълнежа\". Такова \"бурито \" се побира в съвсем малка чантичка, а един- два броя са достатъчни за дълъг уикенд. Още видеа, в които се прилага същият принцип, вижте  тук. ", "date": "2019.02.28", "title": "Нощно бурито или как да опаковаме ръчния си багаж (видео)"}
{"url": "https://www.dnevnik.bg/evropa/2019/02/28/3397272_britanskite_deputati_podkrepiha_novata_strategiia_na/", "text": "Премиерът Тереза Мей получи двуседмична отсрочка от британските депутати, които отложиха планирания за снощи бунт, целящ да блокира излизането на Великобритания от ЕС без сделка. Това се случи, след като Мей се съгласи с евентуално отлагане на Брекзит, предаде \"Ройтерс\". Опозиционната Лейбъритска партия обаче обяви, че ще подкрепи нов референдум за Брекзит. След като месеци наред повтаряше, че Великобритания трябва да напусне ЕС по план на 29 март, във вторник  Мей отвори възможността  за кратко ограничено удължаване на преговорите. Това бе достатъчно, за да предотврати конфронтация с депутатите в парламента в сряда. Дори и министри от собственото й правителство бяха казали, че са готови да се присъединят към недоволните тази седмица, за да попречат на излизане без споразумение. Депутатите се готвеха със серия от гласувания  да отнемат от правителството целия контрол  върху процеса на излизането от ЕС. В крайна сметка те подкрепиха обещания от нея график. Според този план Мей ще подложи още един път на гласуване в парламента, най-късно на 12 март, споразумението, което сключи с Брюксел, заедно с евентуални отстъпки, които може да договори. Това споразумение бе отхвърлено категорично в средата на януари. Ако депутатите го отхвърлят отново, тя ще ги попита на 13 март дали искат да излязат от ЕС без споразумение. Ако откажат, тя ще внесе на 14 март предложение за отлагане на Брекзит. Общо 502 депутати в Камарата на общините гласуваха \"за\", а 20 гласуваха \"против\" поправката, внесена от лейбъристката Ивет Купър, чиято цел бе да утвърди предложението на Мей. По време на гласуванията в сряда депутатите отхвърлиха предложението на лейбъристите за постоянен валутен съюз с ЕС. \"Разочаровани сме, че правителството отхвърли  алтернативната сделка  на лейбъристите за Брекзит\", каза техен говорител. \"Затова лейбъристите ще предложат или подкрепят поправка  в полза на обществен вот \", допълни той. Лидерът на лейбъристите Джереми Корбин коментира: \"Ще подкрепим референдум, за да не допуснем вредния Брекзит на торите или катастрофалния вариант с Брекзит без споразумение\". \"Ще продължим да настояваме и за останалите налични опции, за да предотвратим подобни варианти, включително тесни икономически отношения въз основа на нашия надежден алтернативен план, както и общи избори\", добави Корбин, цитиран от ДПА и БТА. Депутатите исвен това отхвърлиха предложение на Шотландската национална партия, в което се призовава Брекзит без сделка да бъде изключен при всички обстоятелства. По-рано френският президент Еманюел  Макрон заяви , че ЕС може да се съгласи с удължаване на преговорите за Брекзит, ако Великобритания даде ясна причина защо това трябва да се случи.", "date": "2019.02.28", "title": "Британските депутати подкрепиха новата стратегия на Мей за Брекзит"}
{"url": "https://www.dnevnik.bg/sviat/2019/02/28/3397275_trump_i_kim_prekratiha_sreshtata_vuv_vietnam_i_si/", "text": "Президентът на САЩ и лидерът на Северна Корея, Доналд Тръмп и Ким Чен-ун, прекратиха срещата си във Виетнам часове по-рано от планираното и си тръгват, без да е постигната никаква сделка, обяви Белият дом. В първите минути след съобщението севернокорейската държавна агенция написа, че делегацията на Ким е отпътувала за Китай, но според виетнамското външно министерство той  ще остане на двудневно посещение . Изявлението на лидерите във втория ден на срещата бе насрочено за 10:50 ч. българско време (15:50 местно), но президентската администрация съобщи, че тя ще се състои час и 50 минути по-рано, а работният обяд на Ким и Тръмп е отменен. Във второто съобщение на говорителя на Белия дом Сара Сандърс, цитирано от \"Ройтерс\", се казва, че \"не е постигнато споразумение\" на този етап, но \"екипите им очакват с нетърпение среща в бъдеще\". По-късно Тръмп обясни пред журналисти, че Северна Корея е поискала сваляне на \"всички\" санкции, наложени на Пхенян заради ядрената и ракетна програма в замяна на стъпки към ядрено разоръжаване и единственото, което САЩ можело да направят в замяна, е да си тръгнат от масата за преговори. \"Бяха готови да ни дадат (отстъпки), но не тези, които искахме,\" продължи президентът. По-добре без сделка, отколкото лоша сделка \"Познаваме страната много добре, познаваме всеки инч от страната и знаем какво искаме,\" каза държавният глава и даде за пример обсъждането на ядрения център в Йонбьон, за които  отдавна има информация, че се използва . Според САЩ Ким е бил готов да се съгласи центърът в Йонбьон да бъде затворен, но на никакви други стъпки преди свалянето на всички санкции. След журналистически въпрос той добави, че в разговора си с Ким снощи е получил уверение, че няма да има повече ракетни и ядрени тестове (такива не са извършвани от 2017 г.) и вярвал да думата му. Добави, че е бил готов да подпише сделка и е имало подготвени документи, но би било по-голям проблем да се подпише лоша сделка и затова човек трябва винаги да е готов да си тръгне. Президентът добави, че не би било справедливо, включително заради партньорите на Съединените щати, да се свалят санкциите с подобна сделка. \"Не искам да правя нещо, което ще наруши доверието, което изградихме,\" обясни той. Тръмп същевременно добави, че \"много силно\" иска санкциите да бъдат свалени, за да види икономическия потенциал на Северна Корея. \"Много силни отношения\" В началото на пресконференцията, 15 минути след обявения час, той първо заговори за Пакистан и Индия и очертаващия се \"край\" на конфликта, продължаващ \"десетилетия\", както и за хуманитарните помощи, които САЩ изпращат във Венецуела. \"За Северна Корея - оставихме председателя Ким... беше много продуктивно време, но стигнахме до извода, че не би било добре да подписваме нищо сега,\" обясни Тръмп, а по-късно предположи, че някой ден отношенията със Северна Корея може да са като сегашните с Виетнам. \"Мисля, че отношенията ни (с Ким Чен-ун) са много силни, но в този момент решихме да не избираме нито една от възможностите,\" добави президентът и даде думата на държавният секретар Майк Помпео. Той обясни, че \"председателят Ким се е надявал\" да се стигне до сделка, но не е бил готов на отстъпки и в замяна не е имало как да получи това, което иска, не и за всички обекти от севернокорейската ядрена програма. \"Отнема време. Вярвам, че когато продължим да работим по това в следващите дни и седмици, можем да постигнем... ядреното разоръжаване на Северна Корея.\" Това бе втората среща на Ким и Тръмп, откакто двамата участваха в първите преки разговори на севернокорейски лидер и действащ американски президент миналото лято. Пред журналисти Тръмп каза, че засега няма трета планирана среща. Първоначално Тръмп твърдеше, че след първата среща, за която бе силно критикуван, че не е донесла конкретни ангажименти от страна на Пхенян, може и да постигне това при втория си разговор с Ким. От своя страна лидерът на Северна Корея, според някои експерти, се надяваше санкциите да могат да бъдат свалени. (Повече за нагласите преди срещата  четете тук .) При вчерашния си разговор Тръмп даде сигнал, че има по-ниски очаквания от срещата, отколкото бе обявил преди това, но каза, че е доволен и  двамата имат \"много добър диалог\" . Пред камерите, броени часове преди края на преговорите и отмяната на обяда, двамата бяха снимани с делегациите си, докато обясняваха, че са готови за разоръжаване. И по това време обаче анализатори предупреждаваха в коментари за няколко американски телевизии, че подготвителните разговори преди срещата на върха са били твърде малко, за да може да се изгради солидна база за диалог и че Вашингтон разчита на начина, по който севернокорейското ръководство възприема личността на Тръмп. Обикновено подготовката за техническите подробности, а често и на почти цялото споразумение, се прави от делегации, а лидерите пристигат за подписването. Към Тръмп междувременно бяха отправени и други въпроси. Той бе попитан и за изслушването на някогашния си личен адвокат Майкъл Коен, който  коментира отношенията му с Русия  и въпроса дали е  знаел за хакерската атака  срещу щаба на демократите преди президентските избори през 2016 г. \"Опитах да гледам, но бях малко зает... Такова фалшиво изслушване по време на толкова важна среща е невероятно. Можеха да го направят два дни преди или след това. Коен не излъга за едно: нямаше съглашателство с руснаците... Впечатлен съм, че не каза, че е имало съглашателство. Излъга само за 95%, а не за 100%.\"", "date": "2019.02.28", "title": "Тръмп и Ким прекратиха срещата във Виетнам и си тръгват без сделка (допълнена)"}
{"url": "https://www.dnevnik.bg/kultura/2019/02/28/3396945_fotogaleriia_omagyosanoto_carstvo_na_nikolai_rainov/", "text": "С изложбата \"Омагьосано царство\" Софийската градска галерия ще отбележи 130-годишнината от рождението на Николай Райнов. Откриването на експозицията е днес в 18.00 часа, а тя ще може да бъде видяна до 7 април. Писател, художник, изкуствовед и публицист Николай Райнов е една своеобразна ренесансова, но също и противоречива фигура в областта на културата и изкуството в България от първата половина на 20 век. Куратори на изложбата са Станислава Николова и Галина Декова, а дизайнът на експозицията е дело на Светла Георгиева. На снимката: Стилизирана природа, 1922 г.", "date": "2019.02.28", "title": "Фотогалерия: Омагьосаното царство на Николай Райнов"}
{"url": "https://www.dnevnik.bg/evropa/2019/02/28/3397276_makron_poiska_obiasneniia_ot_holandiia_sled_vlizaneto/", "text": "Френският президент Еманюел Макрон призова вчера холандското правителство да изясни какви са намеренията му след изненадващото влизане на холандската държава в капитала на авиокомпанията \"Ер Франс-Ка Ел Ем\" (Air France-KLM), предаде \"Франс прес\". \"Френското правителство не е бе информирано за това решение и за практическото му изпълнение. Отбелязвам факта. Сега холандското правителство трябва да изясни намеренията си\", заяви Макрон преди среща с германския канцлер Ангела Меркел. Придобиването на дял в авиокомпания \"Ер Франс-Ка Ел Ем\" от холандското правителство е направено, без да бъде информиран нито управителният съвет, нито френското правителство, заяви по-рано пред в. \"Ле-з-еко\" френският министър на икономиката Брюно льо Мер. От ключово значение е да се спазват принципите на добро управление и \"Ер Франс-Ка Ел Ем\" да бъде ръководена в духа на корпоративните си интереси без държавна намеса на страните, каза Льо Мер. Според Макрон важното в случая е интересите на компанията да бъдат защитени и около масата на управителния съвет да не се допускат дебати от вътрешната политика. Вчера холандското правителство обяви, че е увеличило до 14 процента новопридобития си дял в авиокомпания \"Ер Франс-Ка Ел Ем\". Ден по-рано то съобщи изненадващо, че Холандия е купила 12.68 на сто от френско-холандския авиопревозвач. Дяловото участие на страната вече се оценява на 744 милиона евро, се казва в съобщението на правителството. Целта на този ход на Холандия е да се противопостави на влиянието на Франция, която държи 14.3 процента от компанията, отбеляза АФП. /БТА", "date": "2019.02.28", "title": "Макрон поиска обяснения от Холандия след влизането й в капитала на \"Ер Франс-Ка Ел Ем\""}
{"url": "https://www.dnevnik.bg/evropa/2019/02/28/3397279_velikobritaniia_shte_zachita_pravata_na_grajdanite_na/", "text": "Великобритания се съгласи да гарантира на своя територия правата на гражданите на страните от Европейския съюз дори ако излезе от съюза без сделка, предаде \"Асошиейтед прес\", цитирана от БТА. Споразумение, сключено между Обединеното кралство и ЕС, гласи, че 3-те милиона европейски граждани във Великобритания и 1 милион британски граждани в други европейски страни могат да продължат да живеят спокойно след Брекзит. Споразумението не е гласувано от британския парламент, което поставяше под въпрос статута на гражданите месец преди очаквания Брекзит на 29 март. За да не се стигне до отхвърлянето му от парламента, консервативното правителство вчера реши министър-председателят Тереза Мей да поеме общ ангажимент на Великобритания и ЕС по въпроса за правата на гражданите, независимо дали договорената от Мей сделка с ЕС за Брекзит бъде одобрена или не. Снощи  британските депутати също одобриха мярка , призоваваща правителството да гарантира правата на гражданите на ЕС в случай на Брекзизт без сделка, предаде \"Ройтерс\".", "date": "2019.02.28", "title": "Великобритания ще зачита правата на гражданите на ЕС и при Брекзит без сделка"}
{"url": "https://www.dnevnik.bg/razvlechenie/2019/02/28/3397207_postavete_predpraznite_kolani_nina_dobrev_reklamira/", "text": "Първо го вижте, преди да разберете за какво всъщност е новото видео с участието на Нина Добрев: \"Много от вас може и да ме познават от сериала Fam или от \"Дневниците на вампира\", но доскоро не осъзнавах, че не съм създадена да играя в престижни тийнейджърски драматични сериали или в студийни филми. Не! Аз трябва да се снимам във видеоклипове за безопасността на българските авиолинии.\" С тези думи американската актриса от български произход Нина Добрев прави въведението в клип от нова хумористична поредица на \"Венити Феър\". В него тя снима видео за пътна безопасност по време на полет на измислената \"водеща авиокомпания на България\" на име Bulg-Air-Ia и коментира участието си в проекта с явна ирония. В комедийния клип Добрев обяснява как принципно би трябвало да се подготвя за ролята в продължение на три месеца, но че усещала как сякаш за тази роля конкретно се е подготвяла през целия си живот. След това произнася на български език: \"Време е да ви подготвим за излитане. Щастливи сме, че сте избрали авиокомпания Bulg-Air-Ia\". Следват още реплики на почти перфектен български като: \"За да поставите предпразните колани, вмъкнете металния накрайник в закопчалката и изтиглете края на колана, за да го затегнете.\" Добрев обяснява и че е голям късмет да бъде режисирана от Казимир Славински - явно измислено име на режисьор, който по думите й \"просто знае\". Това не е първи случай, в който Нина Добрев демонстрира познания по майчиния си български език пред \"Венити Феър\". Правила го е и преди за медията във видео, в което  обучава американските си съграждани на жаргон на родния си език . Роля, в която преди това влизат още Антонио Бандерас, Джерард Бътлър, Алисия Викандер и Салма Хайек.", "date": "2019.02.28", "title": "Поставете \"предпразните\" колани: Нина Добрев рекламира Bulg-Air-Ia"}
{"url": "https://www.dnevnik.bg/politika/2019/02/28/3397289_generalniiat_sekretar_na_nato_pristiga_v_bulgariia/", "text": "По покана на министър-председателя Бойко Борисов тази вечер в София пристига генералният секретар на НАТО Йенс Столтенберг, съобщи правителствената информационна служба. Двамата ще проведат работна вечеря, на която ще бъдат обсъдени сътрудничеството в сферата на сигурността и отбраната и стабилността на Западните Балкани и региона.  Темите ще бъдат във фокуса на разговорите между Борисов и Столтенберг и утре, 1 март, когато двамата ще проведат среща на четири очи в сградата на Министерския съвет. След това ще се проведе разширена среща между двете делегации, в която ще участват вицепремиерът и министър на отбраната Красимир Каракачанов, вицепремиерът и министър на външните работи Екатерина Захариева, Патрик Търнър - помощник генерален секретар по планирането и политиката на отбрана, и Лоренц Майер-Минеман - първи заместник-директор на кабинета на генералния секретар. По-късно се разбра, че Столтенберг ще разговаря и с държавния глава Румен Радев, с когото днес са в Кошице, Словакия, където президентите на България, Естония, Латвия, Литва, Полша, Румъния, Чехия, Словакия и Унгария  се събират  като част от инициативата \"Букурещ Б9\".", "date": "2019.02.28", "title": "Генералният секретар на НАТО пристига в България"}
{"url": "https://www.dnevnik.bg/citat_na_deniia/2019/02/28/3397295_citat_na_denia_ako_ne_iskah_razorujavane_niamashe_da/", "text": "Това обясни севернокорейският лидер Ким Чен-ун в отговор на чуждестранен журналист, попитал го дали иска да има ядрено разоръжаване на Корейския полуостров. Отговорът бе даден чрез преводач, на  масата за разговори  с президента на САЩ Доналд Тръмп по време на срещата им на върха във Виетнам. \"Добър отговор,\" отвърна Тръмп. \"Това може да е най-добрият отговор, който някога сте чували.\" Малко по-късно срещата  бе прекратена внезапно . По думите на Тръмп това се е случило заради искането на Пхенян за сваляне на всички санкции в замяна на частично ядрено разоръжаване. Преди това, попитан дали е рано да се предвидят резултатите от срещата, Ким каза: \"Твърде рано е да се каже, но не бих казал, че съм песимист. В момента усещането ми е, че ще има добри резултати... \"В момента вероятно има хора, които ни наблюдават как си прекарваме чудесно, като сцена от фантастичен филм. Досега положихме толкова усилия, време е да ги покажем.\" Според \"Ройтерс\" това най-вероятно са първите отговори, които той дава на чуждестранен журналист.", "date": "2019.02.28", "title": "Цитат на деня: Ако не исках разоръжаване, нямаше да съм тук"}
{"url": "https://www.dnevnik.bg/photos/2019/02/28/3397306_snimka_na_denia_na_bal_v_operata/", "text": "По стара традиция всяка година в австрийската столица се провеждат над 450 бала. Един от най-силно очакваните е този във Виенската опера.", "date": "2019.02.28", "title": "Снимка на деня: На бал в операта"}
{"url": "https://www.dnevnik.bg/bulgaria/2019/02/28/3397339_bulgariia_e_na_dunoto_v_es_po_oborot_ot_prodajbi_v/", "text": "България и Словения заемат последните две места в Европейския съюз по оборот от продажби в интернет за 2017 г. Едва 2% от обявения оборот на търговците идва от онлайн сделки, показва статистика на Евростат. Европейската статистическа агенция прави уточнението, че това е оборотът само от продажби в интернет. Общият оборот на българските фирми от продажби чрез компютърни мрежи като интернет или други форми на електронен обмен на данни възлиза на 5%. И по този показател страната е в дъното, като само Гърция и Кипър са с по-лоши показатели. Една от всеки пет търговски фирми в ЕС е осъществила продажби чрез компютърни мрежи. Тези електронни продажби възлизат на 17% от общия оборот в рамките на съюза, като 7% от общите електронни продажби са били през интернет. Повечето от тези уеб продажби са били осъществени чрез собствените сайтове на предприятията или чрез техни приложения за мобилни телефони (6% от общия оборот), а останалите уеб продажби (1% от общия оборот) са били направени чрез онлайн платформи за електронна търговия, достъпни на външни сайтове или мобилни приложения.", "date": "2019.02.28", "title": "България е на дъното в ЕС по оборот от продажби в интернет"}
{"url": "https://www.dnevnik.bg/bulgaria/2019/02/28/3397340_kratki_novini_armiiata_obiavi_vakantni_dlujnosti_za/", "text": "статия, но е важно да бъдат отбелязани. Ден на редките болести Редки са диагнозите, които се срещат при по-малко от 5 души на 10 000. Някои от тях засягат дори 1 на 100 000 души. Досега учените са открили около 7000 редки диагнози, но постоянно изникват нови. Предполага се, че в ЕС живеят между 27 и 36 милиона души с подобни проблеми. 63 са редките диагнози в България.  \"Българската домашна ракия\" и \"Обединен селски район\" искат Симеонов да води евролиста Граждански и професионални сдружения подкрепиха номинацията на Валери Симеонов за водач на листа за предстоящите евроизбори. Зад кандидатурата на лидера на НФСБ застанаха Национално сдружение \"Българската домашна ракия\", Национална асоциация \"Българско Черноморие\", Национално сдружение \"Защита собствениците на имоти\" и сдружение \"Обединен селски район\". От сдруженията подчертават, че Симеонов е \"единственият политик, който застана срещу двойните стандарти и потърси справедливост, въвеждайки ред – както за шума, така и за плажовете, и устройството на териториите\". Задържаният за убийството на жена във Варна остава в ареста Окръжен съд – Варна определели постоянна мярка \"задържане под стража\" на 41-годишния Борислав Н., обвинен в убийството на съпругата си, извършено по особено мъчителен начин, съобщи съдът. Той не е приел аргументите на адвоката, че задържаният има постоянен адрес и работи и следователно няма опасност да се укрие. Помпео благодарил на Борисов за прекъснати транзакции от Венецуела  Министър-председателят Бойко Борисов получил писмо от държавния секретар на САЩ Майк Помпео, съобщава правителствената пресслужба. \"За мен е чест да Ви предам, от името на правителството на САЩ, най-искрени благодарности за усилията Ви да бъдат прекъснати опитите за финансови транзакции от страна на нелегитимния режим на Мадуро, като така спомагате да се защитят активите на гражданите на Венецуела\", изтъква в писмото си Помпео и отбелязал, че този важен акт на подкрепа ще помогне на страната да се върне към пътя на демокрацията и просперитета. За транзакциите се разбра след среща при премиера, в която участва и посланикът на САЩ Ерик Рубин. Повече за това четете  тук . Регистрирани са нови случаи на бруцелоза при животни във Вуково Отчетени са положителни проби при овце, свине и кучета в първичното огнище на болестта, съобщава Българската агенция по безопасност на храните (БАБХ). Случаите в констатираното през септември 2018 г. първично огнище на болестта в кюстендилското село. Животните в обекта са евтаназирани по хуманен начин. Бруцелозата е опасна зооноза – предава се от животни на хора. Хората могат да се заразят чрез контакт с болно животно и при консумация на недобре термично обработени месо и мляко. Затова положително реагиралите животни подлежат на незабавно умъртвяване по хуманнен начин. Срокът за подаване на документите ще продължи до 30 октомври, съобщава Министерството на отбраната. Длъжностите, определени за Сухопътните войски, са 1260, а за Военноморските сили (ВМС) - 28. Възрастовата граница за служба в доброволния резерв е 55 г. за войниците, сержантите, офицерските кандидати и младшите офицери, а за старшите офицери - 60 г. Доброволният резерв се попълва само от граждани с военна подготовка, годни за служба в доброволния резерв, които са поели ангажимента да съчетават военна и цивилна кариера. Договорът е до 5 г., през което време се получава всяка година веднъж една месечна заплата за звание и длъжност, за която е сключен договорът. Всеки резервист, по закон, може да бъде призован на активна служба за подготовка през годината за срок до 25 дни. Това време се зачита за трудов стаж от първа категория. Пътните разходи от населеното място по местоживеене до гарнизона за изпълнението на службата и обратно, се поемат от Министерството на отбраната. ", "date": "2019.02.28", "title": "Кратки новини: Днес е международният ден на редките болести"}
{"url": "https://www.dnevnik.bg/politika/2019/02/28/3397366_upravliavashtite_shte_othvurliat_vetoto_na_prezidenta/", "text": "ГЕРБ и \"патриотите\" ще отхвърлят ветото на президента на Изборния кодекс и след това ще върнат стария режим на преференциално гласуване на промени в Изборния кодекс. Това съобщи председателят на парламентарната група на ГЕРБ след среща с депутати от трите партии в \"Обединени патриоти\" - ВМРО, НФСБ и \"Атака\". ВМРО и \"Атака\" след разговорите с Цветанов са променили позициите си, защото не били съгласни с мотивите на президентското вето. \"Ние просто ще отхвърлим това вето и след като бъде обнародван законът в \"Държавен вестник\" (Изборния кодекс - бел. авт.), ще пристъпим към промените с предложението, което ние сме внесли\", каза Цветанов. С предложението на ГЕРБ ще се върне възможността за пренареждане на партийните листи с преференциален вот. За европейски и парламентарни избори, за да се придвижи един кандидат нагоре в листата, е необходимо за него да са гласували поне 5%, а за местни избори – 7%. Едно от атакуваните от президента изменения на Изборния кодекс е, че Централната избирателна комисия (ЦИК) и общинските и регионалните комисии след решение на Върховния административен съд (ВАС) могат да потвържават решението на съда с 50% плюс 1 глас, а не с 2/3. Президентът не е прав, че няма съдебен контрол, каза Цветанов. Според него след решението на ВАС сега се получава пинг-понг - ВАС връща решение в ЦИК, тя не може да вземе решение с 2/3, защото отново е блокирана, и така не изпълнява и съдебното решение. Цветанов каза, че аргументите за промяната са дошли от съдии и затова управляващите ще пратят на президента стенограмата от заседанието на правната комисия, за да си запознае и той с тях. Вероятно президентът е имал добри намерения, но юридическият му екип го е подвел, мотивите не са доизпипани, затова ще ги отхвърлим, обясни промяната в позицията на партията си лидерът на \"Атака\" Волен Сидеров. Искрен Веселинов от ВМРО добави, че не могат да подкрепят ветото, защото \"3/4 от него са тези, които нямат нищо общо с истината и е писано по опорните точки на БСП, без да има критичен прочит на тях\". ВМРО са получили уверение от партньорите си, че паралелно ще се движат и промените, с които ще се върнат старите нива на преференциите. Заявили сме подкрепа за връщането на 7-процентната бариера и досега нямаме позиция за промяна, добави Цветанов. Христиан Митев от НФСБ обаче заяви, че от партията му ще предложат повишаване на преференциалната квота за местни избори между първи и второ четене на промените в Изборния кодекс. В момента за местни избори квотата е 7%. Това означава, че ако повече от този процент от избирателите, гласували за съответната партия, са избрали преференциално даден кандидат, той може да измести водача на листата. За това настояват и от ДПС. Според тях в по-малките общини ниският преференциален праг се използва от родове и бизнесмени, за да овладеят местната власт.  Цветанов призова депутатите на БСП да се върнат в пленарната зала. Когато не идваш на работа и не изпълняваш това, за което си избран, няма как да получиш подкрепа, каза Цветанов. Той даде пример с ПЕС, която въпреки различията си с ЕНП не напускала Европарламента, а президентът на ПЕС Сергей Станишев изцяло представлявал демократичния процес. Парламентът днес не разгледа предложенията за промяна в правилника, с които трябваше да се намери начин депутатите, които не идват на работа, да бъдат лишени от заплатите си. Това е мярка на мнозинството към бойкота на БСП на пленарните заседания. Предложението беше оттеглено от председателя на правната комисия Данаил Кирилов (ГЕРБ) с мотив, че на комисията й трябвало повече време да подготви доклада. Вчера на правна комисия Хамид Хамид от ДПС в прав текст заплаши, че партията му може и да не се регистрира за пленарни заседания и така да провали кворума.", "date": "2019.02.28", "title": "Управляващите ще отхвърлят ветото на президента за Изборния кодекс и после ще правят промени (допълнена)"}
{"url": "https://www.dnevnik.bg/sport/2019/02/28/3397375_botev_plovdiv_vze_bivshiia_nacional_aleksandur_tonev/", "text": "Ботев\" привлече пети нов футболист през зимата, след като подписа договор с нападателя Александър Тонев. Бившият национал е на 29 години и идва като свободен агент. За последно Тонев беше част от италианския \"Кротоне\", но се раздели с тима през 2018 г. Преди трансфера на Тонев \"Ботев\" привлече Феребори Доре, Лазар Марин, Атанас Зехиров и Антон Карачанаков. В последно време нападателят беше свързван с преминаване в ЦСКА, но до трансфер не се стигна. Тонев не е играл от миналата пролет, като през летния трансферен прозорец не успя да си намери нов отбор. След това той се подложи на операция, от която се възстановяваше. Договорът му с \"Ботев\" е до 30 юни 2020 г. За националния отбор на България Тонев има 28 мача и пет попадения. Последният му двубой е в края на 2017 г. при успеха над Саудитска Арабия в контрола.", "date": "2019.02.28", "title": "\"Ботев\" (Пловдив) взе бившия национал Александър Тонев"}
{"url": "https://www.dnevnik.bg/sviat/2019/02/28/3397378_osem_tona_zlato_sa_bili_izneseni_ot_centralnata_banka/", "text": "Най-малко 8 тона злато са били изнесени миналата седмица от трезора на венецуелската централна банка. Това съобщиха опозиционен депутат и трима правителствени източници, цитирани от \"Ройтерс\". Златото е било изнесено с правителствени коли между сряда и петък миналата седмица, когато в банката не е имало редовна охрана, а директорът на институцията Каликсто Ортега е бил в чужбина, казаха депутатът Анхел Алварадо и тримата правителствени източници. \"Те планират да го продадат незаконно\", каза Алварадо в интервю. Централната банка не отговори на молбата да коментира тази информация. Алварадо и правителствените източници, пожелали анонимност, не казаха къде е изпратено златото. Това е поредният признак, че президентът Николас Мадуро търси отчаяно начин да се сдобие с твърда валута на фона на затягащите се санкции, отбеляза \"Ройтерс\".", "date": "2019.02.28", "title": "Осем тона злато са били изнесени от централната банка на Венецуела"}
{"url": "https://www.dnevnik.bg/kultura/2019/02/28/3396864_dau_protivorechivo_izkustvo_zavrushtane_v_suvetskiia/", "text": "Студена съботна утрин през февруари. Неколкостотин души се редят на едва помръдващата опашка пред визовия център. Въпреки надигащото се недоволство сред тълпата никой не се отказва дори когато чакането на студа вече надвишава час. Не, действието не се развива в СССР през 60-те години, макар че авторът на събитието, за което се е събрала опашката, би искал да си мислите, че е така. Мястото е площад \"Шатле\" в центъра на Париж, а събитието е \"ДАУ\" (DAU): амбициозният арт проект на руския режисьор Иля Хржановски, който цели да пресъздаде живота и атмосферата в Съветския съюз в мултимедийно интерактивно преживяване.  Иновативната изложба отвори врати в културния център \"Помпиду\", в Градския театър и в Театър \"Шатле\" на 25 януари и само за няколко дни привлече опашки от посетители, значително внимание от френски и международни медии, както и множество противоречиви отзиви.  \"ДАУ\" първоначално e замислен като биографичен филм за живота на съветския физик и нобелов лауреат Лев Ландау. Хржановски снима в продължение на три години в специално създадена за целта конструкция в Харков, Украйна, наречена \"Института\". В нея стотици непрофесионални актьори без предварително написан сценарий влизат в ролите на учени, асистенти и обикновени хора, \"живеещи\" пред камера в продължение на 24 часа на ден сякаш наистина се намират в съветска лаборатория през 60-те години на 20-и век.  Именно това размиване на границите между фикция и реалност, което режисьорът впоследствие решава да пресъздаде и за зрителите, променяйки концепцията от филм на интерактивна експозиция, е обект както на суперлативи за творческата оригиналност, така и на критики относно етичността на заснемането на кадрите и провеждането на събитието. Необичайният формат предизвиква сравнения с телевизионни риалити предавания, както и с антиутопичния американски филм \"Шоуто на Труман\". Постоянното присъствие на камерата и липсата на сценарий породиха и въпроси относно етичността на продукцията и съгласието на актьорите, особено с оглед на множеството автентични сцени на секс, насилие и неконтролирана употреба на алкохол и наркотици. Дебютът на пълнометражния филм \"ДАУ\" трябваше да се състои на филмовия фестивал в Кан през 2011 г. Впоследствие концепцията на режисьора се променя и той решава да преработи авангардния проект в т.нар.   – интерактивно шоу, смесващо различни платформи и жанрове с цел да \"потопи\" зрителите в атмосферата на епохата и събитията, които представя.  Макар и новата концепция да привлече значително внимание от широката публика и критиката месеци преди откриването, специфичният формат на изложбата срещна множество административни трудности, които от своя страна породиха съмнения спрямо подготовката и мерките за безопасност за провеждането на събитието. Премиерата трябваше да се състои в три големи европейски столици и културни центрове: Берлин, Париж и Лондон. Тази в Берлин обаче беше отменена в последния момент поради неправилно попълнена документация за разрешително.  Несъстоялото се откриване на \"ДАУ\" беше обект на остра критика в немската столица и поради друга причина: желанието на автора да бъде построена реплика на част от Берлинската стена като част от арт инсталацията. Макар че временната постройка щеше да бъде символично разрушена само след няколко седмици на 9 ноември, годишнината от падането на истинската Берлинска стена, идеята тя да бъде издигната наново, дори и само като част от чуждестранна съвременна изложба, беше срещната със силно противоречие от немската публика.  Дългото очакване, отложената премиера и ограничената комуникация от страна на организаторския екип на \"ДАУ\" придадоха на проекта почти митичен статус. В Париж обаче мистиката прерасна в открито неудовлетворение. На 24 януари, предвидения ден на откриване, стотици зрители, закупили предварително билетите, или по-точно \"визите\" си онлайн, се редиха часове на опашка в центъра на парижката столица, за да посетят дългоочакваното арт събитие, което накрая отново беше отменено. Единствената информация, която получиха разочарованите посетители, беше, че парижката полиция не е дала разрешението си за провеждането на изложбата.  След поредното отлагане поради административни причини вълнението покрай откриването на \"ДАУ\" в Париж беше постепенно изместено от разочарованието. Рекламният шум, липсата на комуникация и дисонансът между големите артистични амбиции на проекта и организационните му проблеми доведоха до сравнения с фиаското на американския фестивал  , чиято организация се провали толкова зрелищно, че главния организатор Били Макфарланд беше осъден на шест години затвор за измама и корупция.  Въпреки множеството пречки и противоречия, \"ДАУ\" все пак отвори врати на 25 януари вечерта. Или по-точно, една от трите предвидени изложби – тази в центъра \"Помпиду\" – беше напълно открита, а останалите две, в Градския театър и в Театър \"Шатле\", постепенно бяха частично отворени в хода на трите седмици, през които се състоя събитието. Вместо да саботира премиерата, като че ли хаотичната организация само увеличи интереса към творбата на Хржановский: Повече от 2000 души на ден са посетили една или повече от изложбите през почивните дни на провеждане, според комюнике на самите организатори. Но какво всъщност представлява \"ДАУ\"? Какво очакваше любителите на модерното изкуство зад дългото чакане, километричните опашки и противоречивата комуникация? Всъщност не много, почти единодушни са френските и западните арт критици. Макар и филмите да са амбициозно заснети и да свидетелстват както за кинематографското майсторство на режисьора, така и за вниманието му към детайла в пресъздаването на една алтернативна съветска реалност, творческото им качество не компенсира липсата на замисъл и усещането за измама в останалата част от \"интерактивния експириънс\".  При получаването на \"виза\" на входа на събитието на зрителите са връчени и карти на трите обекта, в които всяка зала е означена с гръмко име като \"Майчинство\", \"Оргазъм\" или \"Подчинение\". В действителност обаче тези етикети нямат особена функция, освен да предизвикат напразно любопитство и фалшив шоков ефект. Голяма част от \"залите\" са всъщност просто стълбища, коридори или пасажи между помещенията. Дори и в тези, в които откриваме някои от обещаните в промоционалната кампания атракции, повечето от тях далеч не отговарят на очакванията.  Едно от големите разочарования са изповедалните с \"активни слушатели\". В затъмнена зала с множество огледала са наредени и няколко метални кабини, в които на посетителите са обещани псевдопсихотерапевтични сеанси със слушатели \"представящи разнообразни професии, сред които свещеници, равини и шамани\". За по-голямата част от публиката обаче никой от тези мистични персонажи не се материализира. За сметка на това, в кабините често можем да попаднем на член на координаторския екип или на охраната, който се възползва от интимното пространство за обедната си почивка. Връзката между живота в Съветския съюз през 60-те години и мистичните и религиозни служители също остава неясна.  Разбира се, декорът на залите и загадъчните атракции (или още по-загадъчната липса на такива) допринасят за желаната атмосфера на объркваща съветска лаборатория на ужасите, която \"ДАУ\" се стреми да пресъздаде, но не по достатъчно интересен или дори автентичен начин, че да оправдае позиционирането им като ключови елементи от преживяването. Напротив, те дори създават усещане за бутафорност и дори за заблуждаваща реклама. След първоначалния хаос или първите негативни отзиви в пресата, организаторите дори се опитват да използват объркването в тяхна полза, като представят разкритикуваните организационни проблеми и недовършените елементи от изложбата като умишлена част от \"авангардното съветско преживяване\": \"Съвременният свят следва строг график, всеки се опитва да си купи време, но \"ДАУ\" върви с различно темпо. Тук участникът чака непознатото и импровизираното\", гласи съобщение до медиите.  Макар и \"ДАУ\" да не продава време според организаторите, мащабната арт инсталация като че ли се опитва да комерсиализира губенето на време и западната носталгия по стила и културния облик на СССР, смята Изабел Оайон, историк от Националния център за научни изследвания на Франция, специализираща в история на Съветския съюз и пост-съветското пространство. Въпреки множеството празни, недовършени или нефункционални зали и артефакти, ресторантите, вдъхновени от класическата съветска  , или пък сувенирните магазини, продаващи консерви с месо, реплики на военни униформи и дори презервативи с илюстрации на сърп и чук, са винаги отворени, а цените далеч не са в копейки.  Според Оайон, в основата на преживяването \"ДАУ\" е заложен лайтмотивът на \"маркетинг на съветската носталгия\". Не е случайност, че проектът е насочен към западна аудитория, тъй като той неприкрито се възползва от културния фетишизъм спрямо съветската действителност, присъщ на комерсиалните западни филмови продукции, от шпионските филми през Студената война до миналогодишния британски хит \"Смъртта на Сталин\".  Дори и силното присъствие на еротично (определено от някои критици като открито порнографско) съдържание във филмите на \"ДАУ\" е симптом на тази комерсиализация на съветския живот за западната сцена. В действителност съществуват твърде малко исторически сведения за сексуалността и сексуалния живот в съветските общества, за да бъде това централен мотив в продукция, претендираща за историческа и културна автентичност, смята Оайон.  В крайна сметка въпреки високите режисьорски амбиции и неоспоримата кинематографска стойност \"ДАУ\" не успява да отговори на високите очаквания за многопластов интерактивен спектакъл на съветската действителност. Вместо това, продукцията оставя у зрителите горчивия привкус на евтин трик за комерсиализиране на публичния интерес чрез обвиване на същността на проекта в бутафорна носталгия.  ", "date": "2019.02.28", "title": "\"ДАУ\": противоречиво изкуство, завръщане в Съветския съюз или евтин трик"}
{"url": "https://www.dnevnik.bg/na_put/2019/02/28/3397415_poliacite_praznuvat_mazniia_chetvurtuk/", "text": "Днес поляците отбелязват празника на поничките, наричан още Мазен четвъртък (пол. tłusty czwartek). Последният четвъртък преди началото на Великия пост е един от основните празници, когато човек може да си позволи да изяде неограничени количества от това лакомство, разказва culture.pl. Според статистическите данни на този ден на всеки поляк се падат средно 2.5 изядени понички или общо 100 млн. бр. за цялата страна. В известните сладкарници (\"Загоджински\" във Варшава и \"Михалек\" в Краков хората се редят на опашка, за да си купят пухкавите топчета пържено тесто с традиционния пълнеж от сладко от рози или сливи. Според историческите данни началото на традицията е поставено през 16 в., а през 18 в. рецептите попадат в готварските книги. За това, че лакомството е близко на душевността на поляците, свидетелстват и няколкото пословици в полския език. Например, \"да живееш като поничка в масло\" означава да си заможен. Поляците вярват, че ако не изядеш куп понички на Мазния четвъртък, реколтата ти ще е слаба, а хамбарите - празни. Днешните производители се стараят да угодят и на вегетарианците и на хората на безглутенова диета. Традиционната рецепта включва мас, яйца, пшеничено брашно и много захар, но диетолозите са разработили нови модерни варианти. Традиционната плънка днес може да се замени с крем ванилия или течен шоколад. Не се променя едно - тестото е леко, пухкаво, добре втасало и наситено с въздух. Една класическа поничка тежи около 70 г и има около 290 калории.", "date": "2019.02.28", "title": "Поляците празнуват Мазния четвъртък"}
{"url": "https://www.dnevnik.bg/sviat/2019/02/28/3397389_boi_mejdu_mashinisti_dovel_do_pojara_na_centralnata/", "text": "Бой между двама машинисти е станал причина за вчерашната трагедия на централната гара \"Рамзес\" в египетската столица Кайро, отнела живота на 25 души, предаде \"Асошиейтед прес\". По данни на властите локомотив с е е блъснал в буфер в края на релсите , което е предизвикало силна експлозия и пожар. Поне 47 души са ранени, много от които критично. Главният прокурор на Египет Набил Садик съобщи, че разследващите са установили, че водачът на локомотива е слязъл и се е сбил с друг машинист, чийто локомотив е блокирал пътя му. Той обаче напуснал машината, без да дръпне спирачката, заради което локомотивът е потеглил, набрал е скорост, блъснал се е в железобетонната преграда и е избухнал. Машинистът бе арестуван и разпитан, а заради инцидента подаде оставка министърът на транспорта Хешам Арафат. /БТА", "date": "2019.02.28", "title": "Бой между машинисти довел до пожара на централната гара в Кайро"}
{"url": "https://www.dnevnik.bg/sport/2019/02/28/3397293_zategnete_kolanite_vuv_visshata_liga_veche_e_napecheno/", "text": "\"Затегнете коланите, защото ни очаква истинско приключение на скоростно влакче до края на сезона\". Така легендата на английския футбол и водещ на предаването Match of the Day Гари Линекер определи ситуацията в шампионата десет кръга преди края на сезона. Междинният 28-и кръг в английското първенство донесе много вълнения и голове и завърза интригата за водещите места в таблицата. Очаквано лидерите \"Ливърпул\" и \"Манчестър сити\" постигнаха нови победи, но и зад тях ври и кипи. Заплитане на два възела След маратона през февруари водачите \"Ливърпул\" и \"Сити\" се усамотиха на върха в люта надпревара помежду си. Двата отбора изглеждат много постоянни, а грешките им до момента не оказват голямо влияние. Зад тях също е много интересно, като разликата между третия \"Тотнъм\" и шестия \"Челси\" е само седем точки. При това сините от Лондон са с мач по-малко. \"Шпорите\", \"Челси\", \"Арсенал\" и \"Манчестър юнайтед\" са въвлечени в битката за място в четворката. Само преди десет дни \"Тотнъм\" изглеждаше дори кандидат за титлата, след като премина през много тежък период без контузените си звезди Хари Кейн и Деле Али, печелейки няколко мача в последните минути. В рамките на 96 часа обаче \"шпорите\" загубиха два пъти поред, като дори завръщането на Кейн не им помогна. В момента тимът на Маурисио Почетино изостава с девет точки от \"Ливърпул\" и с осем зад \"Сити\", което го отписва от борбата за титлата. \"Арсенал\", изглежда, се стаблизира и спечели пет пъти в последните си шест мача, с което се изкачи до четвъртото място. Същото важи и за \"Манчестър юнайтед\", който е с баланс девет победи и две равенства след идването на Оле Гунар Солскяр. Тимът спечели 29 точки от възможни 33 при норвежеца, като показва все по-голяма стабилност. Единствено голямото изоставане в началото на сезона е причината \"Юнайтед\" да се бори за топ 4, а не за титлата. С успеха над \"Кристъл палас\" в сряда Солскяр влезе и в историята, като е първият мениджър на \"червените дяволи\" спечелил осем поредни гостувания във всички турнири. Най-сложно е положението на \"Челси\", който продължава да показва големи колебания в играта си. Сините загубиха три пъти в последните си пет мача, но успехът над \"Тотнъм\" върна надеждите на Маурицио Сари и футболистите му. Въпреки това победата в дербито беше едва втори успех срещу пряк съперник от топ 6 от началото на сезона. Ще издържи ли \"Ливърпул\" на темпото на \"Сити\" \"Манчестър сити\" изглежда като отбора в най-добра форма. Шампионите вдигнаха оборотите не само във Висшата лига, но и на останалите фронтове, след като  спечелиха Купата на лигата след успех с дузпи срещу \"Челси\" , продължават във ФА къп и са на път да го сторят и в Шампионската лига. След изненадващата загуба от \"Нюкасъл\" в края на януари тимът на Пеп Гуардиола отговори със серия от седем поредни победи във всички турнири. Във Висшата лига \"гражданите\" вкараха 12 гола в четири мача и допуснаха само едно попадение. \"Наясно сме, че с десет кръга до края и с по три точки за успех, много неща могат да се случат. Мисля, че и ние ще губим точки, и \"Ливърпул\" ще губи точки. Ще е интересно до самия край, ще видим какво ще се случи през май\", каза Хосеп Гуардиола. \"Най-важното за нас сега е да се възстановим, да презаредим батериите и да се подготвим за следващия си мач с \"Борнемут\" през уикенда. Предстои ни много тежък график, но не можем да си позволим отпускане\", заяви мениджърът на \"гражданите\".  Основният въпрос е може ли \"Ливърпул\" да издържи на темпото, което налагат \"гражданите\". Съставът на Юрген Клоп играе само на два фронта – Висшата лига и Шампионската лига, като във втория турнир има тежък реванш срещу \"Байерн\" в Германия. Мърсисайдци завършиха три пъти наравно в последните си пет шампионатни срещи, като бяха изправени и пред контузии на ключови играчи. За капак голмайсторът на тима Мохамед Салах се разписа само веднъж в последните шест двубоя. Мениджърът на червените Юрген Клоп оцени високо постигнатото в мача с \"Уотфорд\". \"Това беше просто невероятен успех. Победата показа колко точно се наслаждаваше отбора ми от играта си, а и от ситуацията на терена. Трите точки са много важни\", каза германецът. Какво предстои през март През март предстоят четири кръга във Висшата лига, а в този период всички претенденти имат и мачове в европейските турнири. Почти сигурни продължаващи напред в Европа са \"Сити\" и \"Тотнъм\", с добри шансове са \"Арсенал\" и \"Челси\" в Лига Европа, \"Ливърпул\" със сигурност ще има трудности в Мюнхен, а \"Юнайтед\" едва ли ще сътвори чудо срещу ПСЖ. Във Висшата лига \"Ливърпул\" среща колебливия си градски съперник \"Евертън\", а натам до края на март има едно голямо изпитание - домакинство на \"Тотнъм\". До отложеното за април дерби с \"Манчестър юнайтед\" \"Сити\" има мачове, които са в графата \"задължителни\" за спечелване. Най-тежка програма от отборите в челото има \"Тотнъм\", който след две поредни загуби приема големия си съперник \"Арсенал\", от  когото загуби с 2:4 през декември . След това \"шпорите\" гостуват на непредсказуемия \"Саутхемптън\", приемат \"Кристъл Палас\", който редовно спира лидерите, и завършва месеца с визита на \"Анфийлд\". Проблем за \"Тотнъм\" може да се окаже евентуално наказание на Кейн. Комисия на Футболната асоциация ще разгледа спречкване между нападателя и Сесар Аспиликуета от мача с \"Челси\".", "date": "2019.02.28", "title": "Кой ще издържи на скоростното влакче във Висшата лига"}
{"url": "https://www.dnevnik.bg/analizi/2019/02/28/3397416_vutre_i_vun_razmisul_vurhu_kolektivniia_falsh/", "text": "Половинчатостта е изначален български проблем, а пък дилемата \"нито-нито\" – може би най-предпочитаното у нас решение. До какво води всичко това е видно – дори с просто око. За политиката, политиците и редовите граждани. Ето защо и цялата тази шумотевица около намеренията на БСП – да останат или да не останат \"вън\" от парламента – не звучи чак толкова стряскащо. Всичко това е част от диалектиката на българската политика: да стоиш \"вън\" от парламента, когато би трябвало да си \"вътре\", у нас увеличава ролята на опозицията, набива ѝ тежест. ГЕРБ пробваха тази роля през 2013 г., ала в доста различна ситуация. Сега такова нещо не се забелязва. Затова и политиката се прави под знака на нещо, което, заемайки един израз от есе на писателя Георги Марков, ще определя като траен \"политически фалш\". Изрично искам да уточня, че имам предвид писателя Георги Марков, а не бившия конституционен съдия и още по-бивш агент на службите, който като \"граждански депутат\" сега дава акъл на ГЕРБ какво мислят гражданите и защо е по-добре да си \"вътре\" в парламента. Просто такива са правилата на играта. Като на детската люлка: един път горе, друг път долу, един път \"вътре\", друг път \"вън\". И отново. Само ДПС са неизменно \"вътре\" (по силата на мълчанието на електората си). А що се отнася до \"патриотите\" или до \"Воля\", те гледат да са на всяка цена \"вътре\", защото при първо разместване могат да се окажат \"вън\". И това е обратната страна на монетата. В нея, уви, също няма нищо интересно. Тя е тривиална до втръсване. Отдавна не сме във времената на \"гражданския избор\", когато излизането на 39-тимата депутати от СДС през юли 1991 г., разразило истинска политическа криза, бе последвано от създаването на \"Града на истината\" и доведе до предсрочни избори. Нима някой вярва, че оставането на БСП \"вън\" от парламента може да има такъв политически отзвук, който да изведе десетки хиляди хора на улицата и да предизвика предсрочни избори? Звучи толкова нереалистично, че е почти невероятно. Не че няма поводи за протести в страната. А защото българското общество доста се промени и рефлексите му са все по-малко \"политически\". Странно как столетната партия още не го е осъзнала (популистки настроеният президент изглежда долавя ситуацията по-добре с кожата си и предупреди БСП да чакат \"вътре\" развоя на събитията). Вече казах, че след 2013 г. няма пик на гражданска енергия – \"вътре\" и \"вън\". Причините са най-различни. . Затъване, под една или друга форма, в \"колективния фалш\". И някои изводи се налагат: . Изреденото дотук в курсив са всъщност цитати от две есета на Георги Марков – \"Колективният фалш\" и \"Критерият\". Да си призная, изкушавах се да дам дори по-големи цитати – не само заради годишнината от рождението на този голям и проницателен български писател. А заради диагностицирането на проблемите, които, уви, са си все същите.", "date": "2019.02.28", "title": "Вътре и вън (Размисъл върху \"колективния фалш\")"}
{"url": "https://www.dnevnik.bg/biznes/2019/02/28/3397447_vsiaka_treta_pokupka_na_jilishte_v_sofiia_e_s/", "text": "През 2018 г. в София се отчита сериозен ръст на сключените сделки при продажба на жилища от средно висок и висок клас. Спрямо 2017 г. скокът е с 25%. Всяка трета реализирана сделка миналата година е с инвестиционна цел. Това показват данните на Colliers International. Двоен е ръстът при продажбите на апартаменти с 4 спални и 67% - при тези с 2 спални. В същото време се отчита спад при продажбите на апартаменти с 3 спални и къщи, което се дължи на липсата на подходящи оферти, а не на отсъствие на интерес. Интересът към сделките на етап \"в строеж\" и за 2018 г. остава най-голям. Подобен тип сделки съставляват 60% от общия обем на продажбите. Все по-често се наблюдава покупка на жилище в комплекси. Цената на апартамент с две спални от средно висок и висок клас в София варира между 145 хил. и 180 хил. евро. Жилищата с три или повече спални започват от 210 хил. евро, показва още анализът. Разликата между офертната и покупната цена продължава да се стопява, като достига до 2% средно за 2018 г., поради ограниченото предлагане и повишеното търсене. За сравнение - през 2013 г. разликата е достигала 11%. Според Colliers International през 2019 г. пазарът на жилища в средно висок и висок клас ще остане стабилен. Продажбите на имоти в процес на строителство ще продължат, а цените няма да се променят значително. Интересът към жилища с повече от 3 спални ще се запази. Очакваният ръст в лихвените проценти най-вероятно ще доведе до плавно намаляване на броя имоти, закупени с инвестиционна цел.", "date": "2019.02.28", "title": "Всяка трета покупка на жилище в София е с инвестиционна цел, сочи анализ"}
{"url": "https://www.dnevnik.bg/photos/2019/02/28/3397461_snimka_na_denia_neprohodimiiat_prohod/", "text": "Троянският проход се почиства от техника от двете страни едновременно и се очаква да бъде отворен за движение до края на деня, съобщи Агенция \"Пътна инфраструктура\".", "date": "2019.02.28", "title": "Снимка на деня: Непроходимият проход"}
{"url": "https://www.dnevnik.bg/biznes/2019/02/28/3397418_biznes_klimat/", "text": "Над една трета от промишлените компании посочват като пречки за бизнеса си несигурната икономическа среда и се оплакват от недостига на работна ръка, показва февруарската анкета на Националния статистически институт. В строителството поръчките се увеличават, в услугите търсят персонал, а в търговията има нагласи за вдигане на цените. В резултат от тези разнопосочни тенденции през февруари 2019 г. общият показател на бизнес климата остава на равнището си от предходния месец. Поръчките в промишлеността намаляват  Анкетата на НСИ сред представители на индустриалните компании регистрира влошаване на осигуреността на производството с поръчки, което е съпроводено и с понижени очаквания за дейността през следващите три месеца. Несигурната икономическа среда и недостигът на работна сила остават основните пречки за развитието на бизнеса, посочени съответно от 35.3 и 33.9% от предприятията. В резултат съставният показател \"бизнес климат в промишлеността\" намалява с 2.3 пункта. В строителството са оптимисти за следващите 6 месеца В строителството бизнес климатът се покачва с 1.3 пункта заради подобрените очаквания на строителните предприемачи за бизнес състоянието на предприятията през следващите шест месеца. През месеца се увеличават новите поръчки към строителните компании, а прогнозите за следващите три месеца са оптимистични. Основните фактори, затрудняващи строителните компании, са несигурната икономическа среда, недостигът на работна сила и конкуренцията в бранша. Нагласи за увеличение на цените в търговията В търговията на дребно бизнес климатът е без промяна спрямо януари като прогнозите за развитието на бизнеса през следващите шест месеца са по-благоприятни. Оптимистични са и очакванията им за обема на продажбите и поръчките към доставчиците през следващите три месеца. В сектора най-големите пречки са конкуренцията в бранша, несигурната икономическа среда и недостатъчното търсене. Търговците на дребно очакват известно увеличение на цените. В услугите се готвят да наемат нов персонал  Най-съществено - с 3.4 пункта, е подобрението в услугите. Оценките на мениджърите за състоянието на предприятията са благоприятни, а очакванията за търсенето през следващите три месеца продължават да се подобряват. Затова и плановете са за наемане на допълнителен персонал. Основни проблеми в сектора са конкуренцията в бранша и несигурната икономическа среда.", "date": "2019.02.28", "title": "Над една трета от промишлените компании са несигурни за средата и работната ръка"}
{"url": "https://www.dnevnik.bg/sport/2019/02/28/3397439_nepokorniiat_kirios_otkloni_zabelejki_na_nadal_sled/", "text": "Ник Кириос отново се озова в центъра на вниманието както с играта си, така и с поведението и думите си. Австралийският тенисист заяви, че няма да слуша думите на Рафаел Надал по негов адрес, защото всеки си има свой път. Кириос победи с 3:6, 7:6, 7:6 испанския си съперник в зрелищен мач в Акапулко и се класира за четвъртфиналите. След мача Надал каза, че австралиецът има талант, който може да го отведе до титла от Големия шлем, но липсата на уважение му пречи. По време на двубоя  Кириос  няколко пъти беше освиркан от публиката. Единият от случаите беше, след като изпълни първи сервис с удар отдолу. След срещата двамата едва се поздравиха. \"Той е играч с огромен талант. Може да спечели титла от Големия шлем и да се бори за челните места в ранглистата, но има причина да е там, където е. Липсва му уважение към публиката, към съперника и към себе си\", каза Надал. Кириос даде бърз отговор: \"Аз съм различен, Рафа е различен. Може да се съсредоточи върху това, което трябва да прави. Той не знае какъв е бил моят път, не знае нищо за мен, така че няма да слушам изобщо. Това е начинът, по който играя, това е начинът, по който той играе\", каза австралиецът. Следващият му съперник ще е Стан Вавринка. Тъкмо в мач срещу швейцареца  Кириос се забърка в голям скандал през август 2015 г . Тогава Вавринка поиска австралиецът да бъде наказан заради вулгарен език, а  Кириос беше поставен в изпитателен срок от АТП .", "date": "2019.02.28", "title": "Непокорният Кириос отклони забележки на Надал след победа в Акапулко (видео)"}
{"url": "https://www.dnevnik.bg/evropa/2019/02/28/3397471_sluchaiat_kyoveshi_-_avtogol_za_rumuniia/", "text": "Срокът за създаването на Европейска прокуратура беше уточнен от самото начало. Новата институция трябва да започне своята работа до края на 2020 година. Основната ѝ цел - да разследва случаите на корупция, пране на пари и измамите с европейските фондове. През април 2017 година 16 страни - членки на ЕС, в това число и Румъния, се споразумяха да създадат Европейска прокуратура. Междувременно в проекта се включиха 22 от общо 28-те страни членки. Трима кандидати се класираха за последния кръг от избора на европейски главен прокурор.  Независимата експертна комисия предложи  на Европейския парламент бившата антикорупционна прокурорка на Румъния Лаура Кьовеши. Тези дни трябва да бъде взето окончателното решение. Лаура Кьовеши - трън в очите на официален Букурещ  Както бързо стана ясно, бившата ръководителка на румънската антикорупционна агенция е трън в очите не само на социаллибералното правителство в Букурещ. След фронталната атака от страна на управляващата партия и нейния псевдолиберален младши партньор и България се обяви против кандидатурата на Кьовеши. Представители на дипломатическите кръгове в Брюксел съобщават, че в Комитета на постоянните представители на държавите - членки на ЕС, срещу кандидатурата на Лаура Кьовеши  е гласувала не само румънската посланичка  в общността, а и нейният български колега. България, също както и Румъния, има хронични проблеми с ширещата се корупция. След присъединяването им към ЕС и двете страни бяха подложени на строг мониторинг. Лаура Кьовеши е популярна и в България След посещението ѝ в София преди две години Лаура Кьовеши стана доста популярна и в България. Голяма част от българите виждат в нейно лице водеща фигура в борбата срещу корупцията. В същото време срещу нея се води агитация в интернет – предимно с твърдението, че била \"американски проект\". Премиерът Бойко Борисов на няколко пъти е критикувал Кьовеши. България нямала нужда от \"румънски модел\" и било по-добре да се ориентира по Германия и някои други държави. Комисията по граждански свободи, правосъдие и вътрешни работи и Комисията за контрол на бюджета изслушаха тримата кандидати за поста европейски главен прокурор.  Лаура Кьовеши излезе първа  в гласуванията и на двете комисии. Клеветническата кампания на румънското правителство и съшитото с бели конци  съдебно обвинение срещу нея  не можаха да намалят шансовете ѝ. Стана дори тъкмо обратното. Кампанията на Букурещ срещу собствената му кандидатка е ясен сигнал за това, че тя си е свършила твърде добре работата в румънската антикорупционна агенция. Автогол на румънското правителство? Поддръжниците на кандидатурата на Кьовеши във всички фракции на европарламента стават все повече. За избора на европейски главен прокурор е необходимо мнозинство от две трети. Без значение дали Лаура Кьовеши ще спечели избора или не, още отсега стана ясно нещо друго: румънското социаллиберално правителство си вкара автогол тъкмо по времето на собственото си председателство в ЕС. Отдавна вече се спекулира по това, че е възможно двата коалиционни партньора в румънския кабинет да бъдат изключени от съответните им партийни фракции в европарламента. Постоянната им битка срещу независимото правосъдие и правовата държавност навярно ще накарат някои европейски политици да се задействат - ако не за друго, то заради собствения им имидж в навечерието на европейските избори.", "date": "2019.02.28", "title": "Случаят \"Кьовеши\" - автогол за Румъния"}
{"url": "https://www.dnevnik.bg/biznes/2019/02/28/3397480_bulgartransgaz_podnovi_poruchkata_za_uduljenieto_na/", "text": "Държавната компания \"Булгартрансгаз\" възобнови процедурата за търсене на кандидат за строителството на газопровод между българо-турската и българо-сръбската граница. Съобщението е публикувано на сайта на компанията, а новият срок за кандидатстване е 6 март. До него се стигна след като компанията \"Атоменергоремонт\", свързана с бизнесмена с интереси в енергетиката Христо Ковачки, първо  оспори процедурата , но впоследствие оттегли жалбата си. Търгът за 2.8 млрд. лв. бе обявен от държавната компания \"Булгартрансгаз\" на 21 декември, а забавянето е с две седмици. Официалното наименование на процедурата е \"Доставка на необходимите материали и оборудване, инвестиционно проектиране - фаза работен проект, изграждане и въвеждане в експлоатация на обект: \"Разширение на газопреносната инфраструктура на \"Булгартрансгаз\" ЕАД паралелно на северния (магистрален) газопровод до българо-сръбската граница\", етап: \"Линейна част\". Става дума за тръба, по която руски газ да се доставя до Европа през Турция по газопровода \"Турски поток\". \"Булгартрансгаз\" информира, че е изпратил днес за публикуване в Официален вестник на Европейския съюз и в Регистъра на обществените поръчки решение за одобряване на обявлението. Офертите ще бъдат отворени на 7 март в 13 ч. Според публикация в руското бизнес издание РБК от преди няколко дни \"Газпром\" планира да възложи доставката на тръби за газопровода през българска територия на  \"Трубная металлургическая компания\" (ТМК)  на руснака Дмитрий Пумпянски. От самата компания са казали пред изданието, че обмислят да кандидатстват в търга на \"Булгартрансгаз\", когато той бъде възобновен. ", "date": "2019.02.28", "title": "\"Булгартрансгаз\" поднови поръчката за удължението на \"Турски поток\""}
{"url": "https://www.dnevnik.bg/kultura/2019/02/28/3397393_miriarder_e_noviiat_sponsor_na_nagradata_bukur/", "text": "Милиардерът сър Майкъл Мориц ще финансира наградата \"Букър\" за англоезична литература през следващите 5 години, след като досегашният спонсор Man Group се оттегли, съобщава Би Би Си. Парите ще идват от благотворителната фондация на бизнесмена и съпругата му Хариет Хеймън Crankstart. Според списание \"Форбс\" състоянието на родения в Уелс Мориц се равнява на 3.4 млрд. долара. Този път обаче наградата няма да носи името му и ще се казва просто \"Букър\", след като в последните 18 години тя беше известна като \"Мен Букър\".  Миналата година отличието на стойност 50 хил. британски лири беше спечелено от писателката от Белфаст Ана Бърнс за романа й Milkman. Мориц ще финансира и международната награда \"Букър\". Мориц започва кариерата си като журналист в списание \"Тайм\" и е автор на първата биография на Стив Джобс, публикувана през 1984 г. През 1986 г. той се отказва от работата си като журналист и се присъединява към компанията Sequoia Capital, която инвестира в компании като \"Гугъл\", LinkedIn и PayPal. Неговата съпруга Хариет Хеймън също е бивш журналист. Тя е работила за списание \"Лайф\" и за \"Ню Йорк таймс\", а през 1989 г. публикува дебютния си роман.  \"Ние двамата не можем да си представим ден, в който да не четем книга. Наградите \"Букър\" винаги са разпространявали информация за прозренията, откритията, удоволствията и радостта, които извират от голямата литература\", каза Мориц. \"Също както \"Букър\" и аз се родих във Великобритания и преди да се преместя в Америка, бях отгледан с английската литература. Хариет и аз се чувстваме щастливи да подкрепим двете награди (\"Букър\" за англоезична литература и международния \"Букър\" - бел. ред.), които ознаменуват най-добрата литература в света\", изтъкна още той. Мориц и съпругата му основават благотворителната фондация Crankstart през 2000 г., за да подпомагат финансово чрез стипендии и други фондове студенти от семейства, чийто доход е нисък.  Един от редакторите на Би Би Си - Уил Гомперц, коментира, че корпоративното спонсорство в областта на изкуството във Великобритания е изключително трудно и все по-рядко срещано. Това е и причината за по-краткосрочни спонсорства от страна на компаниите. \"В това отношение наградата \"Букър\" е привилегирована с намирането на филантроп, който проявява желание да направи значително дарение, без да иска отличието да носи неговото име, нито, както вече се е случвало, да инструктира маркетинговия си отдел да изцеди колкото се може повече от ролята си на спонсор на наградата\", отбеляза Гомперц. Наградата \"Букър\" тази година отбелязва 50 години от създаването си.", "date": "2019.02.28", "title": "Милиардер е новият спонсор на наградата \"Букър\""}
{"url": "https://www.dnevnik.bg/sport/2019/02/28/3397514_ludogorec_obiavi_che_ostava_motiviran_za_titlata_no/", "text": "Лудогорец\" обяви, че остава мотивиран да преследва осмата си поредна титла в първенството. В призив за подкрепа към запалянковците от клуба дадоха знак, че очакват съперниците да \"използват всички средства, за да свалят тима от върха\". \"Лудогорец\"  изпадна в криза , като не спечели нито един от трите си мача дотук през 2019 г. \"Лудогорец е мотивиран да защити титлата, но тежките и решителни битки тепърва предстоят. Отборът няма право на повече грешки и всеки мач до края на първенството ще бъде финал. Идват битки, в които конкурентите ще използват всички средства, за да свалят тима от върха. \"Лудогорец\" обаче е надделявал и в по-трудни моменти. Ще го направи и сега\", заявиха от клуба. Шампионите призовават хората да са на \"Лудогорец арена\" за мача с \"Ботев\" (Враца) на 3 март и уверяват, че футболистите \"ще дадат всичко от себе си, за да ви зарадват с красива игра и победа\". \"Нека в неделя развеем националния флаг и изпеем химна на България заедно\", добавят от \"Лудогорец\".", "date": "2019.02.28", "title": "\"Лудогорец\" остава мотивиран за титлата, но очаква отпор \"с всякакви средства\""}
{"url": "https://www.dnevnik.bg/biznes/2019/02/28/3397507_zavodskite_ceni_sa_se_vdignali_s_14_za_godina/", "text": "Общият индекс на цените на производител през януари 2019 г. се понижава с 0.4% спрямо предходния месец, но спрямо година по-рано увеличението е с 1.4%, съобщи Националният статистически институт. От данните се вижда, че съществено поскъпват цените в производството и разпределението на електрическа и топлоенергия и газ - с 0.9% спрямо предходния месец и с 5.3% спрямо януари 2018 г. В преработващата промишленост цените намаляват с 0.9% за месеца, а за година има увеличение от 0.5%. В добивната промишленост има месечно поскъпване от 0.2% и годишен спад от 3.6%. За месец по-съществено намаление на цените в преработващата промишленост е отчетено при производството на основни метали - с 5.2%, и при печатната дейност и възпроизвеждането на записани носители - с 0.2%, а покачване им при производството на машини и оборудване с общо и специално предназначение - с 0.8%, и при производството на автомобили, ремаркета и полуремаркета - с 0.6%. За година най-много поскъпват производството на тютюневи изделия - с 5.8%, обработката на кожи и производството на изделия от обработени кожи без косъм - с 4.8%, и производството на дървен материал и изделия от него, без мебели - с 4.7%. Намаление на цените за година е регистрирано при производството на основни метали - с 5.2%.", "date": "2019.02.28", "title": "Заводските цени са се вдигнали с 1.4% за година"}
{"url": "https://www.dnevnik.bg/sviat/2019/02/28/3397441_venecuela_uvelichava_iznosa_si_za_indiia_i_evropa/", "text": "Заради американските санкции Венецуела увеличава износа на суров петрол за Индия и страни от Европа, информира в електронното си издание американският  в. \"Уолстрийт джърнъл\" . Всекидневникът обръща внимание на изявлението на форум в Саудитска Арабия, посветен на проблемите на добива и износа на петрол, на министъра на петролната промишленост на Венецуела и президент на държавната компания \"Петролеос де Венесуела\" (PDVSA) Мануел Кеведо. Кеведо информира, че през февруари обемът на износ на суров петрол от Боливарската република е бил средно 1.2 млн. барела дневно. Според данни на лондонската компания \"Кеплър\" (Kepler), която води статистика за товарните превози, този показател през февруари е спаднал с 247 хил. барела до 1.1 млн. барела дневно. \"Уолстрийт джърнъл\" уточнява, че доставките на венецуелски петрол за САЩ през февруари са намалели с 484 хил. до 149 хил. барела дневно. Данните на Кеплър потвърждават думите на Кеведо, че част от суровината, която не се доставя в САЩ, е била пренасочена към Индия. Износът на петрол от Венецуела за Индия е нараснал с 40 хил. барела дневно през този месец. Обемът на доставките на венецуелски петрол за Испания и Швеция не се е променил, а за Великобритания се е увеличил. Износът на венецуелски петрол за Китай обаче е намалял двойно през февруари. Министърът на външните работи на Боливарската република Хорхе Ареаса вчера съобщи пред журналисти, че Каракас обсъжда с ЕС варианти венецуелското правителство да може да извършва финансови операции в условията на наложените санкции, уточни ТАСС. /БТА", "date": "2019.02.28", "title": "Венецуела увеличава износа си за Индия и Европа, пише \"Уолстрийт джърнъл\""}
{"url": "https://www.dnevnik.bg/photos/2019/02/28/3397303_snimka_na_denia_lichnata_vruzka_na_koiato_razchitat/", "text": "Президентът на Съединените щати Доналд Тръмп бе под натиск да постигне споразумение със севернокорейския лидер Ким Чен-ун на срещата в Ханой. Вместо това, след провала на преговорите им, Тръмп обяви, че има \"много добри\" отношения с Ким.", "date": "2019.02.28", "title": "Снимка на деня: Личната връзка, на която разчитат Тръмп и Ким"}
{"url": "https://www.dnevnik.bg/bulgaria/2019/02/28/3397525_nadiavam_se_pravitelstvoto_da_materializira_vizitata/", "text": "Българският президент Румен Радев обяви, че е на срещата в словашкия град Кошице с държавните глави на още осем държави, \"за да не допусне друг да решава бъдещето на българските енергийни проекти\". Той обаче не уточни за кои проекти говори. Срещата в Кошице е част от инициативата \"Букурещ Б9\".  В нея участват президентите на България, Естония, Латвия, Литва, Полша, Румъния, Чехия, Словакия и Унгария. На обсъжданията им ще бъде и генералният секретар на НАТО Йенс Столтенберг. Събитието е част от отбелязванията на 70-ата годишнина на НАТО и влизането в алианса на шест от деветте държави на срещата в НАТО преди близо 15 години, на 29 март 2004 г. (Полша, Чехия и Унгария стават част от НАТО пет години по-рано). Радев уточни, че по време на срещата е трябвало да бъде приета декларация. В нея той установил, че има текстове, които \"застрашават реализацията на важни инфраструктурни проекти от наш национален интерес\". \"Направих необходимото проблемните текстове да бъдат изкарани от декларацията. Сега се надявам правителството да материализира визитата на руския премиер Медведев в България, а не да ставаме заложник на чужди интереси\", каза още Радев, цитиран от прессекретариата си. Руският премиер  Дмитрий Медведев ще е на официално посещение в България на 4 и 5 март  по покана на българския си колега Бойко Борисов. От пресцентъра на правителството уточниха, че двамата ще проведат разговор на четири очи в сградата на Министерския съвет, последван от пленарна среща на двете делегации. Основните теми, които ще бъдат обсъдени между българската и руската страна, са свързани със сътрудничеството в енергетиката, икономиката и туризма.", "date": "2019.02.28", "title": "Надявам се правителството да материализира визитата на Медведев, заяви Радев"}
{"url": "https://www.dnevnik.bg/analizi/2019/02/28/3396711_rip_bulgartabak/", "text": "Ако новината, че \"Булгартабак холдинг\"  сменя името си  на \"Български инвестиционен холдинг\", заслужава внимание, то е, защото приватизационната и следприватизационна история на компанията е показен урок по унищожаване на стратегическо производство чрез грабеж и съгласувана безотговорност на всички политически сили и всички правителства на тъй наречения български преход към пазарно стопанство. Промяната на името, ако бъде утвърдена от събранието на акционерите, което е насрочено за 11 април, не е само формален акт. Това означава, че българският тютюнев холдинг, който допреди десетина години бе пазарен лидер и позната марка не само в региона, а и в Близкия изток, и пълнеше хазната - изчезва напълно от бизнес картата. Тютюневият монополист \"Булгартабак\" бе продаден през 2011 г. за 100 млн. евро на регистрираната в Австрия \"БТ Инвест\", с неясна и забулена зад офшорни фирми собственост. Дори един икономически министър скоро след продажбата отговори с \"Не знам\" на журналистически въпрос кой е реалният нов собственик на \"Булгартабак\". Различни източници обаче през всички години оттогава публично насочваха вниманието към депутата от ДПС Делян Пеевски. Че целта на продажбата не е била запазване и развитие на отрасъла, се разбра много скоро - пред безразличния поглед на правителства и синдикати. Въпреки че според приватизационния договор производството трябвало да бъде запазено до 2021 г., започна затваряне на цигарените фабрики. През 2016 г. беше затворена, а през 2017 и зрелищно съборена софийската фабрика на бул. \"Цар Борис III\", а според информация на \"Медиапул\" дружеството \"Сф-БТ\" е получило разрешение за промяна на устройствения план на терена и там ще се строят осем \"билдинга\", част от тях на 14 и на 24 етажа. През това време Икономическата комисия лицемерно-загрижено заседаваше, привиквайки икономическия министър, колкото да създаде актуална новинарска шумотевица по телевизиите, без никакъв практически ефект. Отгоре на всичко, от юли 2018 г. неясният изначално купувач \"БТ Инвест\" вече нямал дял в \"Булгартабак холдинг\" - това научихме от данни на Българската фондова борса. Собствеността била разпределена между пет офшорки, сред които две лихтенщайнски, една дубайска и... 5 процента на фалиралата българска банка КТБ. Преди месец холдингът обяви, че затваря и най-голямата фабрика у нас - и една от най-големите на Балканите - тази в Благоевград. Междувременно приходите все по-малко се осъществяваха от преработка на тютюн за сметка на други производства - млечни продукти \"Лакрима\" и продажбата на електроника в магазините на Пеевски от веригата \"Техномаркет\". Със затварянето на Благоевградската фабрика на практика През това време освен продажбата на българските марки на BAT, за които - твърди се - вече ще се произвеждат в Румъния, \"Булгартабак\" беше замесен в контрабанда на цигари в доклад на турската Служба за борба с организираната престъпност, изпратен и до Интерпол. Доклад, който у нас естествено бе неглижиран от открито протежиращите Пеевски служби за сигурност. Но - твърдят запознати, турските служби са били наясно с ролята на български субекти, тъй че неслучайно се наложило да омилостивяваме Ердоган с прехвърлянето подобно на кашони през границата на търсени от него политически противници... Сега, сред пъстрата картина на лихтенщайнско-дубайските и прочие офшорки собственици, в отсъствието на купувача \"БТ Инвест\", е много любопитно Агенцията за приватизация и следприватизационен контрол Въобще с кого ще преговаря и от кого ще търси сметка за нарушаването на договора? Чакам да видя дали някоя партия в парламента ще попита актуалния икономически министър, който през 2011 бе продавачът на \"Булгартабак\" в качеството му на шеф на Агенцията за приватизация... Краят на \"Булгартабак\" беше логичен. Комисионите са взети, грабежът планиран и приключен, теренът разчистен - и буквално. Това можеше да се прогнозира още през 2004 - 2005 г., когато правителството на Симеон Сакскобургготски в лицето на министъра на икономиката Лидия Шулева намери стратегически купувач с ясни ангажименти - \"Бритиш Америкън Табако\". Тогава ДПС, коалиционният партньор на НДСВ, с обслужващата роля на \"Новото време\", БСП и СДС, които - съюзени, заплашиха да свалят правителството, спря продажбата. Разноцветните партийни водачи се сговаряха превъзбудени из кулоарите на парламента през февруали 2005, виждайки не по-далече от върховете на носовете си, а ДПС стоеше в сянката, докато те му вършеха работата. Сега е ясно защо е било - за да контролира по-късно и продажбата (зад паравана на първото правителство на Борисов), и купувача.  Така приключва живота си една мощна фирма със 72-годишна история, наследник на над половинвековно българско производство и търговия, лидер монополист в тютюневия бранш, с мащабно развит експорт... Читател е написал във форума на \"Дневник\": \"Разпарчетосана, \"Булгартабак\" изкара 20 пъти стойността си от приватизацията. Да не говорим, че шайката продаде фирмата с пълни входящи и изходящи складове, с пълни банкови сметки и разплатени данъци и акцизи и напълно обслужени поточни линии на производството.\" Почивай в мир, \"Булгартабак\". И в мълчание. Дори стотиците българи, загубили работата си през последните години, мълчат. Викът им е безсмислен. Тук, на територия \"България\", отговорност не се носи - този е българският политически консенсус.", "date": "2019.02.28", "title": "R.I.P., \"Булгартабак\""}
{"url": "https://www.dnevnik.bg/sviat/2019/02/28/3397491_gurciia_podgotvia_ogranicheniia_za_izpolzvaneto_na/", "text": "Експлозивното увеличение през последните 2 години на броя на имотите, предлагани за краткосрочни наеми по интернет платформи от типа на Airbnb и HomeAway, принуди правителството да подготви ограничаване на тази практика. Според гръцки медии комисия с представители от министерствата на икономиката, финансите, социалните грижи и туризма планира решение, определящо колко имота и за колко нощувки могат да се предлагат от отделен собственик или оператор, или от компании. Според \"Катимерини\" бъдещият режим ще определи и специфични лимити на доходите от подобна дейност. Публикациите съвпаднаха с репортажи на \"Юронюз\" и \"Дейли телеграф\", в които се описва, че дългогодишни наематели от привлекателни части на столицата и определени градове са изтласквани от хазяите си, за да бъде предложено жилището в Airbnb за туристи. Тази практика се използва и от чужденци от страни извън ЕС - предимно китайци и руснаци - които срещу само 250 000 евро, инвестирани в жилище, получават \"златна виза\" (право на постоянно пребиваване), а всъщност веднага отдават имота за кратък престой. Оборотът от тази дейност за 2018 г. се оценява на 2 млрд. евро, а броят на използваните в нея имоти е скочил от 9000 на над 126 000 само за две години. От това има и отрицателни последици, включително бързо намаляване на жилищата за дългосрочно отдаване под наем, рязко поскъпване на наемите в определени градски райони и намаляване оборотите на хотелите. Опит за регулиране на този сегмент от имотния и туристическия пазар има от 2016 г., но задействането на решения непрекъснато се отлага. Според подготвения проект: - един и същ данъкоплатец не може да отдава за краткосрочен наем повече от два имота - не може имот да се използва за тази цел повече от 90 дни в една календарна година; за островите с под 10 000 жители лимитът е 60 дни - ограничението от 90/60 дни може да бъде надхвърляно само ако собственикът докаже, че общите му приходи не са повече от 12 000 евро годишно - при достигане на 12 000 евро приход имотът не трябва повече да се използва за тази цел до изтичане на годината. Все още не е ясно дали регулацията ще действа за цяла Гърция, или ще се прилага там, където жилищният пазар се нуждае от защита. Друг показател, който може да бъде следен, е дали над 50% от краткосрочните наеми са именно за туристи. Темата е деликатна в Гърция, където правителството се опитва да подобри приходите, без да задушава деловата активност, но и да реагира на настояванията на туристическия сектор да бъде затегнат данъчният режим за нетрадиционната форма на настаняване на гости. \"Дейли телеграф\" коментира тази седмица, че подобно на \"Airbnb епидемията\" в градове като Барселона, и в Атина вече има квартали, където 80-95% от всички стаи или жилища под наем се предлагат на интернет платформата. От компанията коментират за изданието, че \"това е опит на група хотелиери да защитят печалбите си, като очернят онези, благодарение на които приходите от туризъм отиват и при местните семейства, бизнес и общности\".", "date": "2019.02.28", "title": "Гърция подготвя ограничения за използването на платформи като Airbnb"}
{"url": "https://www.dnevnik.bg/bulgaria/2019/02/28/3397542_bulgari_ot_velikobritaniia_iskat_promeni_v_izborniia/", "text": "Промени в Изборния кодекс, с които да отпаднат ограничения за участие на избори на българите, живеещи в страни извън Европейския съюз (ЕС), искат от клуба на родените след 1981 г. българи в чужбина \"Милениум\". В отворено писмо до президента, премиера и омбудсмана те казват, че след Брекзит около 200 хил. българи във Великобритания ще бъдат лишени от правото на глас. В него не се посочва причината, но вероятно се има предвид, че, тъй като Великобритания няма вече да е страна от ЕС, в нея ще могат да се разкриват до 35 секции за гласуване. В сряда омбудсманът Мая Манолова обяви, че е готова да инициира законодателни поправки в тази посока. На същото мнение е и председателят на правната комисия в парламента Данаил Кирилов от ГЕРБ. От \"Милениум\" искат да се поправи тази несправедливост и в страни като САЩ. В писмото се посочва още, че не е редно българи, които са граждани на страни извън ЕС, да не могат да бъдат кандидати за евродепутати, а чужди граждани, живеещи в България, да могат. От клуб \"Милениум\" искат промяна на тази разпоредба с отварянето на Изборния кодекс следващите седмици.", "date": "2019.02.28", "title": "Българи от Великобритания искат промени в Изборния кодекс заради Брекзит"}
{"url": "https://www.dnevnik.bg/sviat/2019/02/28/3397546_oshte_edin_tuit_moje_da_struva_na_ilon_musk_posta_mu_v/", "text": "Търканията между американския борсов регулатор и шефа на \"Тесла\" (Tesla) Илън Мъск приеха драматичен развой заради туит, който може да струва на бизнесмена поста му като главен изпълнителен директор на производителя на електромобили, предаде Агенция \"Франс прес\". 47-годишният  Мъск е визионер и иноватор , но е изключително непредсказуем, особено в \"Туитър\", където често пуска съобщения в разрез с правилата за компании, листвани на борсата. Комисията за ценни книжа и фондови борси на САЩ (КЦКФБ) го обвини в понеделник в нарушаване на съдебното им споразумение, заявявайки, че трябва да избягва изпращането на туитове, които могат да засегнат цената на акциите на \"Тесла\". На 19 февруари той написа, че \"Тесла\" може да произведе 500 000 коли през 2019 година спрямо предишна оценка на компанията за 400 000 коли на фона на проблеми с производството на  \"Модел 3\"  (Model 3). Четири часа по-късно  Мъск  се поправи, като каза, че \"Тесла\" всъщност ще произведе около 400 000 коли тази година: \"Имах предвид годишно производствено равнище в края на 2019 година вероятно около 500 000, тоест около 10 коли на седмица. Доставките за годината все пак ще останат около 400 000.\" Тази поправка обаче не беше достатъчна за федералния съдия, който даде на  Мъск  две седмици, за да обясни защо не трябва да му се търси отговорност за нарушаване на споразумението с КЦКФБ. Няма главен изпълнителен директор, който да оцелее в такава ситуация, каза Чарлс Елсън, специалист по корпоративно управление към университета в Делауеър. Ако съветът иска да хване бика за рогата, той може би трябва да прибегне до толкова сериозни мерки като освобождаването на  Мъск  от изпълнителните му отговорности, поне за определен период, каза Стивън Дейвис, старши научен сътрудник към програмата за корпоративно управление в Харвард. Според Дейвис директорите на листвани компании имат отговорност да осигурят правилната информация. Ако информацията не е вярна, възникват въпроси дали ти си човекът, който трябва да управлява листвана компания, допълни той. Миналата година КЦКФБ започна разследване срещу \"Тесла\" и Мъск, след като той пусна туит, че планира да оттегли компанията от борсата и вече е осигурил финансирането за това. Твърденията му обаче се оказаха неверни, а инвеститори загубиха милиони. За да се справи с последиците от обвиненията за измама, свързани с туита,  Мъск трябваше да подаде оставка като председател  на съвета на директорите на \"Тесла\". Освен това той и компанията трябваше да платят по 20 млн. долара глоба, а комисията настоя изявленията на Мъск в социалните мрежи да се контролират. Скептични сме, че \"Тесла\" може да упражнява контрол, особено като се има предвид, че новият главен юрисконсулт на компанията подаде оставка миналата седмица само часове след появата на въпросните съобщения в социалните медии, каза Гарет Нилсън от компанията за проучвания CFRA Research. На мнение сме, че Мъск вероятно ще получи още наказания - допълнителни глоби, ограничения в социалните мрежи и по-лошо, допълни той.  Наказанията срещу Мъск може да са тежки, тъй като доверието в комисията като пазител на интересите на инвеститорите е заложено на карта, каза Дейвис. Не става въпрос само за Илон Мъск. В крайна сметка става дума и за това комисията да изплати сигнал до всички ръководители на компании, че информацията, която пускат на пазара, трябва да бъде вярна, допълни той. Начинът на мислене на Мъск е следният - ако си отида, компанията се срива и всички губят. Комисията трябва да пренебрегне такъв аргумент, каза Елсън. Ако комисията не реагира адекватно, ще има истински проблем да налагат тези закони срещу други хора, допълни Елсън. ", "date": "2019.02.28", "title": "Още един туит може да струва на Илън Мъск поста му в \"Тесла\""}
{"url": "https://www.dnevnik.bg/biznes/2019/02/28/3397541_nju_iork_taims_nameri_kushta_za_4_mln_dolara_v_sofiia/", "text": "Цените на недвижимите имоти в България бележат ръст, новото строителство се развива благодарение и на ниските лихви, а купувачи от чужбина заявяват интерес към покупки с инвестиционна цел. Тези характеристики на имотния пазар в България отбелязва  \"Ню Йорк таймс\"  в обширен обзор по темата. Като взима за отправна точка на публикацията си луксозна къща в кв. Бояна, която се продава за 4.1 млн. долара (3.6 млн. евро), изданието отбелязва предимствата от близостта на планината Витоша, Боянската църква и Ботаническата градина. Според брокери, интервюирани от \"Ню Йорк таймс\", пазарът се успокоява, а предлагането настига търсенето. Представители на компании за недвижими имоти коментират пред изданието, че чуждестранни купувачи проявяват интерес към придобиването на имоти главно с инвестиционна цел. Сред тях преобладават представители на европейски страни - Великобритания, Ирландия, Белгия и Франция, съседните на България Гърция и Македония, появяват се клиенти и от САЩ, Канада, Южна Африка и Австралия. Купувачите от Русия също присъстват на българския пазар, но след кризата с Украйна през 2014 г. има спад, отбелязват българските брокери. Като плюс на имотния пазар в България изданието посочва обвързаността на лева спрямо еврото, което дава ясна представа за цената. Предупреждението към чужденците е, че в общата площ на имота влизат и външните части - балкон, вътрешен двор, а така реалната жилищна площ може да се окаже с 15-20% по-малка от обявената.", "date": "2019.02.28", "title": "\"Ню Йорк таймс\" намери къща за 4 млн. долара в София"}
{"url": "https://www.dnevnik.bg/evropa/2019/02/28/3397548_netnata_migraciia_ot_es_kum_velikobritaniia_e/", "text": "Нетната миграция във Великобритания от Европейския съюз е паднала до най-ниското си ниво от 2009 г., достигайки 57 хил. души в 12-месечния период до септември 2018 г., показаха официални данни, цитирани от \"Ройтерс\". Същевременно нетната миграция на хора от страни извън ЕС се е увеличила до 261 хил. души, най-високото ниво от 2004 г. Общо приблизително 283 хил. души повече са се преместили във Великобритания, отколкото са я напуснали за посочения период, което е най-голямото увеличение от близо година, информира британската Служба за национална статистика. Данните показват спад в имиграцията от осемте източнооевропейски страни, които се присъединиха към ЕС през 2004 г., отбелязва \"Ройтерс\". Повече от един милион техни граждани се преместиха във Великобритания през последното десетилетие.", "date": "2019.02.28", "title": "Нетната миграция от ЕС към Великобритания е най-ниската от 2009 г."}
{"url": "https://www.dnevnik.bg/bulgaria/2019/02/28/3397580_demokratichna_bulgariia_prizova_borisov_da_ne_se/", "text": "Демократична България\" призова премиера Бойко Борисов да заяви публична подкрепа за кандидатурата на Лаура Кьовеши за главен прокурор на Европейския съюз. Вчера Комисията на Европейския парламент по граждански свободи, правосъдие и вътрешни работи  подкрепи румънката , която се бори за поста с още двама души. Решението на комисията бе взето след тайно гласуване с хартиени бюлетини. Преди това комисията на европарламента по бюджетен контрол взе също решение да подкрепи Кьовеши. Румънският кандидат получи подкрепата и на професионалната комисия по подбора. В разпространена до медиите позиция \"Демократична България\" призовава Борисов \"да поеме лична отговорност за този ключов политически избор, като спре да се крие зад администрацията\". Обединението на ДСБ, \"Да, България\" и \"Зелените\" искат от премиера да обяви какви инструкции е дало правителството за гласуването в Съвета на ЕС. Според тях само така може да се отговори на информацията в няколко авторитетни европейски издания, че българският посланик в ЕС е получил инструкции да гласува \"против\". \"Господин Борисов следва да разбира, че един отказ от подкрепа за кандидатурата на г-жа Кьовеши въвлича България в поредния отровен съюз – този път с тежко компрометираното социалистическо правителство, което е на власт днес в Румъния. Страната ни има ясен интерес от избора на тази смела жена, доказала способността си да се бори с всички заболявания, от които страда и нашата собствена държавност и заради които европейската ни перспектива е под все по-сериозен риск. Ако г-н Борисов не смее или не може да обслужи този национален интерес и вместо това избира да се асоциира с вече осъдения за корупция лидер на социалистите Ливия Драгня, това ще бъде още едно доказателство, че е крайно време да слезе от политическата сцена и да освободи страната ни от своите зависимости и неспособност да управлява в обществен интерес\", пише в позицията на \"Демократична България\". Лаура Кьовеши се бори за поста с френския кандидат Жан-Франсоа Бонер и германеца Андрес Ритер. Главният прокурор на ЕС ще разполага само с един мандат от седем години. Очаква се прокуратурата на ЕС да започне работа догодина. По време на петгодишния мандат на Кьовеши начело на румънската Национална дирекция за борба с корупцията осъдителните присъди за корупция по високите етажи на властта рязко се увеличиха, което ѝ спечели похвали в ЕС. Миналата година обаче Кьовеши  бе отстранена  по заповед на правосъдния министър на Румъния Тудорел Тоадер. Преди няколко дена тя беше  призована за разпит  по обвинения за злоупотреба с правомощия, приемане на подкуп и лъжесвидетелстване. Тоадер по-рано заяви, че ще направи всичко възможно, за да блокира избирането ѝ.", "date": "2019.02.28", "title": "\"Демократична България\" призова Борисов да не се страхува и да подкрепи Лаура Кьовеши"}
{"url": "https://www.dnevnik.bg/razvlechenie/2019/02/28/3397520_britanski_festival_se_zatrudniava_s_angajiraneto_na/", "text": "Организаторите на британския фестивал за музика, изкуство и танци Womad обявиха, че тази година изпитват сериозни затруднения с ангажирането на артисти, защото много от тях се страхуват, че ще имат затруднения с пътуването до страната заради Брекзит, предаде \"Гардиън\". \"Все по-трудно е да уговаряме изпълненията на музиканти заради Брекзит... Борим се да преодолеем тази тенденция и да покажем на артистите, че те са добре дошли тук и хората все още искат да изживеят тяхната невероятна музика\", отбеляза директорът на фестивала Крис Смит.  \"Много музиканти откриват, че винаги са добре приети в Европа, но се страхуват да направят следващата стъпка и да дойдат в Обединеното кралство най-вече заради международните паспорти. Когато излезем от Европейския съюз, споразуменията ще се променят, така че изпълнителите от целия свят ще пътуват до Европа, но ще имат притеснения дали ще могат да прекосят Ламанша\", каза той. Смит изтъкна, че е вероятно тези притеснения да са неоснователни, защото е прекалено рано артистите да кандидатстват за визи, но тази година има усещането, че хората се питат: \"Ще има ли затруднения? Дали това е процедура, през която искаме да преминем?\" Коментирайки тазгодишната програма, в която влизат изпълнители като Зиги Марли и Orbital, Смит спомена, че публиката също изпитва загриженост по този въпрос и се интересува какво може да бъде направено, за да музикантите се чувстват по-комфортно. \"Някои музиканти казват, че визите вероятно няма да ги притеснят. Мениджърът, отговарящ за програмата, контактува с тях постоянно, но последните събития не улесняват положението\", допълни Смит.  Той описа загрижеността на британските институции, че музикантите могат да просрочат периода на престой в страната като \"арогантност\", защото те са успешни артисти. \"Защо биха искали да останат?\", недоумява той. Womad е основан от Питър Гейбриъл през 1982 г. Тази година фестивалът ще се проведе между 25 и 28 юли в Чарлтънг парк, Малмсбъри (Уилтшиър). Миналата година Питър Гейбриъл алармира, че някои от международните артисти не са могли да вземат участие във фестивала заради проблеми с визите си. Той отбеляза и че някои от изпълнителите не искат да пътуват до Обединеното кралство заради трудностите, цената и забавянията с издаването на визи, както и заради страха, че те не са добре дошли в страната. ", "date": "2019.02.28", "title": "Британски фестивал се затруднява с ангажирането на артисти заради Брекзит"}
{"url": "https://www.dnevnik.bg/evropa/2019/02/28/3397589_v_sedem_tochki_brjuksel_oproverga_ungarskata_kampaniia/", "text": "Европейската комисия представи днес опровержение в седем точки на кампанията, предприета от унгарското правителство по въпроса с имиграцията. \"Истината е следната: не искаме въвеждането на задължителни квоти за разселване на мигранти. Разселването трябва да остане на доброволна основа\", заяви говорител на комисията, цитиран от БТА. \"Европейската комисия подкрепя защитата на границите и няма никакво намерение да предлага издаване на хуманитарни визи. Комисията не работи с неправителствени организации за насърчаване на миграцията. Държавите в ЕС сами решават дали искат да приемат законни имигранти. Средствата, отпускани от ЕС, не са свързани с насърчаване или възпрепятстване на миграцията\", добави говорителят. \"Съжаляваме, че трябва да направим това опровержение, но хората трябва да знаят истината. Тези данни ще бъдат разпространени и на унгарски език, разчитаме на медиите те да достигнат до хората в Унгария\", допълни говорителят. Миналата седмица Европейската комисия  определи като дезинформация  кампанията на унгарските власти,  която внушава , че председателят на комисията Жан-Клод Юнкер и финансистът Джордж Сорос работят за възобновяване на задължителните квоти за мигранти в ЕС. Будапеща твърди, че ЕС възнамерява да ограничи възможностите на държавите за охрана на собствените им граници и да улесни притока на мигранти. Другите твърдения на унгарските власти са, че ЕС осигурява допълнителни средства за организациите, подкрепящи мигрантите, както и за самите мигранти, достигнали Европа.", "date": "2019.02.28", "title": "В седем точки Брюксел опроверга унгарската кампания за миграцията"}
{"url": "https://www.dnevnik.bg/sviat/2019/02/28/3397463_plashtaniia_sdelki_danuci_-_za_trump_pokazaniiata_na/", "text": "Вчерашните показания на Майкъл Коен, бившия адвокат на американския президент Доналд Тръмп, пред комисия в Конгреса на САЩ показаха рисковете, пред които може да се изправи държавният глава. Коен,  вече осъден на три години затвор  за нарушения на правилата за финансиране на предизборна кампания и други престъпления, твърди, че Тръмп му е нареждал да плаща, за да купи мълчанието на порнозвезда и че е знаел за  плановете на сайта \"Уикилийкс\"  да публикува имейли на Демократическата партия преди изборите през 2016 г. Поддръжниците на Тръмп го наричат \"лъжец\" и според тях той просто се опитва да намали присъдата си, след като се призна за виновен. Според американското министерство на правосъдието не може да се повдигат наказателни обвинения, но някои адвокати не са съгласни с това заключение - за сериозни престъпления и нарушения това се допуска според конституцията на САЩ. Може да му бъдат повдигнати обвинения и след като напусне поста. \"Ройтерс\" обобщава какво означават за Тръмп твърденията на Коен. Плащания Коен показа чек, който според него е лично подписан от Тръмп и който потенциално може да се използва от прокурорите за дело за нарушения в предизборното финансиране срещу Тръмп, твърдят правни експерти. Според Коен Тръмп му е наредил да изплати 130 хил. долара на  порноактрисата, известна като Сторми Даниълс , дни преди изборите, за да прикрие афера (каквато тя твърди, че е имала) с Тръмп. Президентът настоява, че плащанията са направени, за да спрат изнудването и фалшивите обвинения. Пред комисията Коен предостави копия на два чека на стойност 35 хил. долара, издадени от 2017 г. Един, по думите му, е подписан от Тръмп, а другият - от сина му, Доналд Тръмп - младши. С тях се възстановяват разходите на Коен, платил лично на Даниълс. Заради ролята си в този случай (и в сходна история с още една жена, бивш модел на \"Плейбой\") той се призна за виновен през август. Според федералното законодателство отделните кампанийни сделки (даване на подаръци, заеми или други подобни с политическа цел, включително да се повлияе на изборите) не може да превишават 2700 долара и трябва да бъдат обявявани. Адвокатите на Тръмп казват, че плащането не спада в тази категория и е направено за защита на репутацията на Тръмп, а не за да се повлияе на изборите. Според правни експерти, ако Тръмп може да докаже, че не е знаел, че нарушава закона, би имал по-добри аргументи, ако се стигне до съда. Според проф. Ричард Хейзън, който преподава изборно право в Калифорнийския университет, макар непознаването на закона обикновено да не е оправдание, в случаите, когато снава дума за финансиране на кампании, се подхожда различно. Нарушението трябва да е \"съзнателно\" и прокуратурата трябва да докаже това, смята Хейзън. Изграждането на \"Тръмп тауър\" в Москва Според бившия федерален прокурор Дейвид Склански прокуратурата би могла да използва думите на Коен и заради фалшивите показания пред Конгреса за дълго обсъждан, но нереализиран строителен проект в Москва. Бившият адвокат на Тръмп каза, че по време на кампанията през 2016 г. тогавашният кандидат-президент му \"дал да разбере\", че  от него се очаква да излъже  и да каже, че преговорите за изграждане на \"Тръмп тауър\" в Москва са свършили преди първичните избори в Републиканската партия, макар всъщност да са продължили месеци след това. През август Коен се призна за виновен, че е излъгал Конгреса през 2017 г., казвайки, че преговорите са завършили през януари 2016 г., а не през юни 2016 г. Клиентът на Коен не му казал изрично да лъже, а го \"погледнал в очите\" и произнесъл невярната версия на събитията. \"По своя начин ме караше да лъжа\", обясни адвокатът и добави, че правният екип на Тръмп прегледал и редактирал изказването му с фалшивите показания пред Конгреса. \"Съзнателното и доброволно\" даване на фалшиви показания пред Конгреса е федерално престъпление, такова е и заговорът с друг човек, за да даде той фалшиви показания. Имейлите на демократите Ако Тръмп действително е знаел и е подкрепил руските усилия за кибератака срещу демократите и публикуването на имейли, навредили на опонента му Хилъри Клинтън след публикуването от \"Уикилийкс\", прокуратурата може да използва това за друго дело - за сговор. Според експертите, с които \"Ройтерс\" е разговаряла, Тръмп може да бъде държан отговорен и заради изборното законодателство, ако е потърсил помощ от чужда държава в хода на кампанията. Според Коен Тръмп е знаел от дългогодишния си съветник Роджър Стоун,  че ще бъдат публикувани множество имейли , които ще навредят на кампанията на Клинтън. Според разузнавателните служби в САЩ имейлите са били откраднати като част от кампанията на Русия, целяща да създаде напрежение в САЩ и да помогне на Тръмп. Москва отрича това, а самият президент отрича да е имало каквото и да било съглашателство. Стоун е обвинен от специалния прокурор, отговарящ за разследването за руска намеса, Робърт Мюлър, че е излъгал Конгреса, казвайки, че не е запознат с плановете на \"Уикилийкс\". Съветникът на Тръмп отрича. Срещата в \"Тръмп тауър\" Прокуратурата би могла да провери дали Тръмп е нарушил федералното изборно законодателство, като е поискал помощ от чужд гражданин. Става дума за срещата през 2016 г. между високопоставени членове на кампанията му (сред тях синът му Доналд Тръмп - младши) и свързаната с Кремъл руска адвокатка Наталия Веселницкая. Пред комисията в Конгреса Коен заяви, че е бил свидетел как синът на Тръмп тихо казва на баща си: \"Срещата е уредена.\" Коен каза, че е подозирал, че това е свързано със среща с група руснаци, предложили компромати за Клинтън. Тръмп  отрича да е знаел  за подобна среща, но е защитавал  действията на сина си и други участници  като \"напълно законно\" усилие да се получи предимство в кампанията. Кандидатпрезидентските кампании нямат право нито да приемат, нито да \"искат\" подаръци от чужди граждани. Проучванията за Клинтън биха могли да се възприемат като такива подаръци, обясни Джесика Левинсън, професор по избирателно право в Лос Анджелис. Според нея, \"ако (Тръмп) е казал: \"Направи тази среща, искам компромати за Хилъри\", мисля, че това може да е нарушение на федералните изборни закони.\" Състояние и данъци Според правни експерти Тръмп би могъл да бъде обвинен в данъчни измами, свързани с опит да намали данъците си чрез промяна на информацията за активите, но зависи какво точно е направил президентът. Според показанията на Коен Тръмп е лъгал многократно за размера на богатството си. Понякога го раздувал, за да бъде вместен в класациите на най-богатите американци (включително в тази на сп. \"Форбс\"), понякога го намалявал, за да снижи данъците си. Докато отправянето на подобни лъжи към \"Форбс\" или обществото не е наказуемо, не може да се каже същото за опита за укриване на данъци (ако са подавани недостоверни данни в декларациите) или за опита на Тръмп да раздуе състоянието си, за да получи заем от \"Дойче банк\", за който говори Коен. Ако това е вярно, би било нарушение на федералните закони, които не позволяват да се лъже при кандидатстване за заем. Фондацията на Тръмп  Друга възможност за прокуратурата е да провери дали фондацията на Тръмп е извършила измама, продавайки на търг портрет на президента. Коен обвини Тръмп, че е накарал фондацията да възстанови 60 хил. долара на човека, получил портрета при наддаването, и го запазил за себе си. Според генералния прокурор на Ню Йорк начинът, по който фондацията е използвала средства за цели, различни от благотворителност, нарушава редица щатски закони. През юни прокуратурата вече съди Тръмп и синовете му заради предполагаемо разхищение на средства за политически и лични цели. През декември фондацията  се съгласи да се разпусне  като част от споразумението, постигнато заради делото. Взетото решение обаче оставя възможност да се стигне до наказателни обвинения.", "date": "2019.02.28", "title": "Плащания, сделки, данъци - за Тръмп показанията на бившия му адвокат крият рискове"}
{"url": "https://www.dnevnik.bg/evropa/2019/02/28/3397618_za_chetiri_godini_v_germaniia_sa_se_provalili_nad_90/", "text": "Около половината от приблизително 188 хил. депортации, които Германия е планирала да извърши през последните четири години, са се провалили, съобщи в. \"Билд\", цитиран от ДПА. Данните се основават на разпространена от правителството информация след молба от страна на опозиционната Свободна демократическа партия и отговори на вътрешното министерство по молба на \"Билд\". През 2015 г. повече от 19 хил. планирани депортации на отхвърлени търсещи убежище не са се състояли. Годишният им брой постоянно е нараствал, достигайки 31 хил. миналата година. Общият брой на провалилите се депортации за четиригодишния период е 93 858. Според вътрешното министерство 2018 е била първата година, в която броят на провалилите се депортации е превишил този на успешните. Християндемократическият съюз на канцлера Ангела Меркел полага усилия, за да затегне политиката за граничен контрол и депортиране. По-рано този месец вътрешният министър Хорст Зеехофер обяви планове за закон, улесняващ депортациите, който планира да представи в кабинета през април.", "date": "2019.02.28", "title": "За четири години в Германия са се провалили над 90 хил. депортации на мигранти"}
{"url": "https://www.dnevnik.bg/zdrave/2019/02/28/3397650_premierut_i_zdravniiat_ministur_se_opitaha_da/", "text": "Ден преди обявения от медицинските сестри национален  протест срещу ниското заплащане  премиерът Бойко Борисов, здравният министър Кирил Ананиев, синдикати и представители на бранша се събраха на среща в опит да тушират напрежението. След разговора Ананиев призова за диалог за решаване на проблемите. А синдикати и организации се дистанцираха и обявиха, че не те стоят зад организацията на планираните за утре протести. В същото време медицински сестри казаха, че не отменят протестите за утре, тъй като щом се е стигнало до това да бъдат организирани, значи търпението им се е изчерпало. Проблемите се решават с диалог, не с протести, обяви след срещата министър Ананиев. Исканията на специалистите по здравни грижи, в това число и увеличението на възнагражденията, са напълно справедливи, но в значителна степен те зависят от положения труд, обема на реализираната дейност, степента на натоварване на отделните структури и постигнатите резултати, допълни той. Посочи, че част от  отпуснатите допълнителни 30 млн. лв.  за общинските и областни болници ще отидат именно за увеличаване на заплатите на медиците. \"Констатираме, че в отделни лечебни заведения, най-вече в по-малките населени места, не е достигнала информация относно разпределението на отпуснатите от правителството 30 млн. лв. за общинските и областните болници, по-голямата част от които средства е предвидена именно за увеличаване възнагражденията на работещите\", коментира още министърът. Ананиев отбеляза, че според подписания колективен трудов договор се планира увеличение на парите за медицинските специалисти. Въпреки договорките на централно ниво обаче част от болниците не могат да си позволят да увеличат заплатите. Синдикати и браншови организации също се съгласиха, че трябва диалог. \"Ние подкрепяме исканията, но не и организирането на протест. Начинът за решаването на проблемите е чрез диалог, а не чрез излизане на улицата\", коментира Милка Василева от Българската асоциация на професионалистите по здравни грижи. Вицепрезидентът на КНСБ д-р Иван Кокалов посочи, че синдикатите не подкрепят протеста и също са на мнение, че проблемите се решават с диалог. \"Само в няколко общински болници имаше желание за протест. Причината е, че в края ма миналата година подписахме колективен трудов договор и към днешна дата в много лечебни заведения заложените в него параметри са достигнати. Благодарение на решението на Министерския съвет за отпускането на 30 млн. лв. ще се повишат заплатите и в общинските, и в областните болници. За съжаление групата - организатор във Фейсбук, явно не е информирана за тези обстоятелства\", заяви той. \"Исканията са справедливи, но нямаме участие в организацията на протеста. Трябва да направим така, че мениджмънтът на болниците да се съобразява с колективния трудов договор. Както каза премиерът, отпускат се все повече пари за здравеопазване, но те не стигат до лекари и сестри. Трябва заедно да работим именно в посока решаването на този проблем.\" Това заяви федералният секретар на Изпълнителния комитет на КТ \"Подкрепа\" д-р Николай Кътев. Въпреки това част от медицинските сестри, които бяха заявили участие в планирания за утре протест за достойно заплащане на труда им, заявиха, че той ще се проведе, както и че в подкрепа на исканията им в момента се събира подписка в много болници в страната. Пред \"Хоризонт\" Лора Маринова – старша сестра в Пета градска болница в столицата, обясни: \"Протест утре ще има. Така или иначе, за да тече тази подписка и този призив, това означава, че нещата са стигнали предела на търпимост. Искрено се надявам нашият труд да бъде достойно оценен\".", "date": "2019.02.28", "title": "Премиерът и здравният министър се опитаха да успокоят медицинските сестри преди протеста им"}
{"url": "https://www.dnevnik.bg/photos/snimka_na_denia/2019/02/28/3397297_snimka_na_denia_planinska_razhoda_na_mars/", "text": "Марсоходът Curiosity успя да изпрати снимка до контролния център на НАСА от разходката си в глинения район Торидон на Червената планета. Тази част на Марс изобилства от много глина, която на места оформя и скали. Глинените скали са тип седиментни скали и се образуват главно от механично изветряване.", "date": "2019.02.28", "title": "Снимка на деня: Планинска разходка на Марс"}
{"url": "https://www.dnevnik.bg/sport/2019/02/28/3397617_dvama_alpinisti_sa_izcheznali_v_podnojieto_na_nanga/", "text": "Двама алпинисти са изчезнали при опит за изкачване на деветия най-висок връх в света - Нанга Парбат (8126 м). От англичанина Том Балърд и италианеца Даниеле Нарди няма следа от неделя, когато са стигнали височина от 6300 метра. Спасителните служби проучват района с помощта на хеликоптер. При втория полет е била намерена палатката на двамата, но те не са били в нея. В неделя от тима на Нарди са съобщили, че метеорологичните условия включват мъгла, суграшица и силен вятър. В последните дни времето се е влошило, което е затруднило комуникацията с двамата алпинисти. През 2015 г. Балърд стана първият човек, който изкачи самостоятелно шестте най-опасни северни стени в Алпите за една зима. Английският алпинист е син Алисън Харгрийвс, която през 1995 г. загина при изкачването на К2. Тя беше първата жена, изкачила Еверест без помощта на кислороден апарат.", "date": "2019.02.28", "title": "Двама алпинисти са изчезнали в подножието на Нанга Парбат"}
{"url": "https://www.dnevnik.bg/sport/2019/02/28/3397652_shefut_na_turskiia_futbol_podade_ostavka_zaradi/", "text": "Президентът на Турската федерация по футбол Йълдъръм Демирорен подаде оставка, след като неговият холдинг спечели търга за управление на Iddaa - единствената лицензирана компания за спортни залози в страната. Демирорен обясни, че напуска поста, \"за да не оставя никакво поле за съмнения\" в обществото. Той беше подложен на политически и обществен натиск в последния месец, след като Demiroren Holding се включи в търга. Овакантеният пост ще бъде зает временно от вицепрезидента на федерацията Хюсню Гюрели. Изборите за нов президент ще се проведат през юни. Демирорен беше начело на турския футбол от края на февруари 2012 г. Под неговото ръководство страната направи неуспешен опит да спечели домакинството на Евро 2024, като за организатор беше избран другият кандидат - Германия. Търгът за Iddaa трябваше да се проведе през ноември, но пропадна, тъй като имаше само един кандидат - Inteltek, която управляваше компанията за залози от 2008 г. В повторната процедура се включиха Inteltek и Sans Girisim - дружество, в което участват Demiroren Holding и американската Scientific Games. Сега Inteltek обжалва решението. Новината за оставката на Демирорен идва няколко часа след оповестяването на договора с новия селекционер на националния отбор Шенол Гюнеш. Треньорът на \"Бешикташ\" дойде със споразумение за четири години.", "date": "2019.02.28", "title": "Шефът на турския футбол подаде оставка заради обвързаност с компания за залози"}
{"url": "https://www.dnevnik.bg/biznes/2019/02/28/3397634_prouchvane_vremeto_za_putuvane_v_golemite_gradove/", "text": "Времето за пътуване в големите градове се увеличава, но жителите им продължават да предпочитат колата си пред градския транспорт въпреки неудобствата с паркирането и по-високата му цена. Несигурността, неудобството и многото хора в обществения транспорт отблъскват най-много потребителите, но те биха го използвали в по-голяма степен, ако плащането за услугата е по-лесно. Това показват резултатите от световно проучване на Visa в сътрудничество със Станфордския университет \"Бъдещето на транспорта: мобилността в епохата на мегаградовете\". То отразява мнението на 19 000 потребители от по два големи града в 19 държави (без България), се казва в прессъобщение на международната компания за разплащания. 46% от жителите на големите градове по света твърдят, че губят все повече време за пътуване с обществен и частен транспорт, а 37% очакват, че това ще продължи и занапред, сочат резултатите. Половината (52%) са разочаровани от обществения транспорт, а 60% използват собствената си кола, за да ходят на работа и за лични пътувания. Обществен транспорт за ходене на работа, в училище и в университета използват 44% от участвалите в проучването, а 54% прибягват до него, когато отиват на място за развлечения. Колкото е по-възрастен пътуващият, толкова по-важно е за него транспортът да е удобен, сигурен и да не е претъпкан. С намаляването на възрастта значението на тези фактори отслабва, показват отговорите на анкетираните. Когато ползват личната си кола, две трети от анкетираните се притесняват къде ще намерят място за паркиране, а за над 40% най-неприятно е да бъдат глобени, ако превишат времето за престой, или да платят повече, отколкото са планирали.", "date": "2019.02.28", "title": "Проучване: Времето за пътуване в големите градове нараства, 60% ползват колите си"}
{"url": "https://www.dnevnik.bg/sviat/2019/02/28/3397705_brjuksel_zaplashi_internet_gigantite_s_regulaciia_ako/", "text": "Еврокомисията заплаши интернет гигантите с регулации, ако не започнат да изпълняват обещанията си за борба с дезинформацията. Това се вижда от първия месечен обзор на това как  \"Гугъл\", \"Фейсбук\" и \"Туитър\"  се подготвят за очакваните манипулации преди изборите за Европейски парламент през май. Те и още няколко други компании и браншови организации подписаха Кодекс за поведение, чиято цел бе да предотврати масовото разпространение на дезинформация - какви са поетите ангажименти  четете тук . Комисията обаче не е доволна от дейността им досега. \"Платформите не са предоставили достатъчно подробности, които да покажат, че новите им политики и инструменти се използват навреме и в достатъчен мащаб във всички държави членки. Докладите им дават твърде малко информация за същинските резултати на вече взетите мерки\", гласи общото изявление на еврокомисарите  Андрус Ансип ,  Джулиан Кинг ,  Вера Йоурова  и  Мария Габриел . Ето какви са основните критики: \"Фейсбук\" не е съобщила какви са резултатите от мерките за мониторинг на рекламите. Компанията е обещала паневропейски архив да бъде действащ през март 2019 г. Тя е дала информация за случаи на намеса от страна на трети държави в страни от ЕС, но не и за броя фалшиви акаунти, премахнати, задето са таргетирали специално ЕС. Използваните от \"Гугъл\" параметри за измерване на рекламите не са достатъчно специфични и не обясняват какви действия е предприела компанията спрямо подвеждащото платено съдържание. Няма и доказателство да е привела в действие обещани през януари политики за интегритет на съдържанието. \"Туитър\" не е предоставила никакви данни по отношение на рекламите и макар да е включила многобройни акаунти от трети държави в черния си списък, няма данни в числа за напредъка ѝ. До края на 2019 г. еврокомисията ще направи цялостна оценка на първите 12 месеца от влизането в сила на кодекса и ако резултатите са незадоволителни, тя може да предложи по-нататъшни действия, включително регулаторни, гласи съобщението на Брюксел.", "date": "2019.02.28", "title": "Брюксел заплаши интернет гигантите с регулация, ако не спрат дезинформацията"}
{"url": "https://www.dnevnik.bg/sport/2019/02/28/3397503_puma_izmesti_naiki_kato_dostavchik_na_siti_sreshtu_50/", "text": "\"Манчестър сити\" ще смени доставчика си на спортна екипировка от следващия сезон. Собствениците на английския клуб от \"Сити футбол груп\" обявиха подписването на десетгодишен договор с германския производител \"Пума\". Общата стойност на сделката е 650 милиона паунда, като доставчикът ще снабдява с екипировка други четири от седемте отбора, които са собственост на компанията. Това са австралийският \"Мелбърн сити\", уругвайският \"Атлетико Торке\", испанският \"Жирона\" и  \"Съчуан дзиуниу\" от Китай .  Очаквано \"Сити\" ще прибере лъвския пай от споразумението, като според британските медии \"гражданите\" ще получават по 50 милиона паунда годишно. Увеличението е значително спрямо сегашния договор с \"Найки\". Американската компания доставя екипировка на тима от 2013 г., като в момента плаща по 20 милиона паунда на година. Сделката с \"Пума\" ще изкачи \"Сити\" сред отборите с най-големи спонсорски договори във Висшата лига. Начело е  \"Манчестър юнайтед\" с \"Адидас\" (по 75 млн. паунда годишно до 2025 г.) , като следват \"Челси\" с \"Найки\" (по 60 млн. паунда до 2032 г.) и  \"Арсенал\" с \"Адидас\"  (по 60 млн. паунда до 2024 г.). \"Партньорството на \"Пума\" със \"Сити футбол груп\" е най-голямата сделка, която някога сме правили като параметри и амбиция. Очакваме с нетърпение да изградим най-иновативното споразумение във футбола, като пренапишем модела на спортното партньорство, както на терена, така и извън него\", каза собственикът на \"Пума\" Бьорн Гулден.  Като част от 125-ата годишнина на германския производител, през следващия сезон доставчикът ще изработи специален екип, чийто дизайн ще бъде разработен съвместно в феновете на \"Сити\". Другите два клуба, в които \"Сити футбол груп\" притежава дял-  \"Ню Йорк сити\" и \"Йокохама маринос\", не влизат в споразумението с \"Пума\", тъй като имат действащи договори с \"Адидас\". ", "date": "2019.02.28", "title": "\"Пума\" измести \"Найки\" като спонсор на \"Манчестър сити\""}
{"url": "https://www.dnevnik.bg/sport/2019/02/28/3397706_ljuboslav_penev_shte_govori_no_budete_tochni/", "text": "Треньорът на ЦСКА Любослав Пенев се оказа на фронтовата линия на червените след подновяването на мачовете от Първа лига през 2019 г. Той  започна остра атака срещу БФС , след което  беше глобен сурово . Играта, изглежда, ще продължи с нов ход. От ЦСКА обявиха, че Пенев ще даде пресконференция преди мача със \"Септември\". Необичайното в нея е началният час - 13.23 ч. От клуба потвърдиха пред \"Дневник\", че няма грешка. Лично Пенев е определил часа, но каква е символиката зад избора му засега не се знае. Треньорът дойде в ЦСКА в последния момент преди началото на пролетния дял от сезона, като смени Нестор Ел Маестро. Официалното обяснение на ръководството беше липса на резултати, но не звучеше правдоподобно тъкмо заради времето на смяната и проведената от Ел Маестро зимна подготовка. Под ръководството на Пенев ЦСКА загуби два от трите си мача - гостуванията на \"Черно море\" и \"Левски\". И в двата случая треньорът имаше големи претенции към съдийството. Най-напред за мача във Варна каза, че на ЦСКА не му е било позволено да играе. След това за дербито недоволството беше свързано с червения картон на Едвин Джеси и с претенции за неотсъдено нарушение срещу Иван Турицов преди автогола на Стивън Перейра. От ЦСКА  видяха атака на клуба, но си я обясниха с вендета срещу Пенев . \"Подкрепяме нашия наставник и категорично не приемаме съдийските несправедливости, задкулисните действия и неадекватното отношение към институцията ЦСКА\", заявиха от \"Българска армия\". Преди ден  червените продадоха нападателя си Мауридес  в китайския втородивизионен \"Чангчун Ятай\". Първоначално авторитетният transfermarkt.de написа, че сумата е 1 милион евро, а след това беше променена на 2.9 милиона. Така клубът остана без двамата си основни играчи в нападение от есента, след като и  Кирил Десподов беше продаден - в италианския \"Каляри\" . ЦСКА обяви по-рано днес привличането на португалския защитник Нуно Томаш. Червените са поканили Димитър Бербатов да стане помощник-треньор, съобщава БТА. Очаква се до края на деня клубът да представи още нови играчи.", "date": "2019.02.28", "title": "Любослав Пенев ще говори, но бъдете точни"}
{"url": "https://www.dnevnik.bg/sviat/2019/02/28/3397679_germaniia_osudi_na_2_g_zatvor_plemennika_na_rupora_na/", "text": "Съд в Мюнхен изпрати в затвора Сергей Кисельов, племенника на известния водещ и генерален директор на международната информационна агенция \"Россия сегодня\" Дмитрий Кисельов, съобщават телевизия RTVI и \"Свободна Европа\". Делото срещу Кисельов, който е германски гражданин, бе за подготовка на участие в бойни действия в Източна Украйна и незаконно притежаване на огнестрелни оръжия. Обвинението настояваше, че той е преминал през подготовка в Санкт Петербург, позволила му да участва във войната на страната на \"Донецката народна република\" (според съда за това няма достатъчно доказателства). Кисельов отричаше това и казваше, че действително се е срещал с хора, симпатизиращи на \"народните републики\", в Петербург, но не е участвал в никакъв курс. Същевременно той потвърди, че е бил в Донбас, но там не е убивал никого, а и трудно боравел с оръжия. Делото започна след коментар на Дмитрий Кисельов, който през 2016 г. обясни, че племенникът му от Германия воюва в Донбас. Тази седмица украински  сайт  показа снимки на същия мъж, появил се (според  \"Зюддойче цайтунг\" ) в съдебната зала в Мюнхен, на снимки, използвани и от обвинението. Според \"Свободна Европа\" и германски медии той е бил задържан в България през юни миналата година по искане на германските власти. Според германските закони всякаква подготовка на престъпления, заплашващи суверенитета и сигурността на чужда държава, са наказуеми и германските граждани могат да отговарят за тях дори когато тези престъпления са извършени извън територията на страната. Какво е правил Сергей Кисельов в България \"Зюддойче цайтунг\" отбелязва, че случаят е бил \"пикантен\" в Германия - чичо му оглавява холдинг, който \"самият Путин основава през 2013 г.\" и на който \"никой не може да е шеф, без да се наслаждава на специалното доверие на руския президент\". Роденият в Москва Сергей Кисельов е свещеник до 2008 г., когато (шест години след пристигането си в Германия) се отказва от духовна служба. След това сменя професиите си - например охранява метрото в Мюнхен или отговаря за сигурността на летището. Приема исляма, но по-късно отново става православен. Посещава Украйна (няма информация дали действително се е сражавал там) и след това отново се връща към монашеството, но този път избира Атон. Пътува до България по \"монашески въпроси\" и тук е задържан.", "date": "2019.02.28", "title": "Германия осъди на 2 г. затвор племенника на \"рупора на Кремъл\", задържан в България"}
{"url": "https://www.dnevnik.bg/evropa/2019/02/28/3397722_triabva_da_ima_osnovatelna_prichina_za_otlagane_na/", "text": "Датата за излизане на Великобритания може да бъде отложена за след 29 март, но трябва да има основателна причина, заяви главният преговарящ на ЕС за Брекзит Мишел Барние, цитиран от \"Ройтерс\". \"Ако има такъв въпрос, европейските лидери ще кажат \"За какво?\" и продължителността на това потенциално удължаване ще бъде свързана с въпроса \"За какво\", заяви Барние след среща с австрийския канцлер Себастиан Курц. По думите му едно \"техническо\" удължаване може да продължи до навечерието на изборите за Европейски парламент през май, а едно по-дълго отлагане ще повдигне въпроса за участие на британците в европейските избори. След като месеци наред повтаряше, че Великобритания трябва да напусне ЕС по план на 29 март, във вторник премиерът Тереза  Мей отвори възможността  за кратко ограничено удължаване на преговорите. Това бе достатъчно, за да предотврати конфронтация с депутатите  в парламента в сряда . Дори и министри от собственото й правителство бяха казали, че са готови да се присъединят към недоволните тази седмица, за да попречат на излизане от ЕС без споразумение. Депутатите се готвеха със серия от гласувания  да отнемат от правителството целия контрол  върху процеса на излизането от ЕС. В крайна сметка те подкрепиха обещания от нея график. Според този план Мей ще подложи още един път на гласуване в парламента, най-късно на 12 март, споразумението, което сключи с Брюксел, заедно с евентуални отстъпки, които може да договори. Това споразумение бе отхвърлено категорично в средата на януари. Ако депутатите го отхвърлят отново, тя ще ги попита на 13 март дали искат да излязат от ЕС без споразумение. Ако откажат, тя ще внесе на 14 март предложение за отлагане на Брекзит. По-рано френският президент Еманюел  Макрон заяви , че ЕС може да се съгласи с удължаване на преговорите за Брекзит, ако Великобритания даде ясна причина защо това трябва да се случи.", "date": "2019.02.28", "title": "Трябва да има основателна причина за отлагане на Брекзит, заяви Барние"}
{"url": "https://www.dnevnik.bg/politika/2019/02/28/3397751_oriazvaneto_na_deputatskite_zaplati_ostava_za_drug_put/", "text": "Парламентът не разгледа днес предложенията за промяна в правилника, с които трябваше да се намери начин депутатите, които не идват на работа, да бъдат лишени от заплатите си. Според източници на \"Дневник\" идеята ще бъде \"замразена\". Предложението за промяна на парламентарния правилник беше в дневния ред на парламента, но беше оттеглено от председателя на правната комисия Данаил Кирилов (ГЕРБ). Мотивът му беше, че на комисията й трябвало повече време да подготви доклада. Час преди оттеглянето депутати от ДПС бяха убедени, че точката няма да бъде разгледана и приета нито днес, нито утре. Отлагането на точката се случва по-малко от ден след приемането й от парламентарната правна комисия. Отлагането на промяната беше последвано от активни \"совалки\" в кулоарите на парламента. Председателят на ДПС Мустафа Карадайъ и Цветан Цветанов бяха забелязани да влизат в стаята на заместник-председателя на парламента Нигяр Джафер. Карадайъ носеше конституцията. Кирилов разговаря с юристи от коалиционните си партньори от \"Обединени патриоти\", както и с Хамид Хамид от ДПС. Повечето от гореспоменатите отказаха официално да коментират какво следва. \"Знаете ли как се пише доклад? Доклад се пише тежко\", иронично каза депутат от ДПС. За отрязване на заплатите на отсъстващите депутати се заговори като мярка на мнозинството към бойкота на БСП на пленарните заседания и се появиха проблеми с осигуряването на кворума. Почти невъзможно е управляващите да съберат в зала необходимите 121 народни представители без помощ от ДПС. Вчера на заседанието на правната комисия Хамид Хамид от ДПС намекна, че партията му може и да не се регистрира за пленарни заседания и така да провали кворума. Предложението, прието от правната комисия, е, че народните представители, които имат три последователни неоправдани отсъствия или общо пет за месеца, няма да получават никакво възнаграждение или пари за допълнителни разходи. Против гласуваха депутатите от ДПС, а колегите им от ВМРО се въздържаха. Предложението на НФСБ бе прието в отсъствие на депутатите от \"БСП за България\" и цели именно те да останат без заплати, тъй като не участват в пленарни заседания от две седмици. Новите правила нямаше да засегнат депутати, чиито отсъствия се извиняват от председателя на съответната парламентарна група, а след това и от председателя на Народното събрание Цвета Караянчева. Сред тях е и Делян Пеевски от ДПС, който е бил в пленарната зала само на първото заседание на 44-ото Народно събрание на 19 април 2017 г., но голяма част от отсъствията му са извинени. В момента основната депутатска заплата е 3519 лева, а според сегашните правила на парламента, колкото и да отсъстват без оправдание, депутатите получават една трета от нея, или 1173 лева. Т.нар. безотчетни пари за допълнителни разходи са две трети от заплатата, или около 2346 лева. При повече от пет неоправдани отсъствия в момента депутатите получават една трета от тези пари, или 782 лева. По сегашните правила, дори и да не ходят на работа, депутатите получават около 2000 лева на месец. С нула гласа \"за\", 12 \"против\" и един \"въздържал се\" на комисията в сряда бе отхвърлено предложението на депутати от БСП заплатата на народните представители да бъде замразена на 2976 лева. В момента основното възнаграждение на народен представител е колкото три средни заплати в публичния сектор и се преизчислява на три месеца. Христо Проданов от \"БСП за България\" обяви днес, че е неприемливо мнозинството в парламента да не иска на замрази депутатските заплати на 2976 лева, както предлагат социалистите, при положение че доходите в страната са толкова ниски.", "date": "2019.02.28", "title": "Орязването на депутатските заплати остава за друг път"}
{"url": "https://www.dnevnik.bg/sviat/2019/02/28/3397767_putin_i_netaniahu_planirat_nova_rabotna_grupa_za_siriia/", "text": "Огнищата на тероризъм в Сирия ще бъдат окончателно унищожени и това ще стане в най-близко време, каза пред журналисти в Москва днес руският президент Владимир Путин, цитиран от ТАСС и БТА. \"Ситуацията се стабилизира, остават само отделни огнища на съпротива на терористите, но сега те се потушават и мисля, че това ще стане окончателно в най-близко време\", каза той. Путин отбеляза, че остават зоната в Идлиб и нестабилната територия на десния бряг на река Ефрат. \"Върху това трябва да се работи, вчера говорихме за това с премиера (на Израел Бенямин Нетаняху)\", добави руският президент. Според него работна група за Сирия с участието на Русия, Израел и други държави, и на всички въвлечени в конфликта, и преди всичко на Сирийската арабска република, може да се заеме с въпросите на нормализацията на положението в страната след окончателния разгром на тероризма там. Малко по-рано високопоставен израелски правителствен източник съобщи пред журналисти, коментирайки  вчерашното посещение на Нетаняху в Москва , че Русия и Израел са решили да създадат работна група с участието на редица страни \"за проучване на въпроса за извеждането на чуждестранните сили от Сирия\". Според Путин създаването на такава работна група напълно съответства на руската позиция за Сирия и този въпрос е бил обсъден на срещата му с Нетаняху. Не е известно с какво точно ще се занимава групата, но ако бъде създадена, тя ще е поредната многостранна инициатива, търсеща решение за Сирия, след формата от Женева (под егидата на ООН и подкрепян от повечето западни държави, Русия и арабски страни), паралелна група на европейски сили, САЩ и няколко държави от Залива заедно с Йордания, и формата от Астана на Русия, Турция и Иран.", "date": "2019.02.28", "title": "Путин и Нетаняху планират нова \"работна група\" за Сирия"}
{"url": "https://www.dnevnik.bg/razvlechenie/2019/02/28/3397598_skoro_vseki_shte_moje_da_kara_hiliadoletniia_sokol_na/", "text": "Да управляваш космически кораб на Хан Соло или да изпиеш по един Jedi Mind Trick в пивница от любимия ти епизод на \"Междузведни войни\". Това ще бъдат част от опциите, когато отдалечената галактика от известната филмова поредица бъде пресъздадена от \"Уолт Дисни\" в новите тематични разширения към два от увеселителните им паркове в САЩ по-късно тази година. Там феновете на тъмната и светлата страна на силата няма да могат да се разходят из пейзажите на планетите Хот и Татуин. Вместо това разположените върху площ от 6 хектара две нови секции с името \"Междузвездни войни: На ръба на галактиката\" ще пренасят гостите си в Бату - отдалечена планета, която никой никога не е виждал на екран, разказва \"Ройтерс\". Съществуват няколко поколения почитатели на поредицата, които с нетърпение очакват да се докоснат до реалната версия на така известната \"една далечна галактика\". За някои това е мечта на повече от 40 години - от излизането на първия филм през 1977 г. \"Дисни\" твърди, че това ще е най-мащабното разширение на увеселителните им паркове, правено досега. Изграждането на \"На ръба на галактиката\" трае вече четири години. Очаква се да посрещне първите си гости през лятото в \"Дисниленд\" в Калифорния, а пресе есента и в \"Уолт Дисни Уърлд\" във Флорида. Все още обаче няма обявени дати за откриванията. Дизайнерите на новите тематични атракции споделят, че са обсъждали дълго време дали да направят реплика на добре познатите места от филмите като дома на Люк Скайуокър в пустинята на Татуин или пък да пресъздадат част от снежната планета Хот. Екипът се консултира с компанията \"Лукасфилм\" и в крайна сметка решава да изгради планета, която е споменавана във филмите и книгите \"Междузвездни филми\", но все още е непозната за феновете. Целта им е да накарат посетителите да почувстват, че са били в света на \"Междузвездни войни\", но в същото време да могат да преживеят нещо ново, да влязат в собствена роля, казва изпълнителният творчески директор на проекта Крис Бийти. Той допълва, че е изключително голямо предизвикателство да отговориш на мечтите и въображението на хората. Заедно с \"Лукасфилм\" дизайнерите на тематичния парк съживяват една нова история от \"Междузвездни войни\", която е завършена откъм герои, създания, превозни средства и други елементи - стари и нови. Този измислен от тях свят е съсредоточен в селище, населено с контрабандисти и ловци на глави. Периодът, в който се развиват действията в него, е от сегашната филмова трилогия, която трябва да приключи през декември с излизането на \"Междузвездни войни: Епизод IX\". Една от главните атракции ще предлага на посетителите да изпитат какво е усещането да управляват известния космически кораб на Хан Соло - Хилядолетния сокол. Помислено е за всякакви детайли. По земята например ще има следи от дроиди. Гостите на парка ще могат да изпробват и атракцията \"Междузвездни войни: Възходът на съпротивата\", в която задачата им ще е да избягат от войските на Първия ред, срещайки герои като Рей. Любителите на майсторенето, ще имат възможност сами да си сглобят свой собствен светлинен меч или дроид. Ще има и ресторант с барбекю и пивница, наподобяваща тези от филмите. В менюто с напитки ще има предложения като Jedi Мind Trick и Tatooine Sunset. Готвачите пък са се заели да си представят какво биха похапвали жителите на Бату. Сред кулинарните им творения ще са любимото в галактиката синьо мляко, както и специален начин на подготвяне на свински ребра, така че да изглеждат сякаш са от безкрилия звяр кааду, който се среща на планетата Набу. В същото време \"Дисни\" мислят и за хората, които ще се редят на опашките и за да не скучаят, създават за тях специално мобилно приложение \"На ръба на галактиката\" с игри, които могат да изпробват докато са на място.", "date": "2019.02.28", "title": "Скоро всеки ще може да кара Хилядолетния сокол на непозната планета от \"Междузвездни войни\""}
{"url": "https://www.dnevnik.bg/sviat/2019/02/28/3397791_indiia_i_pakistan_sa_v_neizsledvani_vodi/", "text": "Ние сме в неизследвани води\", казва Хусайн Хакани за най- новия рунд на засилени враждебни действия между Индия и Пакистан. Бившият пакистански посланик в САЩ е бил съветник на трима пакистански премиери. А неотдавна издаде книгата \"Нова визия за Пакистан - трансформиране на една дисфункционална ядрена държава\". След въздушните удари, които Индия нанесе във вторник  срещу бойци на пакистанска територия , Пакистан обеща да отвърне, \"когато и където прецени\". След по-малко от 24 часа каза, че е нанесъл въздушни удари от другата страна на линията за контрол (ЛзК), разделяща Пакистан от контролирания от Индия Кашмир. Той заяви, че е  свалил два изтребителя на индийските ВВС  във въздушното пространство над Кашмир и е задържал двама пилоти. Индия затвори част от въздушното си пространство в северната част на страната. Мнозина са убедени, че пакистанският удар може да бъде разглеждан като отмъщение на принципа \"око за око, зъб за зъб\". Пакистан, подобно на Индия, има нужда да успокои избирателите си. Но предизвикателството сега е да бъде удържана ескалацията на враждебните действия, преди нещата да излязат от контрол. Според мен въздушните удари на Индия във вторник бяха напълно неочаквани. Те бяха първите отвъд ЛзК - фактическата граница, която разделя Кашмир след войната между двете страни от 1971 г. \"Пакистанският военен елит разчита на нежеланието на Индия за ескалация чрез асиметрични бойни действия (тероризъм) под ядрения чадър\", ми казва професор Хакани. \"Индия смята, че е открила слабо място, където може да удари - било по суша със специални части, както през 2016 г., или чрез удари от въздуха, без да се преминава тази бариера\", смята той. Професор Хакани казва, че Пакистан \"не иска война с Индия, но неговите въоръжени сили са изправени пред истинско предизвикателство\". \"Той (Пакистан) не иска да спре всички джихадистки групи. Но присъствието на джихадисти е постоянен източник на проблеми. През 2011 г.американците влязоха в пакистанското въздушно пространство, за да хванат Осама бин Ладен. Сега индийците влязоха в пакистанското въздушно пространство, пуснаха бомби и се завърнаха, без да се натъкнат на съпротива. Как пакистанските военни ще обяснят на обществото, че получават огромен военен бюджет, за да могат да бранят пакистанския суверенитет?\", пита Хакани. Според Даниъл Марки, старши професор в Университета \"Джонс Хопкинс\" в САЩ, проблемът е, че \"повечето военни решения на пакистанския проблем, с които разполага Индия, имат много, много по-висока цена, отколкото са реалните шансове те да доведат до желания край\". \"Всички в Делхи знаят това. Сега целта е да се приложат по-строги наказания за всеки случай на пакистанска агресия. Това не е лоша стратегия, стига всеки ход да е внимателно пресметнат и да не се допускат много грешки\", посочва той. \"Например в този епизод - продължава професорът, има информация, даваща основание да се смята, че индийската авиация е възнамерявала да стреля от индийската страна на ЛзК, но заради вятъра са били принудени да навлязат в пакистанска територия. Ако това е вярно, значи има неумишлен елемент на ескалация, който поражда нов риск при всяка стъпка\". Какъв е рискът от ядрен конфликт Даниъл Марки смята, че ескалацията е много по-сериозна, отколкото може да очакваме - \"прехвърлянето на конфликта в \"същинския\" Пакистан цели това да е силов и различен ход, какъвто последните премиери на Индия се въздържаха да предприемат\". Така че има ли реална заплаха от ядрен конфликт? \"За съжаление, винаги има реална заплаха от ядрена ескалация между Индия и Пакистан, но в този момент сме на няколко стъпки от това. Като изключим случайното или неразрешеното използване (еднакво невероятни), първо трябва да станем свидетели на значителна конвенционална ескалация в конфликта, преди използването на ядрено оръжие да стане вероятно\", казва д-р Марки. \"Но тази ескалация е възможна, особено ако следващият ход на Пакистан е да увеличи залога и да удари граждански обекти в Индия\", добавя той. Това е много малко вероятно, но пред страните остава въпросът как ще намерят начин да отстъпят от тази най-опасна от десетилетия точка на запалване. /БТА", "date": "2019.02.28", "title": "Индия и Пакистан са в \"неизследвани води\""}
{"url": "https://www.dnevnik.bg/sviat/2019/02/28/3397852_advokat_na_ekokauzi_vodi_predi_izborite_za_prezident/", "text": "Защитничка на екокаузи изненадващо оглави по популярност списъка с кандидати за президент на Словакия малко преди изборите на 16 март. Зузана Капутова се оказа доста по-предпочитана за държавен глава от еврокомисаря Марош Шефчович, който е кандидат на партията на бившия премиер Роберт Фицо, управлявал почти непрекъснато от средата на миналато десетилетие насам. Адвокатката е позната на сънародниците си най-вече с 14-годишната битка срещу нелегално сметище в родния ѝ град Пезинок на 20 км североизточно от Братислава. Заради това тя бе отличена през 2016 г. с наградата \"Голдман\" за защита на околната среда, както и получи подкрепа от сегашния президент Андрей Кишка, победил Фицо на изборите през 2014 г. Според \"Ройтерс\" сега изибрателите може да използват репутацията ѝ и да я подкрепят като символ на борбата с корупцията. Вотът в средата на март е предизвикателство за управляващата трипартийна коалиция година след убийството на разследващия журналист Ян Куцяк и годеницата му. Покушението предизвика най-мащабните и продължителни улични протести в историята на страната след като тя стана независима, а Фицо подаде оставка, за избегне предсрочни избори и за да задържи партията си \"Смер\" на власт. Във вторник ученият и предприемач Роберт Мистрик, смятан за основен конкурент на зам.-председателя на Европейската комисия Шефчович, се оттегли от състезанието в полза на Капутова. Еврокомисарят водеше по популярност през последните седмици, но две проучвания, направени още преди оттеглянето на Мистрик, показаха, че той вече не е фаворит. Агенция АКО показа в четвъртък допитване по поръчка на частната телевизия TA3, според което \"новачката\" в политиката получава 27.5%, а Шефчович - 17.1%. Ден по-рано агенция Focus даде на двамата, съответно, 26.3% и 20.4%. Новото проучване на Focus, разпространено късно в четвъртък увеличи преднината на Капутова до повече от 20 пункта. Държавният глава има предимно представителни функции, но и правомощия да одобри формирането на ново правителство и да назначава съдии в Конституционния съд. Законът определя, че ако на първия тур никой кандидат не спечели над 50% от гласовете, ще има балотаж две седмици по-късно. \"Смер\" изгуби от популярността си през месеците след убийството на Куцяк, но остава със стабилна преднина от 10 процентни пункта пред най-близкия си конкурент. Редовните парламентарни избори трябва да са през 2020 г.", "date": "2019.02.28", "title": "Адвокат на екокаузи води преди изборите за президент на Словакия"}
{"url": "https://www.dnevnik.bg/sport/2019/02/28/3397878_london_shte_kandidatstva_za_domakin_na_olimpiadata/", "text": "Държавната агенция във Великобритания, която е отговорна за инвестициите в олимпийските и параолимпийските спортове, обяви, че ще опита да спечели домакинство на игрите през 2036 г. Идеята е летните олимпийски игри отново да се проведат в английската столица Лондон. За последно градът беше домакин на олимпиадата през 2012 г. Лондон има и още две домакинства – 1908 и 1948 г. Той е един от десетте града, които са били домакини на повече от едни игри (в това число влиза и  Пекин, който ще е домакин през 2022–а ). Според информацията на \"Лондон ивнинг стандард\" кандидатурата вече има подкрепата на кмета на Лондон. Международният олимпийски комитет (МОК) обяви, че няма проблем страната да спечели и не е прекалено скоро след последното домакинство. \"Имаме прекрасни съоръжения и ще бъде много хубаво отново да приемем игрите. Все още е рано, но всички са много развълнувани\", каза изпълнителният директор на агенцията Лис Никъл. Освен плановете за домакинство на четвърта олимпиада Великобритания се цели в спечелване на класирането по медали. На последните летни олимпийски игри в Рио де Жанейро Обединеното кралство беше на второ място след САЩ. Според плановете на държавната спортна агенция това ще изисква около 1 милиард паунда за всеки олимпийски цикъл. В момента се инвестират 550 милиона паунда за британския спорт между олимпийските игри. Кметът на Лондон Садик Хан обяви, че иска да направи града спортната столица на света. \"Няма причина Лондон да не бъде кандидат. Лос Анджелис беше домакин през 1984 и  ще приеме игрите през 2028 , а Пекин имаше летни игри през 2008 и след две години ще стане първият град, който е бил домакин и на зимни. Лондон е град с наследство в спорта и сме сигурни, че хората, които живеят там, също искат игрите отново да посетят Великобритания\", каза говорител на МОК пред \"Ивнинг стандард\".", "date": "2019.02.28", "title": "Лондон отново иска да приеме летни олимпийски игри"}
{"url": "https://www.dnevnik.bg/evropa/2019/02/28/3397526_po-dobri_zaplati_vreme_i_hrana_germanska_bolnica_kani/", "text": "Разтревожени сте от Брекзит? Елате в Германия, където ще се радвате на по-добри заплати, по-хубаво време, по-вкусна храна и ще сте по-близо до родната си Полша. С такава реклама германска болница се опитва да привлече полски медицински сестри, работещи във Великобритания, едни от многото европейци там, които се притесняват какво ще се случи с разрешителните им за работа и временно пребиваване, ако Великобритания напусне Европейския съюз на 29 март. Университетската болница в Дюселдорф публикува обявите в два полски седмичника във Великобритания в края на миналия месец. Това не е просто спасителен пояс, приятелски хвърлен на гражданите на една съседна държава заради Брекзит: болницата има остра нужда от медицински сестри и се надява да попълни дефицита с опитни професионалисти, които може би вече няма да могат да работят във Великобритания. \"Вече получихме първите запитвания\", каза пред \"Асошиейтед прес\" Торстен Ранцш, един от ръководителите на болницата. Той отбеляза, че обявите нарочно звучат шеговито, но добави, че целта е да се предложи \"алтернатива на полските колеги и по-точно сигурността на държава - членка на ЕС\". Десетки хиляди европейски граждани, които в момента живеят и работят във Великобритания, се тревожат какво ще стане със статута им, когато Лондон напусне блока от 27 държави. До деня на Брекзит остава само месец, а няма яснота за бъдещия им статут, освен това несигурността се засилва и от възможността за Брекзит без сделка. Откакто Полша се присъедини към ЕС през 2004 г., 20 хил.от общо 280 хил. медицински сестри в страната я напуснаха и заминаха за Великобритания или други страни от Западна Европа. На обявата е изобразен красивият силует на Дюселдорф с емблематичната телевизионна кула на фона на синьото небе и река Рейн на преден план. Текстът е на полски и немски. Болницата реши да фокусира кампанията си най-вече върху поляците, защото много от тях учат немски в училище и ще могат бързо да се приспособят, каза Ранцш. \"Нарочно написахме рекламата на немски... защото искахме да привлечем немскоговорящи медицински сестри\", посочи Ранцш и добави, че Университетската болница в Дюселдорф иска да наеме 100 медицински сестри. Като цяло в германските болници има дефицит на 70 хил. такива специалисти. Болницата вече е успяла да привлече персонал от чужбина за попълване на свободни места за квалифицирани медицински сестри. През 2012 г. Университетската болница в Дюселдорф и много други болници в цяла Германия, са започнали да търсят медицински сестри от Испания и други европейски страни с висока безработица или ниски заплати по онова време, като Италия, Унгария и Румъния. Едно от първите чуждестранни попълнения в Дюселдорф - Сусана Гарсия от Испания, научила за офертата от обяви във вестник. Тя харесва работата си в университетската болница. \"Условията за работа тук, в Германия, са отлични\", каза 29-годишната медицинска сестра\" и добави: \"Имаме договори на пълно работно време, въпреки че сме много млади. Тук сме вече от 6 години\". /БТА", "date": "2019.02.28", "title": "\"Разтревожени сте от Брекзит? Елате в Германия\": Как болница привлича полски медицински сестри"}
{"url": "https://www.dnevnik.bg/video/2019/02/28/3397895_turciia_zapochna_nai-goliamoto_voennomorsko_uchenie_v/", "text": "Турция започна най-голямото военно учение в историята си, което се провежда едновременно в Черно, Егейско и Средиземно море с участието на над 100 морски съда. То ще продължи 4 дни и включва 13 фрегати, 6 корвети, 7 подводници, десантни и патрулиращи кораби, минотърсачи и авиация. Маневрите ще тестват готовността на командните и оперативните центрове по цялото протежение на териториалните води, съобщи министерството на отбраната. Те са част от графика на НАТО, подготвяни са 6 месеца и за прав път включват морски, въздушни и сухопътни части. Фрегатата TCG Barbaros, разположена северно от Галиполи в Егейско море стреля днес с бойни снаряди по плаващи цели. Наблизо хеликоптери спуснаха войници на борда на кораба, а специален екип управляваше дистанционно подводен апарат, разказва кореспондент на \"Ройтерс\". Всичко това се случва близо до границата с Гърция, с която преди 23 години Анкара едва не стигна до военен сблъсък заради оспорван скалист необитаен остров в Егейско море.", "date": "2019.02.28", "title": "Турция започна най-голямото военноморско учение в историята си (видео)"}
{"url": "https://www.dnevnik.bg/sviat/2019/02/28/3397905_portugaliia_obiavi_den_na_traur_za_jertvite_na/", "text": "Португалия обяви 7 март за ден на траур за  жертвите на домашно насилие , след като 11 жени загинаха в  такива нападения  от началото на годината. Това е най-високият брой  жертви за последното десетилие  и стотици души протестираха в последните седмици с искане за повече мерки срещу насилието. За същия период през 2018 г. има наполовина по-малко жертви, показват данни на Обсерваторията за  убитите жени , цитирани от \"Ройтерс\". За цялата 2017 г. убитите са били 12. В този ден трябва не просто да почетем жертвите, но и да подновим борбата и да се замислим как всеки един от нас може да реагира, заяви министърът за административната модернизация Мариана Виейра да Силва. Португалия е една от държавите, ратифицирали  Истанбулската конвенция . Според протестиращите обаче проблемът е и в съдебната система, която дава леки присъди за такива престъпления. През 2017 г. португалски съд потвърди леко наказание за мъже, нападнали жена, с мотива, че били го направили заради изневярата ѝ. Съдебното решение цитира библията и подобни решения от края на 19-ти век.", "date": "2019.02.28", "title": "Португалия обяви ден на траур за жертвите на домашно насилие"}
{"url": "https://www.dnevnik.bg/sport/2019/02/28/3397913_serhio_ramos_e_nakazan_za_dva_macha_zaradi_umishlen/", "text": "Капитанът на \"Реал\" (Мадрид) Серхио Рамос е наказан за два мача от Европейската футболна централа (УЕФА) заради умишлен жълт картон срещу  \"Аякс\" в осминафиналите на Шампионската лига . Централният бранител беше разследван в последната седмица, като отговорните органи прецениха, че той е виновен и го санкционираха. Испанецът извърши нарушение в последните минути , заради което получи трети жълт картон, който автоматично му носеше санкция за реванша в Мадрид. Това обаче му позволи \"да се изчисти за четвъртфиналите\". Сега УЕФА добавя още един мач наказание, който е евентуалният първи четвъртфинал. След срещата в Амстердам Рамос призна, че си е изкарал картон умишлено. \"\"Гледайки резултата, ще излъжа, ако кажа, че не го направих нарочно. Това е нещо, за което мислех\". \"Реал\" има аванс от 2:1 след първия мач и ще играе по-спокойно на своя \"Сантяго Бернабеу\". Европейският шампион за последните три години се надява на нов триумф в Шампионската лига. Турнирът остана единствения шанс за купа на \"Реал\", след като тимът  отпадна в Купата на краля , а в шампионата изостава много от \"Барселона\".", "date": "2019.02.28", "title": "Серхио Рамос е наказан за два мача заради умишлен жълт картон"}
{"url": "https://www.dnevnik.bg/sport/2019/02/28/3397892_debjutantut_na_ferari_lyokler_zapisa_rekordna_obikolka/", "text": "Пилотът на \"Ферари\" Шарл Льоклер записа най-бърза обиколка от началото на предсезонните тестове във Формула 1. Роденият в Монако състезател записа 1:16.231 минути по време на сутрешната сесия в четвъртък. От \"Пирели\" обявиха, че Льоклер е записал най-бързата си обиколка с най-меките смеси C5, които са налични за тестовете в Барселона. Младият пилот ще кара за първа година във \"Ферари\", след като дълго време беше част от академията на Скудерията. През миналия сезон Льоклер впечатли в дебютната си година във Формула 1 със \"Заубер\". Постижението на Льоклер е много близо до полпозишъна на Люис Хамилтън на пистата \"Каталуня\" от миналия сезон 1:16.173. Сумарните най-добри времена по сектори, изчислени от компютрите отчетоха най-бързата възможна обиколка през деня от 1:16.166. Ден след тежката катастрофа на Себастиан Фетел от \"Ферари\" показаха отлична скорост и издръжливост на болида си. От Скудерията обявиха, че най-добрият резултат на Льоклер е записан при температура от 21 градуса по Целзий. \"Доволни сме от темповете, с които се движим. За момента успяваме да правим заплануваните неща\", каза техническият директор на отбора Матия Биното. Льоклер направи общо 138 обиколки по време на предпоследния ден от тестовете перди сезона. Второто най-добро през деня записа Алекс Албън с \"Торо росо\". Пилотът от Тайланд записа 1:16.882, като заедно с Льоклер бяха единствените, слезли под 1:17 минути за обиколка. Световният шампион Люис Хамилтън и съотборникът му в \"Мерцедес\" Валтери Ботас направиха съответно 85 и 97 обиколки, като бяха с едни от последните времена. Очаква се \"Сребърните стрели\" да отключат пълната мощност на двигателите си в последния ден от тестовете. Денят беше белязан от нова тежка катастрофа, този път на Пиер Гасли от \"Ред бул\". Френският пилот разби своя болид в предпазната стена и не излезе повече на пистата. Дълго време имаше червен флаг, което наруши програмата на някои от пилотите. Междувременно от Скудерията обявиха причините за  катастрофата на Себастиан Фетел преди ден . Германецът катастрофира в сряда, като след това са били правени обстойни анализи какво е причинило излитането му на трети завой. Оказва се, че катастрофата на Фетел е причинена от проблем с предната лява джанта, която се е счупила. Според \"Ферари\" това се случва секунди след контакт с външен обект. Още в сряда Фетел обяви, че е имало проблем в предната лява част и болидът му е станал неуправлявам.", "date": "2019.02.28", "title": "Дебютантът на \"Ферари\" Льоклер записа рекордна обиколка в тестовете от Формула 1"}
{"url": "https://www.dnevnik.bg/sport/2019/02/28/3397907_snimka_na_denia_zografskiia_preodoleia_kvalifikaciiata/", "text": "Владимир Зографски преодоля квалификацията на малката шанца на Световното първенство по ски-скок в австрийския зимен център Зеефелд. Българинът постигна 38-и резултат от 92.7 точки, след като направи скок от 91.0 метра и попадна сред 50-мата, които в петък ще си оспорват отличията.", "date": "2019.02.28", "title": "Снимка на деня: Зографски преодоля квалификацията на световното първенство"}
{"url": "https://www.dnevnik.bg/bulgaria/2019/02/28/3397918_generalniiat_sekretar_na_nato_pristigna_v_bulgariia/", "text": "Генералният секретар на НАТО Йенс Столтенберг пристигна тази вечер в България и проведе работна вечеря с премиера Бойко Борисов, по чиято покана е на официална визита. \"Посрещнах генералния секретар на НАТО Йенс Столтенберг, който е на двудневно посещение в България. С него на работна вечеря обсъждаме сътрудничеството в сферата на сигурността и отбраната и стабилността на Западните Балкани и региона\", написа Борисов във \"Фейсбук\". Темите ще бъдат във фокуса на разговорите между Борисов и Столтенберг и утре, 1 март, когато двамата ще проведат среща на четири очи в сградата на Министерския съвет. След това ще се проведе разширена среща между двете делегации, в която ще участват вицепремиерът и министър на отбраната Красимир Каракачанов, вицепремиерът и министър на външните работи Екатерина Захариева, Патрик Търнър - помощник генерален секретар по планирането и политиката на отбрана, и Лоренц Майер-Минеман - първи заместник-директор на кабинета на генералния секретар. По-късно се разбра, че Столтенберг ще разговаря и с държавния глава Румен Радев, с когото днес са в Кошице, Словакия, където президентите на България, Естония, Латвия, Литва, Полша, Румъния, Чехия, Словакия и Унгария  се събират  като част от инициативата \"Букурещ Б9\".", "date": "2019.02.28", "title": "Генералният секретар на НАТО пристигна в България"}
{"url": "https://www.dnevnik.bg/sport/2019/02/28/3397926_levski_privleche_mesi_ot_kazahstan_video/", "text": "\"Левски\" привлече нападателя на националния отбор на Казахстан Еркебулан Сейдахмет. Атакуващият футболист идва под наем с договор до края на календарната година. В началото на месеца Сейдахмет стана на 19 години. Той е определян като един от най-обещаващите млади играчи в родината си, а според информации холандски медии са го нарекли \"Меси от Казахстан\". Сейдахмет идва в \"Левски\" като преотстъпен от първодивизионния руски УФА. Преди това се е състезавал за \"Тараз\". За националния отбор има два гола в шест мача. \"Целта ми е да стана шампион с \"Левски\", заяви младият футболист пред клубната телевизия на сините. Играчът идва в последния ден от трансферния прозорец в Първа лига и два дни след като  \"Левски\" обяви, че е изчистил задълженията, касаещи получаването на лиценз за евротурнирите .", "date": "2019.02.28", "title": "\"Левски\" привлече \"Меси от Казахстан\" (видео)"}
{"url": "https://www.dnevnik.bg/photos/2019/02/28/3397318_fotogaleriia_svetovnite_snimki_na_denia_-_28_fevruari/", "text": "Гръмотевична буря във Валета, Малта.", "date": "2019.02.28", "title": "Фотогалерия: Световните снимки на деня - 28 февруари 2019 г."}
