{"url": "https://www.dnevnik.bg/bulgaria/2019/07/15/3938594_prokurorskata_kolegiia_shte_predloji_naslednik_na/", "text": "Прокурорската колегия на Висшия съдебен съвет (ВСС) ще има готовност в законовия срок до 29 юли да има издигнати кандидати за нов главен прокурор. Колегията се състои от 11 членове, а всеки номиниран трябва да бъде подкрепен от поне трима от членовете. Заради това изискване прокурорската колегия може да предложи максимум трима души, които да участват в процедурата за избор на нов главен прокурор. Това обясни на брифинг за журналисти говорителят на Прокурорската колегия на ВСС Даниела Машева минути след като Пленумът на ВСС гласува единодушно с 23 гласа \"за\" и откри официално  процедурата за избор на наследник на Сотир Цацаров , чийто мандат официално изтича на 10 януари 2020 г. От заседанието отсъстваха Атанаска Дишева и Вероника Имова. Най-ранната възможна дата да се обявят официално предложени имена е на 18 юли, а най-късната - на 29 юли. Машева не каза кога ще бъдат издигнати кандидатурите, но припомни, че право да номинира има и правосъдният министър. Той вече заяви, че няма да прави предложение, освен ако не се стигне до ситуация, в която няма нито един кандидат. Изслушването и изборът са насрочени за 24 октомври. Представляващият ВСС Боян Магдалинчев обясни, че не вижда никакъв проблем поста след Цацаров да заеме жена. \"Бремето на тази длъжност е огромна, но не виждам никаква пречка жена да оглави прокуратурата. Има жени, които са далеч по-волеви от някои мъже, възможно е и обратното. На тази плоскост ВСС въобще няма да разсъждава\", коментира Магдалинчев. В същото време пред сградата на ВСС на ул. \"Екзарх Йосиф\" десетина души се събраха на протест и издигнаха плакат с надпис \"Главен прокурор на закона, не на мафията!\" и поискаха следователя от Столичното следствие Бойко Атанасов да бъде подкрепен за кандидат. Данаил Кирилов пита може ли да присъства на заседанията, но без да ги води Началото на заседанието започна с озадачаващо питане на министъра на правосъдието Данаил Кирилов. Въпросът не бе поставен директно, но от думите на Кирилов се разбра, че иска да знае дали може да присъства на заседанията на пленума му, но да не ги председателства, както гласи Законът за съдебната власт. \"Чисто процедурно искам да поставя въпроса за тълкуването на правилата и съобразяването с тях – дали бихте възприели, че това е изцяло в полза на министъра и му дава интензивна правна възможност да участва в заседанието и да го ръководи. Бих настоял, ако е възможно, да има случаи, в които министърът на правосъдието присъства и участва по своя преценка на заседание, в които намери за необходимо да вземе становище, без да ръководи заседанието\", започна отдалече Кирилов. Той каза, че обосновава искането си с разбирането, че \"комуто е разрешено по-голямото, е разрешено и по-малкото\". Кое точно Кирилов възприема като по-малко и кое като по-голямо остана загадка. Главният прокурор Сотир Цацаров каза, че и в момента няма никакъв проблем министърът да присъства, да дава становище и да участва в дебата, независимо че ръководи заседанията на пленума. \"Нелогично ми се струва да присъствате, без да водите заседанието. Може да присъства заместник-министър. Другото не е в логиката на закона\", коментира объркан Цацаров. Председателят на Върховния касационен съд Лозан Панов посочи, че за първи път се поставя такъв въпрос от министър, но обясни подробно как е уреден той в Закона за съдебната власт. \"Ваше право и ангажимент е да присъствате на заседанията. Ако отсъствате, председателството се поема от представляващия ВСС. Но когато сте тук, вие сте задължен да водите Пленума на ВСС, което включва и възможност да излагате становища по всяка една точка\", обясни Панов. Той направи и сравнение с хипотетична, но невъзможна ситуация, в която председателят на ВКС присъства на заседанията на Съдийската колегия, но не ги води. Председателят на Върховния административен съд Георги Чолаков също бе еднозначен в отговора си – законът не го позволява. Той даде друг пример на Кирилов – хипотеза, при която Лозан Панов присъства на заседанието, но то се води от Чолаков. В закона е ясно определен редът за това кой може да председателства заседанията. \"Разбирам насоката на аргументацията, възприемам аргументите. Ще се придържаме към стриктното прилагане на чл. 32, ал. 1 от ЗСВ\", заключи Кирилов.", "date": "2019.07.15", "title": "Прокурорската колегия ще предложи наследник на Цацаров, но не казва кога"}
{"url": "https://www.dnevnik.bg/sviat/2019/07/15/3938593_slujiteli_na_amazon_v_germaniia_stachkuvat_sreshtu/", "text": "Служителите на \"Амазон\" (Amazon) стачкуват днес в седем обекта на компанията в Германия с искания за по-високи заплати, като същевременно търговската онлайн компания започна двудневните си намаления за членовете на клиентската си програма, наречени \"Прайм дей\", предаде \"Франс прес\". Работниците на \"Амазон\" в Германия започнаха протеста си рано тази сутрин, а говорителят на профсъюза Verdi Орхан Акман каза, че очаква активно участие. \"Амазон\" предлага промоциите си за сметка на заплатите на служителите си и като отказва колективен трудов договор, допълни той. По-рано \"Амазон\" обяви, че днешната стачка няма да засегне доставките за клиентите. Стачните действия съвпаднаха със съобщението на \"Амазон\" днес, че открива още 1000 работни места в Полша, тъй като отваря нов логистичен център в югозападната част на страната близо до границите с Германия и Чехия. Американският онлайн гигант обяви, че ще предложи на новите служители \"конкурентна заплата от 20 злоти на час бруто (4.68 евро)\". В Германия служителите на \"Амазон\" започват с минимална надница от 10.78 евро на час бруто, а след 24 месеца работа получават средна месечна брутна заплата от 2397 евро. \"Амазон\" се сблъсква с поредица от стачни действия на служителите си, които искат по-добри условия на труд. Солидарност През 2018 година имаше около 50 стачки в Европа и дори в някои случаи бе проявена трансгранична солидарност, като протестите бяха едновременно в няколко страни. През април представители на профсъюзите от 15 страни се срещнаха в Берлин, за да координират усилията си. Днес служителите в два дистрибуторски центъра в Бад Херсфелд, както и във Верне, Райнберг, Лайпциг, Грабен и Кобленц започнаха стачката под мотото \"Без повече намаления за сметка на нашите доходи\". Същевременно в САЩ служителите на \"Амазон\" в склада в Минесота също стачкуват през първите шест часа на \"Прайм дей\" с искане за по-високи заплати, съобщават местни медии. Синдикатът Verdi подчертава, че има пари за по-високи заплати, тъй като само за първото тримесечие на годината \"Амазон\" отчете рекордна печалба от 3.2 млрд. евро (3.6 млрд. долара). \"Амазон\" обаче отхвърля исканията на профсъюзите и не вижда нужда от колективно трудово споразумение. /БТА", "date": "2019.07.15", "title": "Служители на \"Амазон\" в Германия стачкуват срещу промоциите"}
{"url": "https://www.dnevnik.bg/sviat/2019/07/15/3938626_avstriia_dade_akreditaciia_na_centralnoevropeiskiia/", "text": "Австрийската акредитационна агенция и позволила в страната от есента на 2019 г. да заработи Централноевропейският университет, основан и съфинансиран от американския милиардер и филантроп Джордж Сорос. Унгария, където премиерът Виктор Орбан и управляващата партия \"Фидес\" водеха агресивна кампания срещу висшето училище и Сорос, не позволи на ЦЕУ да връчва валидни в САЩ дипломи от екипа в Будапеща. Поради това ръководството реши да открие за американските програми университет във Виена, а акредитираните в Унгария ще продължат да съществуват, ако за тях има интерес. От ЦЕУ  обявиха в събота , че името на виенското висше училище ще е Частен университет \"Централноевропейски университет\" (Central European University Private University). Това ще бъде 16-ят частен университет в Австрия. - бакалавърска програма по Култура, политика и общество (CPS) - бакалавърска програма по Философия, политика и икономика (PPE) - магистърска програма по Международни обществени отношения (IPA) - магистърска програма по Публична политика (Mundus MAPP) - магистърска програма Изследвания на жените и социалния пол (GEMMA) - магистърска програма по Околна среда, политика и мениджмънт (MESPOM). Майкъл Игнатиеф, президент и ректор на ЦЕУ, обясни, че двете бакалавърски програми са съвсем нови за университета. \"Освен това през следващата академична година ще подадем молба за акредитиране на всичките ни американски степени от 2020-2021 учебна година.\" \"ЦЕУ е прекрасно допълнение за Австрия в едно място, известно с научните си занимания\", заяви министърът на образованието и изследванията Ирис Раускала. \"Като 16-и частен университет ЦЕУ допълнително обогатява изследователската работа в нашата страна и се надявам много местни и чуждестранни студенти да останат и да направят своите следдипломни изследвания тук.\"", "date": "2019.07.15", "title": "Австрия даде акредитация на Централноевропейския университет"}
{"url": "https://www.dnevnik.bg/razvlechenie/2019/07/15/3938635_izjivei_naukata_do_30_septemvri_v_sofiia/", "text": "След изложбите \"Човешкото тяло-науката в нас\" и \"Живите динозаври\",  Coco Agency  представя в България продукцията \"Изживей науката\". До 30 септември в The Mall на бул. \"Цариградско шосе\", ниво -2 може да се види експозицията, в която хора от всички възрасти могат да се потопят в света на науката, като сами влязат в ролята на учени. Разработена в сътрудничество с екип от учени, физици, геолози и астрономи, изложбата съчетава научно познание и свежи предизвикателства. Така посетителите не само се забавляват с атрактивните интерактивни машини, но и се запознават с теорията на точните науки като математика, физика, биология, музика и явления като слънчевата енергия и природните катаклизми по лесен и достъпен начин. Ето защо експозицията е особено подходяща за деца и ученици. Разположена на близо 1000 кв.м площ, \"Изживей науката\" отвежда на пътешествие в света на природните феномени, ще покаже на посетителите колко бързо реагират човешките мозъци, ще ги запознае с това как да накарат музикален инструмент да зазвучи без струни, как да взаимодействат с електрическа светлина само с движения на ръцете и как сами да създадат електричество. По-смелите ще могат да предизвикат своето равновесие, да изпитат своята памет, да преживеят симулация на земетресение, да бъдат за малко невидими като в приказките... Билетите са по 10 лв. за хора между 3 и 17 години, 12 лв. за възрастни. Входът е безплатен за деца от 0 до 2 години.", "date": "2019.07.15", "title": "\"Изживей науката\" до 30 септември в София"}
{"url": "https://www.dnevnik.bg/sviat/2019/07/15/3938365_zelenski_se_gotvi_da_uvelichi_vlastta_si_na_izborite/", "text": "Украинският президент Володимир Зеленски е в позиция да си осигури подкрепа в парламента на предсрочните избори в неделя, след като популярният новак в политиката разпусна законодателното събрание още щом встъпи в длъжност преди два месеца. 41-годишният актьор и комедиант Зеленски стана известен през последните години с ролята си на въображаем президент в популярния телевизионен сериал \"Слуга на народа\". Той спечели убедително балотажа на президентските избори с около три четвърти от гласовете. Неговата политическа партия, наречена също \"Слуга на народа\", е подкрепяна от близо половината (47 на сто) от украинците, възнамеряващи да гласуват, сочи изследване от миналата седмица на независимата социологическа група \"Рейтинг\". \"Сега той и партията му имат висок рейтинг. Неговата партия има потенциала да заеме доминираща позиция в новия парламент\", каза за ДПА украинският политолог Володимир Фесенко, който оглавява базирания в Киев Център за приложни политически изследвания \"Пента\". Зеленски позиционира себе си като  алтернатива на политически елит , който отдавна се бори с корупцията, и по време на предизборната си кампания заявяваше, че \"ще разруши системата\". Като новак в политиката той трябваше да си съперничи с парламента, контролиран от привърженици на предишното ръководство на страната. Броени дни след встъпването си в длъжност през май Зеленски издаде указ за  разпускане на законодателното събрание  и произвеждане на нови избори. Той се мотивира, че украинците имат \"крайно ниско доверие\" в настоящия парламент, и увери, че има конституционното право да го разпусне, защото на практика от години няма управляваща коалиция. Конституционният съд на Украйна потвърди, че указът му е законен. Зеленски \"несъмнено се нуждае да получи на тези избори президентско мнозинство, пропрезидентско правителство и премиер\", каза политологът Вадим Карасьов, директор на украинския Институт за глобални стратегии. Карасьов предположи, че изборите ще доведат до създаване на коалиционно правителство между \"Слуга на народа\", прозападната партия \"Глас\" и вероятно партията \"Отечество\" на бившия премиер  Юлия Тимошенко.  Според проучването от миналата седмица втори популярност с 11 процента е политически съюз, смятан за близък до Кремъл. Лидерът на съюза \"Опозиционна платформа - За живот\" Виктор Медведчук се срещна с руския премиер Дмитрий Медведев миналата седмица в Москва. Медведев похвали Медведчук за усилията му да посредничи между двете страни, чиито отношения се влошиха през последните години до най-ниската си точка в историята на фона на тлеещия конфликт край общата им граница. По данни на ООН около 13 хиляди души са били убити в  конфликта в Източна Украйна , избухнал през 2014 г. Украйна обвинява Русия, че е нахлула в източните й региони; Русия отрича пряка намеса и представя себе си само като посредник на проруските сепаратисти. Зеленски обяви решаването на конфликта за свой водещ приоритет и наскоро предложи продължаване на мирните преговори с руския президент Владимир Путин, който каза, че е готов за такива преговори след изборите. \"Заради нейната проруска позиция\" е малко вероятно партията на Медведчук да бъде приета в управляваща коалиция, каза Фесенко в коментар по електронната поща. Не се очаква, добави той, изборите да доведат до някаква кардинална промяна в отношенията между Украйна и Русия. /БТА", "date": "2019.07.15", "title": "Зеленски се готви да увеличи властта си на изборите тази неделя"}
{"url": "https://www.dnevnik.bg/sport/2019/07/15/3938641_uefa_e_poluchila_rekordni_zaiavki_za_bileti_za_evro/", "text": "УЕФА е получила рекорден брой заявки за билети за европейското първенство през 2020 г. От организацията обявиха, че за първия пазарен прозорец за събитието броят на заявките е 19.3 милиона. Това е много над досегашния рекорд за същата фаза на продажби - 11 милиона за Евро 2016. Около 1.5 милиона билета са бяха в свободна продажба от 12 юни до 12 юли. УЕФА посочи, че само за финала, който ще се играе на \"Уембли\" на 12 юли, са получени 1.9 млн. заявки. Първенството през 2020 г. ще е първото, което ще се проведе в 12 града из целия континент, като така ще се отбележи 60-ата годишнина от създаването на турнира. Най-голям интерес от страна на местни привърженици от е имало за Санкт Петербург, който ще приеме двубои от груповата фаза и от четвъртфиналите. Около 81% от заявките са дошли от руснаци. Следващият етап на продажба ще започне през декември, след като на 30 ноември се проведе жребият за европейското. Тогава билетите ще се предлагат само на привърженици от страните участници.", "date": "2019.07.15", "title": "УЕФА е получила рекордни заявки за билети за Евро 2020"}
{"url": "https://www.dnevnik.bg/sviat/2019/07/15/3938579_vovan_i_leksus_-_ruskite_telefonni_momcheta_zabludili/", "text": "Те се наричат Вован и Лексус, но истинските им имена са Владимир Кузнецов и Алексей Столяров. Това са двама руски шегаджии, известни още като \"пранкстъри\" (от английската дума prankster за майтапчия, шегаджия), които се представят за други хора по телефона, за да заблудят своя събеседник. \"Ало, господин Президент...\" На 8 юли Вован и Лексус  публикуваха в \"Ютюб\" записи на разговори  с министър-председателя на Северна Македония Зоран Заев. В част от тях двамата шегаджии влизат в образа на бившия украински президент Петро Порошенко. Записите са от три телефонни разговора, правени вероятно през август 2018 г., февруари и април 2019 година. В първия се чува мъжки глас, който поздравява Заев на английски език с източноевропейски акцент. \"Господин Президент, вие ли сте?\", пита Заев. \"Да, аз съм, надявам се, че времето в Македония е хубаво\", казва гласът. Оттук Заев приема, че разговаря с Порошенко. Много ясно си личи, че записът е монтиран - след обичайната размяна на любезности за времето, \"Порошенко\" веднага започва да говори за \"руската агресия\", която \"е стигнала\" до страната на Заев. Той споменава събития в Гърция, очевидно, за да засили доверието или да извлече оценка за ситуацията от своя събеседник. По това време (през лятото на 2018 г.), Гърция тъкмо е изгонила двама руски дипломати от страната. Причината: двамата са обвинени, че чрез подкупи са се опитвали да възпрепятстват подписването на споразумението за уреждане на спора за името между Гърция и Македония. В мрежата на измамниците Показателен е начинът, по който руските медии съобщават за телефонната измама - в материалите в пресата изобщо не се споменава този епизод от разговора. Вместо това фокусът е върху двама руснаци, които се представят за Порошенко. Фалшивият Порошенко казва на Заев, че е роднина на Александър Велики. Вован и Лексус са известни на широка аудитория в Русия от 2014 - годината, когато Крим бе анексиран. Те са имитирали безброй личности от спорта, политиката и шоубизнеса, но коронният им номер е Порошенко, следван от бившия украински министър-председател Арсений Яценюк. Двамата шегаджии са успявали да заблудят и американски политици, включително покойния сенатор Джон Маккейн, както и специалния представител на Украйна Курт Волкър и норвежкия генерален секретар Йенс Столтенберг. През 2018 г. двамата шегаджии успяват да измамят и бившия британски министър на външните работи Борис Джонсън, като в разговора с него се представят за новия министър-председател на Армения Никол Пашинян, заел поста след протести на опозицията. \"Телефонните момчета\" Изборът на жертвите и фактът, че сред тях няма руски политици, както и това, че Вован и Лексус имат достъп до телефонните номера на държавни ръководители и високопоставени служители, пораждат съмнения за участие на руските тайни служби. Говорителят на Порошенко Светослав Зехолко също изрази подобно подозрение. През 2016 г. двамата комици се опитаха да пробутат фалшиво интервю с Порошенко на \"Ню Йорк таймс\", но репортери от медията отправиха запитване до пресслужбата на Порошенко и измамата лъсна. Зехолко обвини руските тайни служби, а двамата шегаджии отрекоха връзката. Веднъж обаче шегите им стигнаха твърде далеч дори и за Кремъл. През септември 2015 г. Вован (Кузнецов) се обажда на британския певец Елтън Джон, представяйки се за Владимир Путин. Поп звездата взима приятелския разговор за чиста монета и дори разказва за това в акаунта си в \"Инстаграм\". Той благодари на руския президент за интереса му към въпросите на ЛГБТ общността и дори предлага лична среща. Тогава Кремъл бе принуден да реагира: последва обаждане от истинския Путин, който се извини на Елтън Джон за действията на \"телефонните момчета\", както Путин нарича двамата шегаджии. Защо отново Порошенко? Какви са мотивите на двамата телефонни измамници отново да се заиграват с Порошенко, който от два месеца вече не е президент на Украйна? Може би има значение настоящият момент - на 21 юли в Украйна ще бъде избран нов парламент и се очаква, че партията на Порошенко ще се превърне в една от най-влиятелните опозиционни сили в страната.", "date": "2019.07.15", "title": "Вован и Лексус - руските \"телефонни момчета\", заблудили Заев, Порошенко и Маккейн"}
{"url": "https://www.dnevnik.bg/bulgaria/2019/07/15/3938643_anonimen_meil_razprostrani_lichni_danni_za_milioni/", "text": "Анонимни хакери разпространиха днес до медиите масив от 57 папки, с над 1 млн. реда, съдържащи ЕГН, имена, адреси и дори доходи. Според авторите на лийка информацията е добита от един от сървърите на Министерството на финансите. При преглед на информацията в тях  \"Капитал\"  откри данни на няколко журналисти от вестника, както и на финансовия министър Владислав Горанов. \"Характерът на данните вътре говори по-скоро, че те произхождат от Националната агенция за приходите (НАП)\", отговориха от ведомството на Горанов на запитване на \"Капитал\". \"НАП и специализираните органи в МВР и ДАНС проверяват сигнал за потенциална уязвимост на компютърната система на Националната агенция за приходите. В момента се извършва проверка реални ли са данните на посочената връзка, за които се твърди, че са на МФ. Допълнителна информация ще бъде предоставена по-късно,\" се казва в официалния отговор до изданието.  Според анонимния имейл това не е целият масив от изтекли данни. \"Правителството ви е бавноразвиващо се. Състоянието на киберсигурността ви е пародийно\", пишат авторите му. Още за това какво съдържат файловете и как са групирани четете  тук. ", "date": "2019.07.15", "title": "Анонимен имейл разпространи лични данни за милиони български граждани и фирми"}
{"url": "https://www.dnevnik.bg/sviat/2019/07/15/3938639_vsiako_deseto_dete_po_sveta_prez_2018_g_e_bilo_bez/", "text": "През 2018 г. близо 20 милиона деца по света, или повече от едно на всеки десет, нямат поставени ваксини, които спасяват живота - срещу морбили, дифтерит и тетанус, сочат данни на Световната здравна организация и Фонда на ООН за защита на децата (УНИЦЕФ). Половината от тях са в 16 бедни държави най-вече в Африка, както и в Азия, Близкия изток и Хаити в Карибско море. Проблемът допълнително се усложнява от това, че ако се разболеят, децата там са и с ограничен достъп до професионална медицинска помощ. Двете организации  съобщиха  в понеделник, че практически през последното десетилетие има стагнация на около 86% в дела на децата, ваксинирани с трите дози срещу дифтерит, тетанус и коклюш (DTP3) и едната доза срещу морбили. В действителност за ликвидиране на тези заразни заболявания би трябвало да се ваксинират поне 95% по света. За България е притеснително, че е съсед или е в района на страни с едни от най-лошите показатели за ваксиниране срещу морбили. Четири държави в топ 10 са Сърбия, Румъния, Албания и Украйна. С изключение на Грузия останалите са в Африка или разкъсваната от гражданска война Йемен. През 2010 г. в Украйна едва 56% от децата са били имунизирани срещу морбили, а през миналата година този дял е достигнал 91%. В Сърбия обаче делът е намалял за този период от 95 на 92 процента, в Албания - от 99% на 96%, а в Румъния - от 95% на 90%. Само спрямо 2017 г. увеличението през миналата година на случаите с това заболяване е двойно - до почти 350 000.", "date": "2019.07.15", "title": "Всяко десето дете по света през 2018 г. е било без ваксина, спасяваща живота"}
{"url": "https://www.dnevnik.bg/evropa/2019/07/15/3938677_fon_der_laien_shte_napusne_kabineta_na_merkel/", "text": "Германският министър на отбраната и номинирана за председател на Европейската комисия Урсула фон дер Лайен обяви, че ще напусне поста независимо какво ще стане утре при гласуването на номинацията ѝ в Европейския парламент. Фон дер Лайен, която  европейските лидери предложиха да оглави комисията  по-рано този месец, написа в \"Туитър\", че \"за да служи на Европа с цялата си сила\", ще подаде оставка. Това ще се случи \"независимо от резултата\" на утрешното гласуване. \"Ще поискам доверие от европейския парламент\", написа тя. Германският канцлер Ангела Меркел каза, че уважава решението. \"То дава да се разбере, че Урсула фон дер Лайен е взела решение за нов етап в живота си\", каза Меркел, цитирана от \"Ройтерс\". Предстои да се разбере кои са следващите стъпки, каза Меркел, имайки предвид както вота в европарламента, така и въпроса кой ще наследи Фон дер Лайен като министър на отбраната. Утре Фон дер Лайен ще е изправена пред трудно гласуване, тъй като не е известно дали ще събере достатъчно подкрепа, за да застане начело на комисията. Дори това да се случи, мнозинството ѝ може да се окаже крехко.", "date": "2019.07.15", "title": "Фон дер Лайен ще напусне кабинета на Меркел независимо от вота в европарламента"}
{"url": "https://www.dnevnik.bg/sviat/2019/07/15/3938572_modelut_na_trump_suzdai_kriza_otstupi_obiavi_pobeda/", "text": "С дързък и декларативен тон, с цялата деликатност на чук, стоварващ се върху наковалня, президентът Доналд Тръмп очерта един вече познат модел в управлението си: създай криза, отстъпи, обяви победа, продължавай напред. \"Не само не отстъпих, а настъпих\", каза той в петък. Но както и да го нарича, Тръмп се отказа от обещанието си да включи спорен въпрос за гражданството в преброяването през 2020 година. Американският президент нареди на подобната си на булдозер администрация да даде заден ход, като обяви, че ще се откаже от стремежа си да изясни гражданския статус на всички живеещи в САЩ при предстоящото преброяване на населението. Вместо това той нареди на други агенции да споделят информация с министерството на търговията, което ръководи провежданото на всеки 10 години проучване. Мярката за спасяване на имиджа му, обявена тържествено в четвъртък в Розовата градина на Белия дом, подчерта манията на президента да обявява \"победа\" дори пред лицето на поражението. От самото създаване на администрацията си  той демонстрира нежелание  да признае дори дребните ѝ грешки. След като в продължение на близо две години води борба в съда и в медиите, за да включи в преброяването въпроса за гражданството, тази седмица Тръмп заяви, че той е ненужен, защото споделянето на данни на федерално равнище ще доведе до по-точни резултати. \"Вече установяваме кои са граждани и кои - не. И, мисля, по-точно\", каза Тръмп без доказателства само 12 часа след като подписа указа. Критици, включително Американският съюз за граждански свободи (ACLU), който заведе успешен иск срещу администрацията, за да попречи на въпроса за гражданството, не се съгласиха. \"Тръмп може да твърди днес, че е победил, но това не е нищо повече от пълно, унизително поражение за него и администрацията му\", заяви Дейл Хо, директор на Проекта за избирателни права към организацията. Има индикации, че поддръжници на Тръмп, които настояваха президентът да продължи борбата, също са недоволни от резултата. вместо с обичайната какофония от подкрепящи президентските действия изявления. Сцената напомняше на друга, разиграла се на същото място преди шест месеца. Тогава Тръмп обяви, че е \"много горд\" да обяви споразумение, което ще сложи край на изтощителното спиране на работата на правителството. До него доведе собственото му настояване Конгресът да финансира  стена по границата между САЩ и Мексико . Въпреки перченето на Тръмп конгресмените не предоставиха никакво подобно финансиране, а президентът отстъпи пред лицето на засилващите се критики и въпреки това обяви победа. Седмици по-късно, след като конгресмени отново отхвърлиха искане на Тръмп за финансиране на строежа на стена, той се похвали, че \"се строи стена, докато говорим\". \"Ще трябва да сте в изключително добра форма, за да прескочите тази\", добави той. \"Мисля, че ще им е много по-лесно да се изкатерят на връх Еверест.\" Всъщност Тръмп е увеличил смайващо малко дължината на бариерите по границата с Мексико, въпреки че водещото му обещание по време на предизборната кампания през 2016 г. беше да построи стена. Тръмп следваше аналогична схема и в деня, когато неговата партия загуби Камарата на представителите на изборите в средата на мандата, водейки до разделен Конгрес и поток от започнати от демократите надзорни разследвания. Президентът беше непреклонен, заявявайки пред медиите: \"мисля, че това беше много близко до пълна победа\". дори когато е ясно като бял ден. Той спечели известност, а след това - и Белия дом, с неуморна самореклама и шумно рекламиране на \"Изкуството на сделката\". От гледна точка на Тръмп признаването на поражение би представлявало екзистенциален политически риск за кандидата, известен с това, че сплотяваше поддръжниците си с обещания като \"ще спечелим толкова много, че ще ни омръзне да печелим\". Тръмп се втурва да обявява победа и във външните отношения, дори когато фактите показват много различна картина. След първата му среща със севернокорейския лидер Ким Чен-ун Тръмп обяви категорично в \"Туитър\", че \"вече няма ядрена заплаха от Северна Корея\", въпреки, че нямаше никаква промяна в доказаните запаси на Пхенян. А миналия месец той прегърна Ким в  демилитаризираната зона  на Корейския полуостров и настоя, че втората им среща, състояла се по-рано тази година във Виетнам, е била успех, въпреки че демонстративното му напускане тогава привлече голямо внимание. Тръмп отложи и тежките мита, които миналия месец обяви, че ще наложи на Мексико, в опит да подтикне страната да спре рязкото повишаване на броя на случаите на незаконно пресичане на границата. Но дори докато отстъпваше, американският президент намери основание да обяви победа по основно обещание от предизборната си кампания, което като цяло остана неизпълнено, в момент, когато той се готви да започне официално кампанията си за преизбиране през 2020 година. След като Тръмп заяви, че сделката \"ще намали в голяма степен или ще спре нелегалната имиграция, идваща от Мексико в САЩ\", той си навлече подигравките на демократите, включително на лидера на демократите в Сената Чък Шумър, който обяви саркастично в отговор, че това е била \"историческа нощ\".", "date": "2019.07.15", "title": "Моделът на Тръмп: Създай криза, отстъпи, обяви победа, продължи напред"}
{"url": "https://www.dnevnik.bg/sviat/2019/07/15/3938680_gurciia_realizira_purvichen_bjudjeten_izlishuk_ot_382/", "text": "Гръцкото правителство е постигнало първичен бюджетен излишък в размер на 382 млрд. евро през първото полугодие, повече от заложената цел, благодарение на по-големите приходи, съобщи финансовото министерство на страната, предаде \"Ройтерс\". Правителството очакваше в периода януари - юни страната да реализира първичен бюджетен дефицит от 1.57 млрд. евро, което означава, че реално регистрираният излишък е преизпълнил с 1.95 млрд. евро заложената цел. Излишъкът не взима предвид бюджетите на социалното осигуряване и местната администрация. Данните на правителството се различават от тези, представяни от международните кредитори, но показват състоянието на финансите на страната. Нетните данъчни постъпления възлизат на 23.4 милиарда евро, т.е. 1.9 млрд. над целта. Разходите са в размер на 26.1 млрд. евро, което е със 191 милиона евро по-малко от предвиденото. Правителството очаква за тази година първичен бюджетен излишък в размер на 3.6 процента от икономическото производство според бюджетната програма за 2019 г., посочва агенцията. /БТА", "date": "2019.07.15", "title": "Гърция реализира първичен бюджетен излишък от 382 млн. евро през първото полугодие"}
{"url": "https://www.dnevnik.bg/analizi/2019/07/15/3938631_ruskata_kampaniia_za_vunshna_namesa_-_nezakonna_i_i/", "text": "Още от 2013 година Кремъл използва лостове за външна намеса в чужди държави с цел формирането на политически нагласи. Засегнати от това са почти всички европейски държави. До този извод стига проучване на американската фондация \"Джърман Маршал фънд\", изброяващо детайлно намесите на руската държава в други страни. За да манипулират обществената дискусия, особено по време на избори и референдуми, контролирани от Кремъл информационни канали целенасочено са разпространявали дезинформации, крайно тенденциозни съобщения и популистки истории. И това няма нищо общо с плурализма и поднасянето на балансирана и обективна информация, което иначе би било в духа на свободните общества - тук става дума за незаконна намеса. Тези нови дезинформационни кампании използват това, че в днешния дигитален свят хората са затрупани с информация. Информационното пространство е залято от огромно количество лъжи, полуистини или абсурдни новини. При това тук не става дума за добавяне на нови данни и факти за дадено събитие, а по-скоро за посяване на съмнения у гражданите чрез засилване на \"информационния шум\" по дадена тема. По този начин истинските факти и обстоятелства биват подкопавани или обезценявани като една от многото възможности. За \"лошия елит\" и \"добрия народ\" Не е обаче само Русия - Китай и други авторитарни държави също провеждат такива дезинформационни кампании за манипулиране на обществения дискурс в демократичните страни. Уж с цел разширяване на свободата на мненията и на печата целенасочено се използват възможностите на \"отвореното общество\" (по Карл Попър) за подкопаване на същото това общество. Същевременно тези авторитарни държави са възприели репресивен подход към свободните медии вътре в страната, което ги превръща в нещо като \"дигитални диктатури\". Става дума за нова форма на експанзивен дигитален авторитаризъм, който застрашава постиженията на демокрацията. Политическата стратегическа цел е да се подкопаят демократичните процеси. Точно затова в официалните руски медии като RT (Russia Today) или \"Спутник\" като постоянен мотив се разпространява наративът за \"лошия елит\", който управлявал \"добрия народ\", което обезсмисляло напълно изборите. Известният от съветско време мотив за \"капиталистите\", които поробват \"пролетариата\", е трансформиран в постмодерен популистки вариант. Както и по съветско време, този антиелитарен наратив често се допълва от антиамерикански настроения. Стратегията на Кремъл включва и това да се внушава, че западните демокрации са политически изчерпани. В изследване на Гордън Рамси и Сам Робъртшоу от Политическия институт на лондонския \"Кингс колидж\", резултатите от което бяха публикувани тази пролет, двамата са установили, че от общо 2641 публикации на РТ и \"Спутник\" по вътрешнополитически теми във Великобритания, САЩ, Франция, Германия, Швеция, Италия и Украйна цели 2157, т.е. 81.7%, са били пълни с клишета за политическата дисфункция на демокрациите. В един строй с популистите Обезценяването на политическите процеси в Европа трябва да прикрие недемократичната природа на руската система и да легитимира властта на президента Путин. Освен това целта на кремълските намеси в Европа е да отслабят определени политически групи и партии, които не одобряват политиката на руския президент и подкрепят санкциите срещу Русия. Подкрепа в медиите на Путин получават най-вече популистки партии в Европа и протестни движения като \"жълтите жилетки\" във Франция. До каква степен контролираният от Кремъл тв канал РТ се концентрира в информациите си на френски език върху движението на \"жълтите жилетки\" показва изследване на платформата Аvaaz от пролетта на 2019 година. Възходът на популистките партии в Европа със сигурност се дължи на редица политически, исторически, културни, икономически и социални причини. Но несъмнено контролираните от Кремъл медии засилват подобни тенденции, като разпространяват популистки идеологии, поляризираща пропаганда и откровена дезинформация.", "date": "2019.07.15", "title": "Руската кампания за външна намеса - незаконна и успешна в почти цяла Европа"}
{"url": "https://www.dnevnik.bg/sport/2019/07/15/3938691_rekordyor_ot_kom-emine_se_nasochva_kum_nov_velonosen/", "text": "Планинският колоездач Борислав Йорданов се готви за новото си приключение. Той се отправя към \"Нов велоносен поход Рила - Родопи\", обявиха от екипа му. Йорданов, който преди по-малко от две години  постави рекорд  за скоростно изминаване на туристическия маршрут \"Ком-Емине\" с колело, сега си постави за цел да измине 440 км на колело от Боровец до крепостта \"Мезек\" близо до Свиленград. Трасето е част от международния туристически маршрут Е8 и е с 12 000 м положителна денивелация. Предизвикателството ще започне на 17 юли. Йорданов има намерение да измине маршрута с планински велосипед за около два дни. При пробното му преминаване преди няколко седмици той е завършил за по-малко от пет дни. \"Това ще е първото скоростно преминаване на маршрута, а целта е да се постави висок времеви стандарт за преминаването му. Така Боби и поддържащият го екип от клуб \"Велораптор\" се надяват да популяризират както познатия сега маршрут, така и да предизвикат интерес и други колоездачи да го преминат\", заявиха от екипа на Йорданов. Колоездачът няма да следва изцяло туристическия пешеходен маршрут, а където теренът позволява, ще премине през обходни пътища, подходящи за колоездене. Това се налага и поради факта, че някои участъци от Е8 са силно неподдържани, с много свличания и срутвания, паднали и непочистени дървета, се посочва в информацията. С предизвикателството Йорданов цели също да се обърне внимание на общините да започнат да полагат повече грижи.  Боровец, връх Мусала, Белмекен, Юндола, Каратепе, язовир Беглик, Ягодина, Триград, Пампорово, Рожен, хижа Свобода, хижа Сини Връх и крепостта Мезек близо до границата с Гърция.", "date": "2019.07.15", "title": "Рекордьор от \"Ком-Емине\" се насочва към нов \"Велоносен поход\""}
{"url": "https://www.dnevnik.bg/analizi/2019/07/15/3938082_ima_li_organizirana_prestupnost_v_bulgariia/", "text": "Има ли организирана престъпност в България? Въпросът е много интересен, защото съществува голямо разминаване между това, което мислят хората, и това, което твърди ръководството на МВР.", "date": "2019.07.15", "title": "Има ли организирана престъпност в България?"}
{"url": "https://www.dnevnik.bg/photos/2019/07/15/3938166_fotogaleriia_teatur_sulza_i_golem_smeh_i_oshtekomiksi/", "text": "Автор rosiraycheva50._, препоръчвания 4.", "date": "2019.07.15", "title": "Фотогалерия: Театър \"Сълза и голем смех\" и още комикси"}
{"url": "https://www.dnevnik.bg/politika/2019/07/15/3938147_pravitelstvoto_shte_uvelichi_dnes_4_puti_bjudjetniia/", "text": "Правителството се събира днес на извънредно заседание за актуализация на бюджета. То е необходимо заради покупката на 8 нови изтребителя F-16 Блок 70 от САЩ. Сумата от 1,256 млрд. долара трябва да бъде платена наведнъж, като се очаква България да получи обратно от САЩ около 60 млн. долара след решение на Конгреса. В сряда кабинетът  одобри  параметрите на договора, а в четвъртък министърът на отбраната Красимир Каракачанов  подписа  пакета от 4 договора Сумата, която трябва да се осъществи накуп съгласно разговорите с американската страна, не е разчетена в Закона за държавния бюджет. За да влезе в сила договорът той трябва да бъде ратифициран и от Народното събрание. Очаква се това да стане още следващата седмица заедно с актуализацията на бюджета. Горанов уверява, че плащането няма на спре работата по другите два проекта за модернизиране на армията – за бронирани и транспортни машини за съхопътните войски, и за два кораба за военноморските сили. В предложението за актуализация на бюджета за 2019 г., планираният дефицит от сегашните 0.5% ще се увеличи на 2%. Емитираният вътрешен дълг от 300 млн. лв. в края на миналия месец не е пряко свързан със сделката с \"Локхийд Мартин\",  твърди Горанов в интервю публикувано на сайта на финансовото министерство . В репортажа си за интервюто \"Ройтерс\" допълва, че в понеделник правителството планира да емитира още 200 млн. лв дълг с 20-годишен падеж. Обявата на БНБ е за аукцион на 22 юли. На него ще бъдат предложени от емитираните през юни 20-годишни облигации с годишен купон 1.5%, от които на предишния аукцион бяха продадени книжа за 100.6 млн. лв. при обявен максимум 200 млн. лв. Преди броени дни западна консултантска агенция  предупреди клиентите си в бизнес средите , че не е изключено заради еднократното и авансово плащане на цялата сума да се наложи в следващите 2 години някои европроекти да не получат достатъчно съфинансиране и да се забавят. Бяха посочени и конкретни сфери - инфраструктура, транспорт, енергетика. \"Дефицитът ще бъде около 2%, съвсем малко отгоре вероятно по план. Число, което е в съответствие е и под 3% по маастрихтските критерии. Тоест не смятам, че това еднократно усилие би трябвало да се разглежда като сериозно разхлабване на фискалната дисциплина\", казва Горанов в интервюто. Той смята, че \"това няма да засегне останалите сфери\". \"Ройтерс\" обяснява, че 2% е под прага за дефицит, който би поставил под въпрос желанието на България да влезе в т.нар. чакалня за еврото. Агенцията напомня още, че според 3-годишната рамка би трябвало бюджетът за 2020 г. да е балансиран.", "date": "2019.07.15", "title": "Правителството ще увеличи днес 4 пъти бюджетния дефицит заради Ф-16"}
{"url": "https://www.dnevnik.bg/sport/2019/07/15/3938200_fotogaleriia_epichnata_tenis_bitka_mejdu_djokovich_i/", "text": "Новак Джокович остава на трона на \"Уимбълдън\", след като спечели за пети път в кариерата си най-ценния от турнирите от Големия шлем. Световният №1 надигра Роджър Федерер в зрелищен финал - 7:6 (5), 1:6, 7:6 (4), 4:6, 13:12 (3). Сблъсъкът предложи невероятни емоции и донесе 16-а титла от Шлема на сърбина.", "date": "2019.07.15", "title": "Фотогалерия: Епичната тенис битка между Джокович и Федерер"}
{"url": "https://www.dnevnik.bg/sviat/2019/07/15/3938091_razgovori_za_kosovo_i_metro_v_belgrad_vodiat_makron_v/", "text": "Европейски или двустранни въпроси ще са на дневен ред по време на посещението на френския президент Еманюел Макрон в Белград днес и утре? Въпросът занимава и френски, и сръбски медии, след като държавният глава очерта Франция като най-сериозната спирачка пред евроинтеграционните планове на Западните Балкани. Визитата се очакваше още миналата година и се отложи по вътрешнополитически причини на Париж. От април в сръбски медии се съобщава, че тя вероятно ще се състои през юли, такава възможност е споменавал и сръбският президент Александър Вучич. Едва преди няколко дни обаче визитата бе потвърдена. Екипът на Вучич настоява, че Косово и европерспективата на Сърбия ще са основните ми в разговорите с Макрон, заедно с възможностите за икономическо сътрудничество. Дни преди първата визита на френски президент в Белград от 18 години Вучич каза в интервю за публичната телевизия РТС, че ролята на \"трудолюбивия и енергичен мъж\" в Европа нараства и той е един от \"двамата най-големи европейски лидери, на които принадлежи бъдещето\". Вчера Вучич избра да коментира очакванията си от посещението  в профила си в \"Инстаграм\" . Там той написа, че Сърбия и Франция са на път а постигнат \"по-високо ниво на политическо и икономическо сътрудничество\". Без нови членки Президентът очаква по време на посещението да бъдат подписани поне 20 споразумения (според  \"Блиц\"  пет от тях в отбраната) и изтъква възможностите за икономическо сътрудничество като ключови за френския лидер. Сръбски медии обаче обръщат внимание на коментарите му, че Европейският съюз не бива да приема нови членове (въпреки че на Балканите повечето страни са кандидати, от тях две преговарят с блока), докато не се самореформира. Анализатори отбелязват, че позицията му засилва усещането за безперспективност на Западните Балкани, включително сред държави като Северна Македония и Албания, на които европейските лидери обещаха дата за преговори тази година срещу реформи. В началото на юли, преди поредната среща на върха от Берлинския процес в Познан, Париж трябваше да е домакин на среща на лидерите на Сърбия и Косово. Тя обаче бе отменена и това повдигна въпроса за възможността Франция да влияе на справянето с проблемите на Западните Балкани. Друга спорна тема между Берлин и Париж, свързана с Балканите, е споразумението за промяна на границата между Сърбия и Косово - докато Франция допуска, че то би могло да се осъществи, за Германия това е поредният потенциален източник на национализъм на Балканите. Метро в Белград \"Премахване на напрежението\" във връзките между Сърбия и Франция е целта на посещението, отбелязват френски медии,  цитирани от в. \"Данас\" . Изданието отбелязва, че друг възможен предмет на разговор може да е изграждането на метро в Белград в споразумение с френската компания \"Алстом\" (това  твърди  и представител на Френско-сръбската икономическа камара в сръбската столица). Макрон трябва да присъства и на официалното представяне на обновения паметник с надпис \"Обичаме Франция така, както тя ни обича\", който бе замазан с черна боя в края на миналата година. Според френския \"Експрес\" Косово нажежава страстите между Париж и Берлин още откакто френски съд отказа да предаде на сръбските власти косовския премиер Рамуш Харадинай, задържан във Франция.", "date": "2019.07.15", "title": "Разговори за Косово и метро в Белград водят Макрон в Сърбия"}
{"url": "https://www.dnevnik.bg/bulgaria/2019/07/15/3938195_dnes_zapochva_goliamata_bitkata_za_nov_glaven_prokuror/", "text": "Днес Пленумът на Висшия съдебен съвет (ВСС) открива официално процедурата по избор на нов главен прокурор. С днешното заседание се дава начало на голямата битка за наследник на Сотир Цацаров, чийто 7-годишен мандат на поста изтича на 10 януари 2020 г. Призивите на магистратите са за достоен и независим професионалист от системата, както и за прозрачен избор. Постът е \"апетитен\" заради правомощията и по същата причина темата за независимостта е особено чувствителна - главният прокурор ръководи централизираната структура на държавното обвинение, има правомощия да инициира проверки и разследвания включително и срещу висши държавни служители. Докато днес ВСС заседава, пред сградата е организиран и протест \"Главен прокурор на Закона, а не на Мафията\" с настояване за избор на независим и достоен кандидат. Процедурата по избор е тежка и ще продължи няколко месеца. По закон най-ранната възможна дата за откриване бе 10 юли, а най-късната - 10 септември. По предложение на самия Цацаров преди няколко седмици  ВСС прие официална хронограма  (график – бел. ред.), по която да се движи изборът, и той започва възможно най-рано. На четири последователни заседания на пленума ще могат да бъдат предлагани кандидатите за поста на Цацаров. Номинациите могат да бъдат издигани единствено от поне трима членове на прокурорската колегия на ВСС (членовете на колегията са 11 - главният прокурор, петима избрани от Народното събрание, един следовател и четирима, избрани от прокуратурата) или от министъра на правосъдието. Досега нито един правосъден министър не е правил предложение при избора на главен прокурор, а Данаил Кирилов вече заяви, че също няма да се възползва от правомощието си. Въпреки това той каза, че оставя \"вратата отворена\" за подобна инициатива,  ако процедурата започне \"да се изкривява\"  или в извънредни случаи – ако няма нито един кандидат например. Процедура, която отваря проявлението на множество страсти Данаил Кирилов допуска, че ако предложи име , то веднага ще бъде атакувано като кандидатура на управляващото мнозинство. \"Погледнете всички публични подбори назад във времето, такава процедура винаги отваря проявлението на множество страсти, част от които са извън логиката, морала и правото\", коментира Кирилов в интервю. На четири последователни заседания ще се издигат кандидатурите - датите са 18, 22, 25 и 29 юли. А срокът номинираните да представят концепциите за работата си начело на прокуратурата е 12 август. Етичната комисия на ВСС и Комисията по атестирането трябва да изготвят становищата си за всеки от тях до 17 септември. Срокът за неправителствените и научните организации да изпратят становищата си е 16 октомври. Пламен Георгиев – разследван, Иван Гешев отказва да влиза в \"тази кална битка\"  Официални кандидати за нов главен прокурор все още няма, а първата възможна дата за номинация е в четвъртък. До момента нито един прокурор не е оглавявал държавното обвинение и призивите са този път да бъде избран \"човек отвътре\". Неофициално в съдебната система се обсъждат различни имена за бъдещ главен прокурор и той ще бъде пети поред, откакто действа новата конституция. Сред тях е настоящият заместник на Цацаров - Иван Гешев, който е един от най-активните в публичните и медийни изяви. Гешев е сред най-разпознаваемите лица в прокуратурата още откакто бе начело на Специализираната прокуратура. През последните месеци той присъства на повечето официални срещи редом до главния прокурор, на много от визитите му в чужбина, а миналата седмица бе и в парламента. Заместникът на Цацаров многократно е бил питан дали ще се съгласи да бъде номиниран и дали ще участва в надпреварата. И многократно е отговарял повече от еднозначно – 99% не. Пред \"Дневник\" на въпроса Гешев заяви, че  \"в тази кална битка\" няма да участва. Говорителят на главния прокурор и ръководител на специализирания отдел на Върховната касационна прокуратура Румяна Арнаудова също е сред хората, за които неофициално се говори, че може да бъде издигната. До момента тя нито потвърждава, нито отрича възможността да бъде претендент за поста. Името на друга дама – Емилия Русинова, която оглавява Софийската градска прокуратура, е сред обсъжданите заедно с това на окръжния прокурор на Пловдив Румен Попов. Сред имената, които неофициално се споменаваха още преди месеци, бе и това на шефа на антикорупционната комисия Пламен Георгиев. Преди 7 години той бе конкурент на Цацаров за поста. В момента обаче Георгиев е в дълъг отпуск, докато срещу него и съпругата му  тече проверка на данъчните и прокуратурата  след скандала с постройките на терасата на жилището му, навес и барбекю, за които няма документи. \"Нито имам желание, нито някой е говорил с мен по този въпрос. Благодаря на тези, които са дали оценка за работата ми, но моята работа е в комисията. Казвам го категорично и ясно. И аз четох по медии, но нито някой е говорил с мен, нито аз намирам своето поприще на друго място\",  заяви Георгиев пред \"Дневник\"  на въпрос дали би се включил в надпреварата за поста на Цацаров. В последните дни за поста бе споменат и следователя от Столичната следствена служба Бойко Атанасов. Без да бъде издигнат официално, предложен и подкрепен от трима членове от прокурорската колегия на ВСС или от министър Данаил Кирилов, нито един от изброените не може да се включи в надпреварата. Държавният глава може да откаже да го назначи След като станат известни имената на кандидатите и бъдат изслушани концепциите им, ВСС преминава към избор. Той е насрочен за 24 октомври и ще бъде направен с т.нар. квалифицирано мнозинство - за да бъде избран един кандидат, трябва да получи подкрепата на не по-малко от 2/3 от членовете на ВСС. На практика поне 17 от общо 25 членове на съвета трябва да подкрепят бъдещия главен прокурор. Ако няма силни кандидати, които да бъдат спечелят минимум 17 гласа, то избор няма да има и процедурата започва отначало. Ако бъде избран кандидат, ВСС изпраща предложение до президента, а той от своя страна може да подпише или да откаже да подпише указ за назначаването му. Ако държавният глава се възползва от правомощията си, то може да е еднократно и трябва да обяви подробни мотиви за отказа. В такъв случай процедурата се връща отново във ВСС и започва отначало. Ако съдебният съвет избере повторно същия кандидат, то президентът е длъжен да го назначи с указ, който се обнародва в Държавен вестник. Президентът започна консултации през май, премиерът видя намеса Още през месец май президентът Румен  Радев започна консултации  за изготвяне на критерии за избора на нов главен прокурор. След срещата си с държавния глава Сотир Цацаров коментира, че  консултациите са прибързани . Ден по-късно Радев се срещна с председателя на Върховния касационен съд Лозан Панов, който  е на мнение, че изборът е предопределен . Председателят на Върховния административен съд Георги Чолаков е предложил по време на консултациите  да бъде създаден независим орган , който да има правомощия да разследва главния прокурор. Представляващият Висшия съдебен съвет Боян Магдалинчев изрази от своя страна надежда следващият главен прокурор  да бъде от системата . Той предупреди и че ако няма нито един силен кандидат, може да не се стигне до избор на главен прокурор от първия път. Новият главен прокурор да бъде избран с ясни критерии и при прозрачна процедура, да познава достатъчно добре системата отвътре, да се ползва с широка подкрепа и да бъде политически независим. Около тази фигура за наследник на Сотир Цацаров се обединиха  неправителствени и професионални организации , които участваха на кръгла маса в президентството. Серията от срещи на президента предизвика  коментар и от премиера Бойко Борисов , който видя опит за намеса на Радев в съдебната система. Президентът от своя страна отвърна с коментар, че  не кани магистрати на вечеря  в дома си, а по-късно повторно заяви, че  не е надхвърлил правомощията си . Законът посочва какви са критериите за новия главен прокурор В Закона за съдебната власт са описани подробни изисквания към кандидатите - за висока професионална компетентност (знания и практически опит в съответната област на правото), \"способност за налагане на висок етичен стандарт\", \"висока професионална компетентност: да притежава задълбочени знания в областта на правото, богат практически опит в съответната област на правото, ръководни и административни умения, изявени аналитични способности\". Въведено е и изискването за \"изявена независимост, воля за налагане на законността, решителност при изпълнение на служебните задължения и принос за утвърждаване на правовата държава\". \"Жизненоважно е бъдещият главен прокурор да притежава изискуемата от закона способност за придържане и налагане на висок етичен стандарт, като бъде \"кристално\" чиста личност, с неоспорими морални и етични качества и несъмнен интегритет. В никакъв случай не трябва да е политически обвързана фигура, нито по какъвто и да е начин да е близък или свързан с лобита, икономически и/или задкулисни кръгове\", заявява в  официалната си позиция Асоциацията на прокурорите в България . В интервю за \"Дневник\" председателят на Съюза на съдиите в България  Калин Калпакчиев коментира , че ако се снеме неограничената и безконтролна власт от фигурата на главния прокурор, това ще доведе до естествено отпадане на нездравия интерес на политическата власт да си гарантира назначаване на лоялен главен прокурор. Това може да се случи само с цялостна промяна на устройството и функциите на прокуратурата, без това да означава изключването й от съдебната власт. И протестиращи ще настояват за политически независим кандидат Докато трае процедурата, пред сградата на ВСС на ул. \"Екзарх Йосиф\" е организиран и протест, а инициативата е на гражданско движение БОЕЦ. Организацията настоява кандидатите за наследник на Цацаров да отговарят на няколко критерия. Първият от тях е те да не са заемали длъжности, на които да са били назначени или излъчени от политически партии. Второто изискване е да не са членували в БКП и да не са свързани по никакъв начин с Държавна сигурност. Третото изискване е бъдещият главен прокурор да се ползва с доверието на гражданското общество, като чрез действията и професионалната си работа да е доказал, че е независим и неподвластен на управляващите. Паралелно се обсъждат поправките в закона за \"тримата големи\" Преди няколко седмици правосъдният министър Данаил  Кирилов представи публично проекта  си за законодателни промени, които позволяват разследване на \"тримата големи\" в съдебната власт (главния прокурор и председателите на Върховния касационен и на Върховния административен съд). За подобни поправки се говори отдавна, а Кирилов обясни, че с тях отговаря на изискванията в докладите на Европейската комисия и препоръките, отправени в тях. В същото време от Комитета на министрите, отговарящ за изпълнението на решенията на Европейския съд по правата на човека (ЕСПЧ), заявиха в официално съобщение, че комитетът \"не е поставял изискване за промяна на процедурата за освобождаване от длъжност (или за разследване) на председателите на върховните съдилища на България\", а само за главния прокурор. Проектът за промени в закона на Кирилов бе посрещнат с  критики и от други десет неправителствени организации  малко след като бе обявен публично, но Сотир  Цацаров го подкрепи, макар че го нарече несъвършен . Обсъждането и дебатът около поправките в Закона за съдебната власт и Наказателно-процесуалния кодекс текат паралелно с избора на нов главен прокурор, но вероятно няма да бъдат приети окончателно преди изтичането на мандата на Цацаров и встъпването в длъжност на новия ръководител на държавното обвинение.", "date": "2019.07.15", "title": "Днес започва голямата битка за нов главен прокурор"}
{"url": "https://www.dnevnik.bg/sviat/2019/07/15/3938216_evrosujuzut_otvori_novo_predstavitelstvo_v_zaliva_v/", "text": "Европейският съюз откри днес дипломатическо представителство в Кувейт - третото в региона на Залива, засилвайки присъствието си в момент на напрежение в Близкия изток, предаде \"Франс прес\". В този момент на международно и регионално напрежение Кувейт е разумен глас и мирна сила, наш естествен партньор, подчерта шефът на европейската дипломация Федерика Могерини при откриването на новата делегация на ЕС в Кувейт. Тя е третата в страните от Залива след тази в Рияд през 2004 г. и Абу Даби през 2013 г. Става дума и за послание към целия регион: ЕС засилва присъствието си и ангажимента си в Близкия изток, подчерта Могерини на церемонията в присъствието на кувейтския външен министър шейх Сабах ал Халед ал Сабах. /БТА", "date": "2019.07.15", "title": "Евросъюзът отвори ново представителство в Залива в момент на напрежение"}
{"url": "https://www.dnevnik.bg/bulgaria/2019/07/15/3938217_emociiata_naddelia_nad_profesionalizma_zaiavi/", "text": "Хотелиерът Иван Тодоров, който беше задържан в петък от полицията в Слънчев бряг заради проявена агресия срещу израелски туристи, призна пред \"Нова телевизия\", че до инцидента се е стигнало, защото \"емоцията е надделяла над професионализма\". По думите му жените, които се оплакаха, че са били нападнати от него, са се държали изключително грубо и са го предизвиквали. На разпространените от израелските медии  кадри от видеото  се вижда как Тодоров посяга да удари туристка с репликата \"Ей, циганко, вън!\" и говори на английски език, а тя отвръща отново на английски с предупреждението \"Не ме докосвай!\". Наблизо е детето й. След това мъжът се опитва да ритне друга жена, която снима с телефон, но не успява и пада на земята. Хотелиерът  беше беше освободен в събота вечер , без да му е повдигнато обвинение. Образувано е досъдебно производство, като все още се разпитват всички участници и свидетели на инцидента. \"Ситуацията е изцяло извадена от контекста на инцидента. След като са пристигнали в хотела, те са си оставили багажа в багажното отделение и са отишли в лоби бара. Там са се държали грубо и са отказали да си платят. Тогава получих обаждане, че в хотела има огромен скандал, и отидох да видя какво се случва\", обясни Тодоров. Той твърди, че при пристигането си е бил нападнат от три жени, които му се нахвърлили \"изключително агресивно\". Веднага е подаден сигнал на телефон 112, но по думите му полицията не се е появила в следващите 30 минути. \"Емоцията надделя над професионализма, но моя колега беше наплюта, обиждана и нагрубявана. Винаги бих защитил служителите си. Надявам се, че следващия път, като звъннем на 112, ще има по-бърза реакция\", добави Тодоров.", "date": "2019.07.15", "title": "Емоцията надделя над професионализма, заяви хотелиерът, нападнал израелски туристи"}
{"url": "https://www.dnevnik.bg/sport/2019/07/15/3938218_ruskite_voleibolisti_otnovo_likuvat_s_titlata_v_ligata/", "text": "Русия отново спечели Лигата на нациите по волейбол за мъже. \"Сборная\" се наложи с 3:1 (25:23, 20:25, 25:21, 25:20) срещу отбора на САЩ, който беше домакин на финалния турнир. След като преди година спечели мача за титлата срещу Франция в първия сезон след преобразуването на Световната лига в Лига на нациите, сега руснаците защитиха първото си място. В спора за третото място Полша се наложи с 3:0 срещу Бразилия. Дмитрий Волков вдъхнови шампионите със 17 точки, а Егор Клюка добави 14. \"Фантастично е, защото сме много горди. Ние сме без много от най-добрите си волейболисти и не очаквахме да спечелим. Много сме щастливи, имаме нов отбор и играхме много силно\", каза Волков, който попадна в идеалния отбор на турнира. Още двама състезатели на руския отбор завършиха с двуцифрен актив - Виктор Полтаев с 11 и Иван Яковлев с 10. \"Сборная\" направи повече блокади - десет срещу седем, и се възползва от 29-те грешки на съперника, 11 от които дойдоха в първия гейм. Селекционерът на Русия Туомас Самелвуо оцени високо работата на отбора. \"Това беше отборно усилие, вярвахме един в друг. Играхме като отбор\", каза финландецът.", "date": "2019.07.15", "title": "Руските волейболисти отново ликуват с титлата в Лигата на нациите"}
{"url": "https://www.dnevnik.bg/na_put/2019/07/15/3935202_koi_gradove_da_posetim_prez_sledvashtite_10_g/", "text": "Днес Венеция, Амстердам, Барселона, Париж, Рим са потърпевши от наплива на туристите, но само след десетина години същото твърде вероятно ще се случи и в други туристически градове. През миналата година делът на градските туристи достигна 45% от общо 1.4 млрд. международни туристически пътувания, а прогнозата е, че той ще расте, както ще нараства и населението на самите градове. Затова Световният съвет по туризъм анализира 50 града в света и посочи седем от тях, където увеличението на броя на туристите много скоро може да има катастрофални последици. Анализаторите на световната организация са групирали градовете в пет категории в зависимост от това доколко са готови да посрещнат нарастващия наплив. Взети са предвид състоянието на градската среда и инфраструктурата, стабилността, мащабът и концентрацията, опазването на околната среда, доколко е устойчив туризмът, държавната политика и други фактори. В резултат се оказва, че най-големи проблеми заради недостиг на ресурси ще изпитват Банкок, Кейптаун, Делхи, Хошимин, Истанбул, Мексико сити и Джакарта. Тези градове трябва да подобрят качеството на водоснабдяването и сметосъбирането, да се погрижат за баланса в инфраструктурата, да подобрят предлагането на настаняване и занимания за туристите. В анализа са посочени и градовете, които с годините са се научили да управляват свръхтуризма - Берлин, Дъблин, Мадрид, Лондон, Маями, Ню Йорк. Експертите прогнозират, че увеличението на туристическите пътувания няма да претовари в следващото десетилетие и Пекин, Чикаго, Хонконг, Токио. За тези, които търсят по-слабо натоварените градски дестинации Световният съвет по туризъм препоръчва да потеглят към Богота, Лима, Кайро, Москва още сега.  и ниско ниво на туристи засега - Богота, Буенос Айрес, Кайро, Чънду, Куала Лумпур, Лима, Манила, Москва, Мумбай, Рио де Жанейро, Рияд.  - Банкок, Кейптаун, Делхи, Хошимин, Истанбул, Джакарта, Мексико сити.  за градската среда - Пекин, Чикаго, Дубай, Хонконг, Мюнхен, Осака, Шанхай, Сингапур, Токио, Вашингтон.  пътувания, в които притокът на посетители провокира допълнителен растеж - Окланд, Берлин, Дъблин, Лас Вегас, Лисабон, Лондон, Лос Анджелис, Мадрид, Маями, Ню Йорк, Севиля, Сидни. , в които напливът на туристи и техните занимания създават напрежение - Амстердам, Барселона, Париж, Прага, Рим, Сан Франциско, Стокхолм, Торонто, Ванкувър.", "date": "2019.07.15", "title": "Кои градове да посетим през следващите 10 г."}
{"url": "https://www.dnevnik.bg/sviat/2019/07/15/3938223_suvetnik_na_salvini_e_uredil_sreshtata_na_italianski/", "text": "Офисът на италианския премиер вчера се дистанцира от лобиста, разследван по подозрение, че е търсил руски пари за партията на вътрешния министър Матео Салвини - \"Лига\", като заяви, че въпросният човек е присъствал на вечеря неотдавна в чест на гостуващия президент на Русия Владимир Путин само защото съветник на Салвини се намесил в негова полза, предаде \"Асошиейтед прес\". Офисът на премиера Джузепе Конте разпространи изявлението, след като бил залят от молби за информация за присъствието на Джанлука Савоини на вечеря, дадена от италианския лидер за Путин на 4 юли във Вила Мадама. Савоини е разследван в Италия за  търсене на финансиране  за Лигата на стойност милиони долари, след като седмичникът \"Еспресо\" съобщи, че е обсъждал  плана с руски представители в Москва миналата година , няколко месеца след като Лигата стана партньор в популисткото правителство на Конте. \"Конте не познава лично г-н Савоини\", се казва в изявлението от кабинета на премиера, и се уточнява, че на вечерята са били поканени участници във форум за италианско-руски диалог, състоял се в Рим няколко часа по-рано в италианското външно министерство. Офисът заяви, че е проучил как Савоини се е оказал на вечерята и е установил, че присъствието му на форума е било уредено от Клаудио Д'Амико, съветник на Салвини, и че поканата за вечерята била \"автоматично последствие\" от участието му във форума. Салвини от години се застъпва за края на санкциите на ЕС срещу Русия, които по думите му вредят на италианския бизнес. Той настоява, че нито той, нито партията му не са взели \"нито рубла\" от руснаците. Съперникът на Салвини, лидерът на Движението \"Пет звезди\" и вицепремиер в коалиционното правителство Луиджи ди Майо вчера поиска парламентарно разследване за финансирането на политическа партия. Опозиционните депутати настояват за оставката на Салвини. Савоини лобира за по-тесни италианско-руски връзки чрез асоциация, базирана в Ломбардия, заможната северна италианска област, която е крепост на Лигата. /БТА", "date": "2019.07.15", "title": "Съветник на Салвини е уредил срещата на италиански лобист с Путин"}
{"url": "https://www.dnevnik.bg/bulgaria/2019/07/15/3938226_toplofikaciia_pernik_spria_toplata_voda_v_grada_za/", "text": "От днес до 29 юли \"Топлофикация Перник\" спира топлата вода в града. Това се налага заради ежегодната профилактика на съоръженията и топлопреносната мрежа на дружеството. Целта според дружеството е да се осигури безаварийна работа през новия отоплителен сезон. Ръководството на \"Топлофикация Перник\" обяви, че се извинява на гражданите на града за причиненото неудобство.", "date": "2019.07.15", "title": "\"Топлофикация Перник\" спря топлата вода в града за следващите две седмици"}
{"url": "https://www.dnevnik.bg/sviat/2019/07/15/3938231_sasht_zapochnaha_operacii_za_deportirane_na_nelegalni/", "text": "САЩ предприеха в края на миналата седмица поредица от малки по мащаб операции за задържане на семейства без документи, с които започна изпълнението на плана на  президента Доналд Тръмп  за депортиране на хиляди незаконни имигранти, съобщи агенция \"Ройтерс\". Операциите ще продължат няколко дни, ще обхванат десет града и вероятно ще засегнат стотици семейства, за които е издадена съдебна заповед за депортиране. Целта е да бъде ограничен засиленият приток на  семейства от Централна Америка , които бягат от бедността и бандитската престъпност в родните си страни и много от тях искат да получат убежище в САЩ. Очакваха се масови арести, но до неделя вечер бе съобщено само за ограничени операции в няколко града.  Кметът на Ню Йорк  Бил де Блазио  каза, че в събота в града са били извършени три операции на имиграционните служби, но не се съобщава за арестувани. Де Блазио, който е кандидат от демократите за президентските избори през 2020 г., заяви, че това е политически акт на президента, който се бори за преизбиране. /БТА", "date": "2019.07.15", "title": "САЩ започнаха операции за депортиране на нелегални имигранти"}
{"url": "https://www.dnevnik.bg/sviat/2019/07/15/3938236_trump_poiska_kongresmeni_koito_go_drazniat_da_si/", "text": "Президентът Доналд Тръмп се нахвърли в \"Туитър\" срещу група представителки на Демократическата партия в Конгреса, като ги прикани да се върнат в страните, от които първоначално са дошли, вместо да критикуват САЩ, предаде \"Асошиейтед прес\". Туитовете на Тръмп предизвикаха вълна от остро осъждане от демократите, които загърбиха разногласията си и единодушно заклеймиха изявленията на президента като расистки и опасно разединяващи. Макар че не ги назова поименно, той явно имаше предвид членовете на Камарата на представителите  Александрия Окасио-Кортес ,  Илхан Омар ,  Рашида Тлаиб  и  Аяна Пресли . Три от тях са американски гражданки, родени в страната. Изключение прави Омар, която е бежанка от Сомалия и е дошла в САЩ с родителите си като дете. Съпругата на президента -  Мелания , също е имигрантка. След встъпването му в длъжност  родителите ѝ  също получиха американско гражданство с процедура, която Тръмп многократно е критикувал. \"Толкова е интересно да се види как \"прогресивни\" демократически конгресмени, които първоначално са дошли от страни, чиито правителства са пълна и тотална катастрофа - най-лошите, най-корумпираните и неспособни където и да било по света, злобно казват на народа на Съединените щати - най-великата и най-могъща нация на земята, как да бъде управлявано нашето правителство\", написа  Тръмп . Групата от четирите жени, смятани за \"прогресисти\" в Демократическата партия, станала известна в медиите като \"взвода\", редовно се изказва остро срещу президента, по-конкретно по имиграционни въпроси, но влезе в конфликт и с лидера на демократите в Камарата Нанси Пелоси. \"Защо те не се върнат, за да помогнат да се оправят тотално съсипаните и изнемогващи от престъпност места, откъдето са дошли\", туитна Тръмп, като добави, че после могат да се върнат в САЩ и \"да ни покажат как се прави това\". \"Тези места силно се нуждаят от вашата помощ, колкото и бързо да заминете, няма да е достатъчно бързо\", добави Тръмп. Сигурен съм,  че Пелоси ще бъде  \"много доволна бързо да уреди безплатно пътуване\", каза освен това президентът.  Пелоси отвърна на Тръмп, като заяви в \"Туитър\": \"Когато Доналд Тръмп казва на четирима американски конгресмени да се върнат обратно в родните си страни, той потвърждава, че неговият план \"Да направим Америка велика отново\" винаги е целял да се направи Америка бяла отново\".", "date": "2019.07.15", "title": "Тръмп поиска конгресмени, които го дразнят, \"да си ходят, откъдето са дошли\""}
{"url": "https://www.dnevnik.bg/politika/2019/07/15/3938243_kmetut_na_kurdjali_ochakva_ahmed_dogan_da_finansira_dps/", "text": "Кметът на Кърджали Хасан Азис заяви пред Би Ти Ви, че очаква почетният председател на Движението за права и свободи (ДПС) Ахмед Доган да финансира партията. Повод за коментара му стана намаляването на партийната субсидия от 11 лв. на 1 лв. Депутатите гласуваха окончателните промени преди десетина дни. При гласуването на новия размер на субсидията лидерът на БСП Корнелия Нинова заяви, че с 1 лв. субсидия умишлено се пуска бизнесът в политическия живот. Именно на въпрос дали като собственик на ТЕЦ \"Варна\" и вече отдалечен от политиката Доган би финансирал ДПС, Азис отговори: \"Негово право е. Не знам дали ще се възползва от това негово право, но аз мисля, че ще се възползва. Има и други желаещи да финансират и подкрепят политиката на ДПС.\" Хасан Азис каза още, че е готов да се включи отново в местните избори. Той обаче уточни, че очаква първо оценката на съгражданите си и след това кандидатурата му да бъде подкрепена от партийната структура и централното ръководство на ДПС.", "date": "2019.07.15", "title": "Кметът на Кърджали очаква Ахмед Доган да финансира ДПС"}
{"url": "https://www.dnevnik.bg/sviat/2019/07/15/3938244_ruski_banki_shte_razreshat_teglene_na_pari_v_broi_ot/", "text": "Големите руски банки планират да разширят из цяла Русия експеримента за теглене на пари в брой от дебитни карти в касите на търговски обекти, пише днес \"Известия\". Изданието цитира заместник-председателя на Асоциацията на банките в Русия Алексей Войлуков, според когото това ще бъде от голяма полза за жителите на малките села, където  няма банкомати . Магазините ще вземат малка комисионна за операцията, а освен това по-рядко ще им се налага да инкасират наличности.  Но въвеждането на услугата \"касомат\" включва условието потребителят да е извършил някаква покупка от магазина и така да допринесе за оборота му; иначе услугата ще бъде неизгодна за магазините, пише вестникът. Банковата асоциация има съмнения дали това няма да бъде нарушение на правата на потребителите, но контролният орган  Роспотребнадзор  още не е дал становище по въпроса, пише БТА.", "date": "2019.07.15", "title": "Руски банки ще разрешат теглене на пари в брой от касите на магазини"}
{"url": "https://www.dnevnik.bg/sport/2019/07/15/3938241_grigor_dimitrov_izpadna_ot_top_50_za_pruv_put_sled/", "text": "Григор Димитров изпадна от първите 50 в световната ранглиста. Българският тенисист отстъпва с три места и вече е 52-и. За последно Димитров беше по-назад в класацията на АТП на 29 октомври 2012 г., когато заемаше 55-ото място. Българинът минава през труден период със серия разочароващи игри и резултати. Той  отпадна още на старта на \"Уимбълдън\" след загуба от  Корентен Муте . Този сезон Димитров има 11 победи и 11 загуби. Той предприе промени с  раздялата си с треньора Даниел Валверду  в началото на май, като скоро след това  в екипа му влезе Радек Щепанек . На върха в световната ранглиста убедително е  Новак Джокович, който спечели \"Уимбълдън\" след зрелищен финал срещу Роджър Федерер .", "date": "2019.07.15", "title": "Григор Димитров изпадна от топ 50 за пръв път след близо седем години"}
{"url": "https://www.dnevnik.bg/evropa/2019/07/15/3938234_ot_4_dni_ne_raboti_evropeiskata_sistema_za_globalno/", "text": "Европейската система за спътникова навигация \"Галилео\" (Galileo) практически не работи вече четвърти ден и не е известно кога ще възстанови нормалните си услуги. Засега работи само обработването на сигнали за бедствие в морето или планините и издирване на изпратилите го. Поради това в момента потребителите ѝ могат да използват безплатните услуги на американската GPS, руската \"Глонасс\" или китайската \"Бейду\". Макар системата да е в пилотна фаза, толкова продължителен срив е удар по амбицията на Европейския съюз да вложи милиарди евро (първоначалните около 3.5 млрд вероятно ще бъдат надхвърлени 3 пъти) за независимост от големите оператори на подобни мрежи. В четвъртък бе съобщено за първите проблеми с надеждността на сигнала, а в петък бе обяснено, че става дума за спиране заради \"технически инцидент, свързан с наземната инфраструктура\". Източници на Би Би Си казват, че има грешка в обект в Италия, отговарящ за прецизното настройване и калибриране на времето на всички сателити. Към 10 часа тази сутрин  данните от страницата на \"Галилео\"  показват, че 26 от спътниците не работят, два се тестват, а други два са извън оперативно състояние от 2014 и 2017 г. Още 12 се изработват в момента. Системата бе проектирана и разработвана 17 години и включена през декември 2016 г. Според Европейската комисия \"Галилео\" е по-прецизна и по-стабилна система от тези на конкурентите. Американската GPS съществува от 1978 г. Последният известен инцидент с GPS бе преди няколко седмици и засегна услугата в Израел, Сирия, Иран и Ирак. Израелски медии съобщиха, че е имало проблеми и с навигацията на самолети, кацащи в Тел Авив, като обвиниха за това системите за електронна борба на руската база в Сирия.", "date": "2019.07.15", "title": "От 4 дни не работи европейската система за глобално позициониране"}
{"url": "https://www.dnevnik.bg/photos/2019/07/15/3938126_fotogaleriia_largoto_dve_godini_sled_otkrivaneto/", "text": "Софийското Ларго - пешеходен подлез, в който са разкрити и изложени археологически обекти от древна Сердика, беше официално открито през април 2016 г. Идеята на реконструкцията на централния софийски площад \"Независимост\", на който доминират сгради от класическата социалистическа архитектура - бившият партиен дом, президенството и Министерският съвет, беше да се направи връзка с древното минало на града като се даде възможност на гражданите и туристите да се разходят по централната най-представителна част на античния град. \"Дневник\" показва как изглежда Ларгото в момента.", "date": "2019.07.15", "title": "Фотогалерия: Ларгото три години след откриването"}
{"url": "https://www.dnevnik.bg/sport/2019/07/15/3938264_snimka_na_denia_da_vleze_otlucheniiat_ili_kak_beshe/", "text": "Бившият капитан на \"Черно море\" Георги Илиев изигра първия си мач на \"Тича\" след  . Вече като футболист на \"Локомотив\" (Пловдив) опитният полузащитник беше посрещнат с транспарант с надпис \"Жоро Илиев завинаги един от нас. Капитанът е един, предатели - много\". Наскоро  , с която заяви, че има неопровержими доказателства, уличаващи Илиев и другите отстранени. Бившият капитан на отбора определи няколко пъти твърденията, че е играл симулативно срещу ЦСКА, като  .", "date": "2019.07.15", "title": "Снимка на деня: Да влезе отлъченият, или как беше посрещнат Георги Илиев във Варна"}
{"url": "https://www.dnevnik.bg/razvlechenie/2019/07/15/3938235_zapochna_vtoro_nivo_na_igrata_car_luv/", "text": "Пет двойни билета за \"Цар Лъв\", комплект от детска тениска и шапка, от тениска и метална бутилка или пък куфар - всичките от филма - могат да спечелят участниците в специалната  игра , посветена на новия игрален римейк на \"Дисни\". Премиерата на \"Цар Лъв\" по кината е на 19 юли, а от днес до края на седмицата - 21 юли, може да се включите във второто ниво на играта на \"Дневник\" и \"Форум Филм България\". Ако сте успели да дадете верен отговор и в първото ниво и сега дадете верен и във  второто , името ви ще бъде включено два пъти в жребия на 22 юли, когато ще бъдат обявени и победителите. За да участвате, трябва да имате регистрация в  id.capital.bg . Ако нямате такава, може да си направите - става много бързо. Повече за правилата и условията за участие в играта може да откриете  тук . \"Дневник\" ви желае успех!", "date": "2019.07.15", "title": "Започна второ ниво на играта \"Цар Лъв\""}
{"url": "https://www.dnevnik.bg/video/2019/07/15/3938251_video_dizainer_suzdade_rech_na_trumputin/", "text": "Германският дизайнер Александер Курт разпространи свой видеоексперимент, в който доста успешно успява да комбинира образите на президентите на САЩ Доналд Тръмп и Владимир Путин в едно лице. Той подчертава, че това е творчески опит без никакви политически послания. Анализатори казват, че подобни тестове са показвани от години, но доста често съдържат несъвършенства, които издават, че това е работа на компютър. В случая обаче се е получила доста убедителна версия на \"Владоналд Тръмпутин\", коментират потребителите на YouTube. За 26-секундното видео е използвана реч на американския президент с критики срещу търговските практики на Европейския съюз, обработена с DeepFaceLab и Adobe After Effects.", "date": "2019.07.15", "title": "Видео: Дизайнер създаде реч на Тръмпутин"}
{"url": "https://www.dnevnik.bg/bulgaria/2019/07/15/3938269_manolova_shte_pita_konstitucionniia_sud_za_svobodnoto/", "text": "Омбудсманът Мая Манолова ще атакува с конституционна жалба промените в Закона за устройство на Черноморското крайбрежие, с които депутатите наложиха глоби за разпъване на палатки и слагане на чадъри върху дюни, пише  \"Сега\"  като се позовава на интервю на Манолова през уикенда. Преди Манолова президентът Румен Радев наложи вето на текстовете, но депутатите прегласуваха текстовете без да ги променят. Омбудсманът ще внесе жалбата във вторник, когато трябва да бъдат обнародвани новите законови текстове. С промените депутатите определиха глоба от 500 до 1000 лв. при поставяне на плажни принадлежности върху дюни. Санкции от 1000 до 3000 ще се налагат и за спиране на коли, ремаркета, кемпери и каравани (или имуществена санкция до 5000 лв.). Поставянето на преместваеми обекти и съоръжения по неохраняеми плажове без право на това ще се наказва с глоба от 5000 до 10 000 лв. или с имуществена санкция от 10 000 до 50 000 лв. \"Санкциите, които се налагат на човек, който ще опъне палатка, са по-тежки от на този, който ще изоре дюната. Не можеш да хвърлиш една кърпа на плажа, но можеш да влезеш с джипа на плажа. Това е абсолютно непропорционално и в нарушение на текстове от конституцията и правото ни да живеем в чиста околна среда\", коментира Манолова.", "date": "2019.07.15", "title": "Манолова ще пита Конституционния съд за свободното къмпингуване"}
{"url": "https://www.dnevnik.bg/zdrave/2019/07/15/3938265_novite_idei_za_zdraven_model_demonopolizaciia_na/", "text": "Премахване монопола на Националната здравноосигурителна каса (НЗОК) като единствен платец на медицинските услуги от основния пакет, навлизане на частни здравни фондове, с които касата да е в пряка конкуренция. Запазване на солидарния принцип и размера на здравната вноска от 8%. \"Оптимизиране\" на основния пакет от плащаните чрез вноската медицински дейности. Допълнителна застраховка или плащане кеш от пациента на останалите извън пакета лечения. Освобождаване на болниците, лекарите и зъболекарите сами да определят цените на услугите си в основния пакет, като да ги договарят със здравните фондове, с които ще сключат договори. Това са част от основните идеи,  представени днес от здравния министър Кирил Ананиев  за промяна в здравноосигурителния модел. От есента на миналата година, когато министърът предложи различни варианти за промяна на финансирането на системата, текат дискусии и работни групи между експертите в сектора. Днес Ананиев отчете, че не е бил постигнат някакъв консенсус, имало е множество крайни и противоречиви идеи. И днес той предлага нова идея, която е усреднена между предишните варианти, която отново би искал да обсъди с всички представители в сектора и засегнати страни, включително и с Европейската комисия. \"Усреднен размер на средствата\" за всеки пациент От думите на министъра се разбра, че и новият модел не предвижда държавата да покрива пълния размер на вноската за осигуряваните от нея категории. В момента по официални данни на правителството хората със здравни осигуровки са около 6.2 млн. души, като за своя сметка се осигуряват около 3.5 млн. работещи, а 2.7 млн. души са осигурени от държавния бюджет, в това число почти 2 млн. пенсионери. Парите, плащани от държавата, не са в пълния размер на 8-процентната вноска, както плащат хората, заети в частния сектор. Новият модел предвижда средствата от всички вноски да продължат да се събират от Националната агенция за приходите. След това да се изчислява \"усреднен размер на средства\" за всеки здравноосигурен пациент на база брой пациенти и налични средства. И вече този усреднен размер да бъде превеждан на здравните фондове в зависимост от броя на записаните пациенти. Което означава, че не всички пари от 8-процентраната вноска на заетите в частния сектор ще отидат за съответния пациент, а част от нея ще бъде преизчислена за категориите хора, които държавата осигурява. Така фондовете няма да имат категории пациенти, които да предпочетат заради размера на парите, които ще им донесат. Фондовете ще имат право на до 3 на сто оперативни административни разходи от общите си приходи, като министърът подчерта, че това е и изискването към административните разходи на НЗОК и няма да се насочат повече пари за здраве към административни разходи. Отделно фондовете ще заделят и средства за гаранционен фонд, който да покрива разходите при фалит на някой фонд. Основният пакет ще се определя от държавата, но цените му - от болниците Здравното министерство съвместно със съсловните организации ще определя основния пакет здравни дейности, които ще се покриват от вноската от 8 на сто. В същото време обаче всяка болница и изпълнител на медицинска услуга в договорка със здравните фондове всеки поотделно ще определя колко ще струва и каква ще е цената на всяка една от дейностите, заложени в основния пакет. По думите на министъра само за някои дейности здравното министерство ще може да определя пределни цени, съгласувано със съсловните организации. В проекта на модел, изтекъл в медиите преди днешната кръгла маса, се говори и за оптимизиране на този основен пакет, тоест е възможно не всички досегашни дейности да се покриват чрез основната здравна вноска. Може да се очаква намаляване на дейностите и услугите в него, тъй като сега е твърде раздут и на хартия се покрива всичко, но хората доплащат много. Предвижда се обаче основният пакет да обхваща всички елементи на настоящия, в т.ч лекарства и лечение в чужбина. Днес Ананиев не даде подробности около това дали основният пакет може да се очаква да бъде редуциран, а само коментира, че дейностите ще се договаря отново със съсловните организации. Всичко, което не попада в основния пакет, остава в допълнителния, който ще се финансира чрез допълнителна доброволна застраховка или кеш. По всичко изглежда, че доплащането на пациентите не само ще остане, но и ще се увеличи след евентуалното орязване на основния пакет. В момента при 4.5 млрд. лева публични разходи за здравеопазване още 3.5 млрд. финансират системата директно от джоба на пациентите. Редица международни институции, включително СЗО, препоръчват доплащането у нас да бъде намалено от сегашните над 40% на 15%. За да стане това, трябва да се събира по-голям публичен ресурс – било то чрез по-висока здравна вноска или чрез данъци, за да намалеят кешовите плащания. Сега с Националния рамков договор всяка година касата определя цените на дейностите, за които плаща - както брой процедури, които ще покрие годишно, така и сумите, които ще плати за тях. В бъдеще се предлага всяка болница, изпълнител на медицинска или дентална помощ, да може сама да определя своите цени, включително и от основния пакет, плащан от вноската. Тези цени ще зависят от договорките на болниците и лекарите със здравните фондове. Пациентите ще могат да изберат към кой фонд да насочат парите си, включително и в зависимост от това с кои болници и изпълнители на медицинска помощ съответният фонд има договореност. Как ще работят фондовете Фондовете ще трябва да имат договори с изпълнители на медицинска помощ в цялата страна. Няма да могат да селектират пациентите си в зависимост от техния здравен или друг статус. Първоначалният вариант на концепция, изтекъл в медиите, предвиждаше фондовете да бъдат лицензирани само в случай че имат над 1 милион пациенти, записани при тях. Което залагаше трудност за това в либерализирания пазар да се включат повече играчи. Последните разчети на министерството засега са, че лицензирането ще става при около 500 хиляди души, избрали фонда. Всеки пациент - независимо дали е осигуряван от държавата или като работещ в частния сектор, ще може да избере към кой фонд да се насочи. Смяна на фонда ще е допустима най-често веднъж годишно. За тези, които в съответния срок не са направили свое предпочитание, засега се обмислят два варианта - или да бъдат служебно записвани към НЗОК, или всички ще бъдат разпределяни на случаен принцип между всички действащи фондове. Отстъпките за лекарствата и медицинските изделия също ще се договарят между фондовете и фирмите. Лечебните заведения ще могат да формират цени за дейностите извън основния пакет, като те ще се покриват от доброволното здравно осигуряване или чрез плащания от пациентите в брой. Фондовете ще се конкурират за вида и обхвата на дейностите от допълнителния пакет и пациентите ще могат да избират фондовете на базата на сключените от тях договори с изпълнителите на услуги. Дискусиите по предложените от министър Ананиев идеи се очаква да продължат днес през целия ден. А след това отново да има консултации, включително и с Европейската комисия. \"Не искам да налагам силово или административно един или друг вариант, да се обединим заедно около насоката за промяна\", призова здравният министър. \"Време е да даваме отговори, а не да поставяме само въпроси. Ще отчета всички рискове и предложения, за да внеса в парламента най-доброто решение\", обеща още той.", "date": "2019.07.15", "title": "Новите идеи за здравен модел: Демонополизация на касата и неясни цени на основния пакет услуги"}
{"url": "https://www.dnevnik.bg/bulgaria/2019/07/15/3938290_pravitelstvoto_dobavi_nad_18_mlrd_lv_deficit_bez_tavan/", "text": "Правителството одобри проект за коригиране на държавния бюджет за 2019 г., според което дефицитът в него ще се увеличи с 1.829 млрд. лв. Обяснението е, че това са средства, необходими за финансиране до края на годината на сделката със САЩ за нови бойни самолети. Според съобщението бюджетният дефицит ще скочи от 400 млн. на 2.228 млрд. лева. В същото време се спират за 2019 г. останалите проекти за модернизиране на българската армия, за които през тази година са предвидени 271 млн. лв. Ако не беше и това намаляване на разходите, се оказва, че дефицитът щеше да се увеличи до близо 2.5 млрд. лв. Днешното предложение означава, че дефицитът ще около или малко над 2% от БВП, което отговаря на маастрихтските критерии този показател да не надхвърля 3% от БВП за страна член на ЕС. Два са останалите големи проекти за модернизация - за два бойни кораба и за бойни машини за пехотата. Според зам.-министъра на отбраната Атанас Запрянов продължават и може да бъдат приключени с договор до края на годината преговорите за корабите за военноморските сили. Самото плащане по този договор вероятно ще бъде след 1 януари 2020 г., допълни той на брифинг в Министерски съвет. Запрянов потвърди, че при бойните машини проектът се движи по-бавно, тъй като още не са окончателно определени спецификацията и изискванията към тях. Освен това в приетия законопроект \"не се предвижда промяна на ограничението за нов държавен дълг и одобрените бюджетни ограничители за 2019 г. остават непроменени по отношение на максималния размер на държавния дълг към 31 декември 2019 г. и максималния размер на новия държавен дълг, който може да бъде поет през 2019 година\". Днес финансовото министерство планира да емитира нови 200 млн. лв. дълг. Преди три седмици с емитиране на вътрешен дълг бяха взети 300 млн. лв. при годишно ограничение за взимане на вътрешни заеми от правителството не повече от 1 млрд. лв. Преди седмица маркетинговата компания IHS Global Insight  не изключи  заради разходите за американските самолети да бъдат забавени някои европроекти, защото правителството може да задържи съфинансирането им от бюджета. Към момента тази хипотеза не изглежда водеща, тъй като цената на сделката бе намалена, бюджетът е с излишък от милиарди лева, а във фискалния резерв има над 11 млрд. лв. Бюджетният излишък към края на юни е почти 3.2 млрд. лв., а правителството изглежда пуска дългови емисии сега, за да се възползва от благоприятната конюнктура на пазара. В съобщението се обяснява още, че моделът за подписания на 11 юли договор за самолети F-16 Block 70 предвижда цялата одобрена от правителството сума от около 2.1 млрд. лв. да се депозира в кратък срок в банка от системата на Федералния резерв на САЩ. Плащанията ще се извършват в хода на изпълнение на четирите договора от Агенцията на САЩ за сътрудничество в областта на отбраната и сигурността. Точно колко от въпросните 2.1 млрд. лв. ще бъдат прехвърлени зависи от решение на американската агенция, но те трябва да осигурят плащания по проекта за срок от 90 дни. Досега от правителството и министерството на отбраната са обяснявали, че за F-16 Block 70 се налага авансово плащане наведнъж, защото това е първи толкова голям и сложен договор между САЩ и България. След като с него се подсили репутацията на България в подобни сделки, щяло да има възможности и за уговаряне на разсрочено плащане при други покупки. Докато са на депозитна сметка на американското правителство във Федералната резервна банка на Ню Йорк, средствата ще носят доходност на българската държава, защото ще може да се инвестират в овърнайт депозити и нискорискови краткосрочни федерални съкровищни бонове (treasury bills) с различна срочност. Както договорите, така и коригирането на бюджета подлежат на ратифициране от парламента на България.", "date": "2019.07.15", "title": "Правителството добави над 1.8 млрд. лв. дефицит за 2019 г."}
{"url": "https://www.dnevnik.bg/biznes/2019/07/15/3938294_prez_juni_cenite_namaliaha_s_06_spriamo_mai/", "text": "През юни спрямо май Националният статистически институт отчита дефлация от 0.6%. Годишната инфлация спрямо юни 2018 г. е 2.8% През месеца храните и безалкохолните напитки поевтиняват с 1.8%, облеклото и обувките - с 0.3%, транспортните услуги - с 0.7%, телефонните разговори - с 1.2%, билетите за културни събития и развлеченията - с 1.1%. През месеца поскъпват с 0.8% алкохолът и цигарите, цените в ресторантите и хотелите се вдигат с 1.5%. Цената на дизелово горивото гориво пада с 1.7%, на бензин А95H - с 1.4%, на А98Н - с 1.1%, газ пропан-бутан за коли - с 2.9%. Международните полети поскъпват с 8.4%.", "date": "2019.07.15", "title": "През юни цените намаляха с 0.6% спрямо май"}
{"url": "https://www.dnevnik.bg/biznes/2019/07/15/3938293_sudut_zabrani_na_bulgartransgaz_da_dogovori_s_ruskiia/", "text": "Върховният административен съд (ВАС) окончателно е забранил на \"Булгартрансгаз\" да подмени строителя на продължението на \"Турски поток\" през българска територия, съобщава  \"Капитал\" . Определението на съда е от 11 юли и е заради решението на държавното дружество да подпише договор за строителството на тръбопровода за близо 3 млрд. лв. с  обединение \"Газово развитие и разширение в България\", при положение че за  победител в поръчката  преди това бе избран саудитският консорциум \"Аркад\". В края на юни Комисията за защита на конкуренцията вече определи действията на \"Булгартрансгаз\" като неправомерни и остави в сила класирането от април, според което обществената поръчка следва да се възложи на \"Аркад\". Решението може да се обжалва пред ВАС, като към момента не е известно дали това се е случило. Антимонополната комисия не разреши на \"Булгартрансгаз\" да сключи договор с руския участник въпреки мотива, че проектът е от \"особено важен държавен и обществен интерес\" и забавянето му може да причини \"значителна и трудно поправима вреда\". Комисията обаче не прие доводите и именно това й решение беше обжалвано пред ВАС от обединение \"Газово развитие и разширение в България\".", "date": "2019.07.15", "title": "Съдът забрани на \"Булгартрансгаз\" да договори с руския кандидат \"Турски поток\" през България"}
{"url": "https://www.dnevnik.bg/sviat/2019/07/15/3938336_obvinen_v_prestupleniia_sreshtu_chovechestvoto_oglavi/", "text": "Ръководителят на милиция, обвинена в престъпления срещу човечеството, оглави националната телевизия RTNB в Бурунди, съобщава Би Би Си. Става въпрос за Ерик Ншимиримана, който бе начело на \"Имбонеракуре\" - младежкото движение на управляващата партия Национален съвет за защитата на демокрацията (CNDD-FDD), определено от ООН като \"милиция\" и обект на разследване от Международния наказателен съд. \"Имбонеракуре\" е било деен участник в сблъсъците, избухнали след като президентът  Пиер Нкурунзиза  спечели третия си мандат през 2015 г. Той остана на власт след  опит за преврат и масови протести , които накараха стотици хиляди души да побягнат в съседните държави. През 2016 г. \"Хюман райтс уоч\" съобщи, че \"Имбонеракуре\" и армията провеждат  масови изнасилвания  на жени и момичета, чиито роднини са част от опозицията. Правителството отрича организацията да е извършвала престъпления. През 2017 г. Международният наказателен съд разреши да започне разследване за извършване на престъпления срещу човечеството. Според съда има данни, че армията и \"Имбонеракуре\" са  отговорни за убийства , изтезания, арести, изнасилвания и \"изчезвания\" на лица от опозицията, протестиращи и обикновени граждани. По-рано тази година правителството затвори офиса на Върховния комисариат по човешките права на ООН с мотива, че страната е постигнала достатъчен напредък в областта. Догодина се очаква да се проведат нови избори, но Нкурунзиза твърди, че няма да се кандидатира на тях.", "date": "2019.07.15", "title": "Обвинен в престъпления срещу човечеството оглави националната телевизия в Бурунди"}
{"url": "https://www.dnevnik.bg/bulgaria/2019/07/15/3938339_kratki_novini_nai-masovite_uslugi_na_obshtinite_stavat/", "text": ". Подсъдимите по делото \"Алабин\" чакат присъда на втора инстанция Състав на Софийския апелативен съд ще се произнесе в срок по делото \"Алабин\" - той е препоръчителен и е до два месеца. Процесът приключи на втора инстанция едва сега. Сградата на столичната улица \"Алабин\" 39 се срути през 2006 г., а под отломките загинаха Петринка Христова (на 24 г.) и Деница Ченишева (на 26 г) докато чакали в задръстването в автомобил. На първа инстанция четиримата подсъдими бяха изцяло оправдани - собственикът на сградата Георги Кирчев, който е управител на фирма \"Хрисома\", инженер Петър Петров, който контролирал ремонта на сградата, Николай Симеонов - управител на \"А3-Архитектура и изпълнение\", извършила инвестиционен контрол, и строителят Манчо Антонов, собственик на фирмата за ремонти ЕТ \"Медия Манчо\". Движението в тунел \"Витиня\" ще е еднопосочно Ограничението важи за периода от 8.30 ч. до 16.30 ч. и е заради профилактика на осветлението. Движението в тази част на \"Хемус\" ще е поетапно в аварийна или изпреварваща лента поради профилактика на осветлението.  От 10.00 ч. до 12.00 ч. движението в тръбата за София на тунел \"Топли дол\" ще се извършва само в изпреварващата лента. Поради ремонт на мобилни клетки и светофарни уредби ще са затворени двете активни ленти на съоръжението. От 12.00 ч. до 14.00 ч. ще се ограничава движението в изпреварващата лента на тръбата за София, а трафикът ще се извършва в съседната активна лента. Най-масовите услуги на общините стават с уеднаквени заявления Това се въвежда от 16 юли и е валидно за 16-те най-масово предоставяни услуги. Това става възможно с приетото по инициатива на вицепремиера Томислав Дончев изменение на Наредбата за административно обслужване, съобщи правителствената пресслужба. Сред стандартизираните заявления са издаване на скици за недвижими имоти и разрешение за строеж, одобряване на подробен устройствен план, заверка на документи за гражданско състояние в чужбина, както и издаване на многоезично извлечение от акт за гражданско състояние. Всички стандартизирани документи ще бъдат вписани в Регистъра на услугите към Административния регистър. България иска помощ от Брюксел заради чумата по свинете Министрите на земеделието на страните от ЕС обсъдиха днес в Брюксел разпространението на африканска чума по свинете. Министър Десислава Танева е поискала навременно финансиране от Европейската комисия на ветеринарните програми за справяне с болестта. Тя е подчертала, че за България болестта е изключително опасна, защото застрашава продукция за 130 млн. евро, а свинското месо е с най-висок дял на потребление от населението. Танева е уверила, че мерките за превенция се изпълняват, но срещат неодобрение от хората по места.", "date": "2019.07.15", "title": "Кратки новини: България иска помощ от Брюксел заради чумата по свинете"}
{"url": "https://www.dnevnik.bg/bulgaria/2019/07/15/3938285_kak_da_ostanem_produktivni_pri_rabota_ot_vkushti/", "text": "Много хора започнаха да вкарват в своите изисквания при търсене на работно място вариант за home office – или така наречената работа от вкъщи. Тя определено има своите предимства на много нива – спестява се и време, и средства. През летния сезон например не е нужно да се чудите какво да облечете, за да ви е комфортно и в същото време съобразено с фирменото изискване, няма да чакате и в трафика на път за офиса. Зимата пък не ставате по тъмно, не чистите сняг. Въпреки всички тези плюсове има и скрити капани, които може да повлияят върху вашата продуктивност. Какво е важно да имате предвид, когато дневният ред, неговото изпълнение, поддържането на мотивация и ритъм зависят изцяло от вас. Предупредете близки и приятели, че имате работно време, в което не сте на разположение за изненадващи посещения и например кафе. Когато работите от вкъщи, често се налага да приоритизирате своите задачи и време по-внимателно. Старайте се да не поемате ангажименти, които не са работни, в средата на деня. Това ще разкъса работния процес. Запазвайте ги за преди и след работа. Да, все пак ще имате много по-гъвкав график. Включете в плана си дейности, които винаги сте знаели, че ще са полезни за кариерното ви развитие, но не сте имали възможността да ги правите в офиса. Като работите от вкъщи, може да си поспивате повече, но е много важно да превключвате от режим \"спане\" на режим \"работа\". Може да е много изкушаващо да си останете по пижама, но смяната на дрехите ще ви накара да се пренастроите. Колкото и да не ви се вярва, детайл като облеклото може да повлияе много на вашата производителност. За оставане и работа от леглото дори няма да коментираме. Ако работите постоянно от вкъщи, много е вероятно дните ви да се слеят и да работите дори през уикендите. Разбирам, че не е лесно да почивате, когато сами сте си шеф, но е много важно да имате време, през което да почивате истински. Определете си кои ще са тези дни и се старайте да ги спазвате. За всичко останало като отпуски и развлечения имате възможност да сте гъвкави. Разгледайте и актуалните обяви за работа на  Karieri.bg .  търси: ETRM Operations Analyst Administrative Assistant търси:", "date": "2019.07.15", "title": "Как да останем продуктивни при работа от вкъщи"}
{"url": "https://www.dnevnik.bg/biznes/2019/07/15/3938354_antimonopolnata_komisiia_razreshi_da_zapochne/", "text": "Комисията за защита на конкуренцията (КЗК) допусна предварително изпълнение на обществената поръчка за строителството на част от скоростния път между Ботевград и Мездра, съобщи \"24 часа\". В антимонополния регулатор е обсъдена жалбата на отстранената от участие в процедурата \"Трейс Груп Холд\". От текста на определението на КЗК се разбира, че тя е приела аргументите на пътната агенция за това, че дейностите по обжалваната обществена поръчка са от изключително значение за всички граждани в България, а проектът е мащабен и представлява транспортна връзка с национално и международно значение като обслужва общоевропейски транспортен коридор. Именно затова е разрешено строителството да започне без жалбата на \"Трейс\" да е обсъдена по същество. След решението на КЗК е възможно сключването на договор за проектиране и строителство с победителя - обединение \"МБ Лот 2 – 2019\" с оферта от 222.4 млн. лв. Компаниите, които участват в него, са \"Европейски пътища\" (новото име на \"Пътища Пловдив\"), \"Водно строителство – Благоевград\" и словашката \"Вахостав – СК\".  Обединението ще строи т. нар. лот 2 - 13-километров участък с по-сложен терен, отколкото останалите 19 км (лот 1). Предвижда се пътят Ботевград - Мездра да е с две платна с по две ленти за движение в посока, с габарит 20 м, т. е. двойно по-широко от настоящото, тъй като в момента има по една лента за движение в посока.", "date": "2019.07.15", "title": "Антимонополната комисия разреши да започне строителството на пътя Ботевград - Мездра"}
{"url": "https://www.dnevnik.bg/razvlechenie/2019/07/15/3938250_kak_e_suzdaden_noviiat_goliam_geroi_v_car_luv_-/", "text": "Преди 25 години оригиналният анимационен филм на \"Дисни\" \"Цар Лъв\" бе огромен хит заради историята, героите, изпълнението и музиката си. Сега неговата нова версия добавя към тази формула и автентичността и се определя като игрален, но не защото в нея участват истински лъвове и лъвчета, а защото е създаденa с компютърно генерирани изображения, които максимално силно се доближават до континента Африка и неговите създания. За целта авторите на римейка, режисиран от Джон Фавро, отиват при корените на историята - в африканската савана, където правят огромно проучване, преди да се заемат със самото реализиране на проекта. Още преди сценарият да е готов, преди дори актьорският състав да е събран и още много преди дигиталните декори да бъдат създадени, кинотворците се отправят на пътешествие до Африка. Това е първата стъпка към филма, в който се смесват техниките на игралното кино и технологията на виртуалната реалност с невиждани досега визуални ефекти. Така авторите успяват да си напишат домашното в аванс и да подсигурят автентичността в изобразяването на съществата и тяхното местообитание.  В началото за миграцията на животните в Африка и други феномени, характерни за животинския свят там. След това екипът е поканен и в огромния тематичен парк на \"Дисни\" - Animal Kingdom близо до Орландо, Флорида, където наблюдават отблизо звездите на филма - лъвове, хиени и глигани - и се опитват да разберат тяхното поведение и маниери.  Там те монтират почти незабележими за животните камери, които да заснемат около 75% от животните, които ще бъдат включени във филма. Уловените кадри след това служат като база за аниматорите в MPC Film. В парка са направени и голяма част от аудиозаписите, използвани след това в озвучаването. Част от екипа по звука пътува и до зоологическата градина \"Магдебург\" в Германия, където да запишат аудио от родените неотдавна там малки лъвчета и така да пресъздадат лъвския рев на малкия Симба. до втория по големина континент Африка - дом на огромно количество животни и техните местообитания. Фавро отива на сафари в Африка шест месеца преди да се срещне с \"Дисни\" по повод \"Цар Лъв\". Точно тогава той осъзнава влиянието на историята и нейните герои върху хората по света. За да почете историята и мястото, където тя се развива, Фавро иска да открие начин да пренесе публиката в саваната и да я накара да усети нейното величие в нейната цялост. За целта трябва преди това обаче да изпрати екипа там.  Според Фавро именно това максимално доближаване с реалността може да направи филма успешен. Ако героите и тяхната среда не бъдат пресъздадени автентично, има опасност филмът да се хлъзне по повърхността към нещо нереалистично, далечно и съвсем не особено емоционално. \"Задачата ни беше да гледаме - правилните животински видове, правилните цветове на скалите, светлината по залез или изгрев слънце, правилните растения\", разказва продуцентът Джефри Силвър.  Така в началото на 2017 г. 13 души от екипа на филма прекарват две седмици в Кения, където от първа ръка наблюдават естествената среда и животните. Преминават през почти целия регион от север до юг, отсядат на пет различни места, използват три различни хеликоптера и шест автомобила Safari Land Cruiser. С помощта оборудване с тегло близо 1000 килограма правят колосалното количество от снимки в размер 12.3 терабайта. Екипът наблюдават с интерес всякакви дребни детайли - как върви едно малко лъвче в естествената си среда, неговата стойка, колко пълно е коремчето му, дебелината на краката и лапичките му и дори колко мухи са кацнали или кръжат около него.  Въпреки че са изгледали преди това множество документални филми, за много нови възможности, споделят още от екипа. Част от тях снимат от изгрев до здрач, изучават начина, по който се събират животните в групи, техните шарки, дребни детайли на отделните лъвове, носорози и зебри.  \"Ако направиш перфектен дигитален филм, ти изтръгваш живота от него. Ние искахме да върнем визуалните несъвършенства в него, праха и въздуха, трептенията на слънцето. Всичко онова, което уловихме в кадрите си от Африка на тестова база, бе източник на информация при създаването на дигиталния филм\", допълва Силвър.  Подобна задача има и човекът, създал пейзажите във филма. Той трябва да сглоби пъзела на Лъвските земи и около Лъвската скала. Всички 13 души от пътуващия екип са единодушни в едно - най-завладяващо за тях е огромното разнообразие от природа и животински видове - от сухи, пустинни райони през зелени полета до високи планини, в които климатичните условия се менят като за секунди. всъщност се оказва да уловят небето на Африка. Експертът по специални визуални ефекти Адам Валдез отбелязва: \"То е динамично, променящо се всяка секунда. Има вятър и ъгълът на слънцето винаги трябва да се има предвид. Това е най-яркото екваториално слънце. Атмосферата се сменя според частта от деня.\" Колегата му Роб Легато пък допълва, че цялото преживяване е надскочило нуждите на филма: \"Има нещо духовно в това да бъдеш в Африка. Има нещо в колектива на природата, как постига баланса си, как едно същество прави нещо и другото животно или изяжда това нещо, или създава нещо, което позволява на екологията на мястото да продължава. Осъзнахме, че някъде там има един голям дизайн. Не може да си тръгнеш от подобно пътуване без духовното усещане за люлката на живота.\" До 21 юли в \"Дневник\" продължава и  играта , посветена на \"Цар Лъв\", която дава възможност за спечелването на осем специални \"лъвски\" награди, сред които са куфар, комплект от тениска и метална бутилка, от детска тениска и шапка и пет двойни билета за кино. Повече за играта може да откриете  тук .", "date": "2019.07.15", "title": "Как е създаден новият главен герой в \"Цар Лъв\" - автентичността"}
{"url": "https://www.dnevnik.bg/bulgaria/2019/07/15/3938357_za_7_g_ploshtite_s_biokulturi_v_bulgariia_sa_se/", "text": "Сертифицираните площи за отглеждане на биологични култури през последните 7 години са се увеличили над 6 пъти. Към 2018 г. площите в система на контрол са 162 332 ха, а към 2011 г. те са били 26 622 ха. България разполага с подходящи почвени и климатични ресурси за развитие на биоземеделие, съобщават от Министерството на земеделието, храните и горите (МЗХГ). От 2015 година България заема едно от челните места по площи с лозя, отглеждани по методите на биологичното земеделие в ЕС, което прави възможно производството на биовино, посочват от ведомството. Страната ни е сред лидерите в Европа по отношение на брой пчелни кошери, отглеждани в съответствие с методите на биологичното земеделие. Към 2011 г. броят им е 58 855, а през 2018 г. нараства четири пъти и достига до 265 069. За две години – от 2016 до 2018 г., се отчита ръст и при засадените площи с роза и лавандула, съответно към 2018 г. те са 2255 ха и 7021 ха. България е най-големият производител на биологично розово и лавандулово масла в света. От министерството отчитат, че се разраства производство и на други разнообразни биологични етерични масла като масло от маточина. Това определя страната като ключов производител с традиции в производството на суровини за биокозметиката. Биоземеделието е приоритетен сектор за подпомагане по инвестиционните мерки по Програмата за развитие на селските райони. От началото на 2007 г. до момента по програмата са изплатени около 150 млн. евро, основно за проекти за модернизация на биологичните земеделски стопанства, следвани от проекти на млади фермери, малки стопанства и проекти за преработка на биосуровини. Министерството е изготвило Национален план за действие за развитие на биологичното производство за периода до 2027 година. Предвижда се тази година да бъде създадена дирекция \"Биологично производство\" в министерството. Сред целите са още включване на схеми и мерки за подпомагане на ферми, които не отговарят на критериите за подпомагане по мярка 11 \"Биологично производство\" по програмата. Предвижда се 30% от тях да бъдат подпомагани по такива схеми. От министерството ще работят за създаване на условия за устойчивост на малките и семейни биологични стопанства чрез насърчаване сдружаването на производителите. Сред другите цели са включване на биопродукти в схемите \"Училищен плод\" и \"Училищно мляко\". Предвижда се ежегодно участие на биологични стопанства в схемите за времена заетост на работници в тях. Създават се възможности и за безплатни консултантски услуги и професионално обучение за биофермери по мерките по програмата в началото на новия програмен период.", "date": "2019.07.15", "title": "За 7 години площите с биокултури в България са се увеличили над 6 пъти"}
{"url": "https://www.dnevnik.bg/analizi/2019/07/15/3938351_bulgariia_na_tri_okeana_ne_po-dobre_turgoviia_na_zapad/", "text": "Ухажването на инвеститори е много различна емоционална и дипломатическа практика. Поне така излиза от сравняването на българските власти с политици на Запад и Изток. Какви инвеститори си търсят различните държави? Как ги търсят и как ги удържат? Ето примери. От Запад се търсят частни инвеститори със съществен достъп до капитали и високо място във веригата на добавена стойност. Такива са случаите с \"Фолксваген\", представян, впрочем невярно, като най-голямата (възможна) инвестиция в нова България и с концесията на летище София (приходите от която вече са предвидени в бюджета). От Изток се търсят инвестиции от държавни компании. Наскоро председателката на парламента Цвета Караянчева и президентът Румен Радев поканиха точно такива компании от Русия и Китай. Ако мостостроенето успее, твърди се, че инвестициите ще потекат към България от Тихия, Атлантическия и Северния ледовит океан. Държавните предприятия са по-рискови инвеститори от частните. Спрямо тях данъчни, природоопазващи и всички други правителствени контролни органи не могат да предприемат същите мерки, каквито прилагат към частните предприятия, ако те нарушават законите. А чуждестранните държавни предприятия са още по-рискови. При изпълнение на договорите частните предприятия са за предпочитане. След всяка по-значителна продажба на държавно предприятие на частен чуждестранен инвеститор през 90-те НЕК веднага предявяваше неплатените с години сметки за ток. Така беше със \"Соди - Девня\" и мина \"Челопеч\". Но не и с \"Кремиковци\", докато беше държавно предприятие. (Към датата на приватизацията то дължи около 2 млрд лв. на други държавни предприятия. Те не бяха изплатени дори и след приватизацията.) Случаят \"Кремиковци\" показва още, че законите се прилагат по-трудно спрямо вътрешни частни инвеститори, отколкото спрямо чуждестранните. Същото е положението и при банките, както се видя в случая КТБ. Местните инвеститори имат политически връзки и чисто човешки приятелства с управляващите. Чуждестранните държавни инвеститори са пряко свързани с техните собствени управляващи. При големи страни с диктаторски режими дипломатическите усилия за третиране на техните държавни инвеститори наравно с всички останали са обречени на неуспех. Но има и странични ползи от частни чуждестранни инвеститори: опитите за завземане на такива предприятия неминуемо предизвикват демарши от посланиците на съответните страни. Резултатът обикновено е възстановяване на правовия ред, защита на правото на собственост и изпълнението на договорите. Най-известен е казусът \"Белведере\", а също и този с \"Глориент\". Изземването на \"Белведере\" беше блокирано от изявление на посланика на Франция. Той посочи част от \"гнилите ябълки\" в правораздавателната система. Последва уволнение на съдебните посредници, но не и разследване за това кой е поръчал експроприацията. Все пак макар историята да остана в обществената памет с неглижиращото фолклорно наименование \"Двете каки\", заслугата е на седемте посланика. ( ) Що се отнася до \"Глориент\", без шум съдилищата сами блокираха отнемането на доход от британския инвеститор. Любим илюзионистки похват в създаването на илюзии в енергетиката са заклинанията срещу \"американските централи\". Те са инвестиция, в която всяка поотделно е по-голяма от очакваната от \"Фолксваген\". Схемата спрямо тях е класически рекет: пускаш бизнес и след това искаш откуп за защита от заплахи, които сам създаваш. Тези инвестиции са планирани от два парламента (без възражения), а договорите – подготвени и презаверени от три правителства и две енергийни стратегии, през 1998-2001 г. договорите за изкупуване са единствената възможност за финансиране на технологичното и екологично обновяване на ТЕЦ (в съответствие със стандартите на ЕС, за да може страната да стане член на съюза). \"Американските\" ТЕЦ произвеждат над 1/3 от електроенергията, намаляват зависимостта от внос с около 8%, дават работа и доход на 25 хиляди души, със семействата това прави над 60 000 души. Точно тогава държавният регулатор възбуди разследване за \"непозволена държавна помощ\" в ЕС, а патриотите написаха проектозакон за национализация. И в момента никой не пречи нито на китайски, а още по-малко на руски компании да инвестират в България. За Русия от години дори е точно обратното - към държавните компании РОСАТОМ и ГАЗПРОМ няма претенции, а те получават привилегии: местното се потиска, забранява, блокира или заплашва, алтернативните доставки се оплитат в мрежата на бюрокрацията и правителството се отказва от защита на българската клиентела при нарушаване на търговски практики. Преките загуби за българските потребители и данъкоплатци от подобни действия възлизат на около 4 млрд. лева. Косвените са много повече. Когато това се случи, десетина високопоставени лица на изборна длъжност заявяват, че проектите са \"необратими\". Добре е, че проектите на ГАЗПРОМ в Европа, включително новият \"Южен поток\", попаднаха под заплаха от санкции, а РОСАТОМ в Турция през май т.г. влезе в геополитическа задънена улица. Към Русия и Китай няма критика. Към ЕС – \"критика валяло\", казано на плевенски жаргон. Един депутат ще \"брани България\": ЕС \"колонизира\", налага \"мултикултурализъм\", \"трети пол\" и хомосексуализъм и пробутва \"отживяла времето си\" либерална демокрация. Всъщност обаче и в двете страни положението с правата на човека, върховенството на закона, свободата на медиите, борбата с корупцията и контрола върху изпълнителната (там президентската) власт е на много по-ниско равнище дори от България. Но и тук те имат едно много важно предимство пред българските власти - президентите на Китай и Русия са на практика несменяеми, имат много повече време да прокарат интересите на своите приятели. Авторитарният напредък на Китай и Русия изглежда конституционно гарантиран. Затова от Европейската мрежа на мозъчните тръстове, изследващи Китай, настояват за водеща роля на политическите ценности в отношенията на ЕС. Същото важи и за Русия. Оптимизмът за инвестиции в енергетиката (АЕЦ \"Белене\") и инфраструктурата е силно преувеличен. \"Разгръщането на търговията\", износът на мляко, вина и развитието и туристически услуги са маскировка за \"необратимите\" държавни проекти. Русия поддържа високи, понякога забранителни мита и произволно прилага нетарифни изисквания. Затова Русия е по-малко важна за българския износ от Македония или Чехия. Българското кисело мляко, чиято продажба в Китай бе договаряна от президента преди десет дена, се разпространява в Китай именно като български продукт от 2007 г. от японската корпорация \"Мейджи\". Впрочем 59% от българския износ за света са машиностроене, селските стоки – под 6% от общия обем на износа. Изобщо в областта на търговията България е по-напред от Русия и Китай вече 140 години. И в областта на инвестициите България има на какво да ги научи. Натрупаните чуждестранни инвестиции в България са 76% от БВП според УНКТАД, в Русия – три пъти, а в Китай шест пъти по-малко. От 1944 до 1989 г. инвестициите на \"Русия\" в България са в своя \"апогей\". Сега те са около 20 пъти по-малко от тези от ЕС и Северна Америка Що се отнася до предложението да си разменяме туристи с Китай, е симпатична, но доста смешна идея - там е по-скъпо от тук, а тук е по-добре да се живее. Според Индекса на добрите страни България е на 12-о място в света, Русия на 41-во, а Китай – на 61-во. Туристите могат неусетно да станат емигранти.", "date": "2019.07.15", "title": "България на три океана? Не, по-добре търговия на Запад, отколкото на Изток"}
{"url": "https://www.dnevnik.bg/sport/2019/07/15/3938221_mislovniiat_trik_s_koito_djokovich_specheli/", "text": "\"Когато публиката скандира \"Роджър\", аз чувам \"Новак.\" С тези думи шампионът от \"Уимбълдън\" Новак Джокович привлече вниманието в Лондон. Сърбинът  спечели 16-ата си титла от Големия шлем след незабравим мач с Роджър Федерер , който се превърна в най-дългия финал на сингъл в 133-годишната история на \"Уимбълдън\". Джокович спаси два поредни мачбола при сервис на швейцареца по пътя към забележителния успех, като показа както физическа, така и психическа устойчивост. \"Звучи глупаво, но е така\", каза шампионът за мисловните похвати, които е използвал в моментите, в които публиката е подкрепяла съперника му. \"Опитвам да убедя себе си, че е така. \"Роджър\" и \"Новак\" са близки (по звучене)\", продължи Джокович с усмивка. По думите му това вероятно е бил най-изискващият психически мач в кариерата му. \"Едно нещо обещах на себе си, когато излизах на корта - трябваше да остана спокоен и сдържан, защото знаех, че атмосферата ще е такава, каквато беше\", каза шампионът. Водачът в световната ранглиста заяви, че е трябвало да се защитава през по-голямата част от мача. \"Той (Федерер) диктуваше играта. Аз просто опитах да се боря и да намеря пътя, когато беше най-важно, и това стана.\" \"Казах си преди мача, че ще опитам да се изключа, колкото мога, от това, което става около нас, и просто да бъда там. Мисля, че можех да играя по-добре. Но в същото време нещото, което ми помогна да се върна, да спася два мачбола и да спечеля този мач, беше психическата устойчивост в тези моменти\", заяви Джокович. И добави, че за да се спечели подобен двубой, е необходимо постоянство в играта. \"Предполагам, че има значение издръжливостта. Но смятам, че винаги е важна вярата в себе си. Трябва да продължаваш да припомняш на себе си, че има защо да си там и че си по-добър от съперника си.\" Джокович направи крачка към Федерер и Рафаел Надал, които имат съответно 20 и 18 титли от Големия шлем. \"Изглежда, че се приближавам. Но те също печелят титли. Ние взаимно правим така, че да израстваме и да продължаваме да сме в играта.\" Сърбинът заяви, че се вдъхновява от това, което правят Федерер и Надал. \"Мотивира ме да опитвам да направя това, което те са направили, което са постигнали, а дори и повече.\"", "date": "2019.07.15", "title": "Мисловният трик, с който Джокович спечели най-дългия финал на \"Уимбълдън\""}
{"url": "https://www.dnevnik.bg/politika/2019/07/15/3938390_zakonite_se_priemat_bez_seriozna_obosnovka_i/", "text": "Парламентът приема законови промени без сериозна обосновка, като най-често липсва оценка за резултатите и разходите, а гражданите не са информирани. Това се посочва в анализ на законодателната дейност за първите две години от мандата на 44-ото Народно събрание, направен от Националния център за парламентарни изследвания, цитиран от в. \"Сега\". Предмет на проучването са 388 законопроекта. В своята обосновка близо 89.9% от законопроектите не съдържат позовавания на изследвания и научна експертиза. Най-често законодателната инициатива се мотивира с аргументи, свързани с правото на Европейския съюз (ЕС) - 24.2%, както и неефективност на съществуващото законодателство - 21.5%. В 94.7% от законопроектите няма посочена информация за проведени обществени обсъждания, преди промените да бъдат направени.", "date": "2019.07.15", "title": "Законите се приемат без сериозна обосновка и обществени обсъждания, сочи проучване"}
{"url": "https://www.dnevnik.bg/bulgaria/2019/07/15/3938404_lekar_nabeden_za_ubiec_na_bebeto_ot_frizera_osudi/", "text": "Лекарят от Горна Оряховица Михаил Милатович осъди окончателно прокуратурата да му плати 40 000 лева обезщетение за неимуществени вреди за това, че беше набеден за убиец на новородено, съобщи lex.bg. Скандалът избухна през 2010 г., а случаят стана известен като \"бебето от фризера\". Милатович и негови колеги бяха набедени, че са убили новородено, а тогавашният вътрешен министър Цветан Цветанов  прочете от парламентарната трибуна  пред депутатите материали, събирани със специални разузнавателни средства. Срещу лекарите така и не бяха повдигнати обвинения, тъй като бебето е било мъртвородено и не става дума за убийство. През 2013 г.  прокуратурата прекрати разследването  срещу лекарите. Д-р Милатович заведе дело за обезщетение по Закона за отговорността на държавата и общините за вреди и го спечели на две инстанции. В началото на юли то приключи окончателно, тъй като Върховният касационен съд (ВКС) е отказал касационно обжалване. Пред ВКС държавното обвинение е оспорило както размера на обезщетението – 40 000 лв., така и това, че Милатович е предявил иск за незаконно обвинение, а осъдителното решение е заради публичното огласяване на случая и непремерените изявления на тогавашните заместник окръжни прокурори на Велико Търново Светослав Калчев и Румяна Ирманова. Апелативните съдии написаха, че в резултат на огласените разговори от специалните разузнавателни средства прокурорите са нарушили презумпцията за невиновност и без да са събрани доказателства, са създавали убеждение в обществото, че Милатович е престъпник. Според съда вредата за Милатович е особено тежка, тъй като авторитетна институция като прокуратурата е изнесла информация, с която е било внушено, че лекари са убили новородено. В тази връзка бяха цитирани и показания на свидетели, които са разказали, че Милатович бил \"проснат с белезници\" в болницата. Освен това според съда заради разгласените разговори дори близките му се съмнявали в неговата невинност, колеги се отнасяли грубо с него, а жени го наричали \"убиец от фризера\". Според близки на Милатович хората в Горна Оряховица дори не знаят, че делото е прекратено, а той не е виновен. Разследването срещу лекарите Стефан Лазаров, Катя Гецова, Михаил Милатович и шефа на АГ отделението в Горна Оряховица д-р Димитър Сотиров започна, след като на 28 ноември 2010 г. 17-годишна жена от Лясковец абортира в 22-ата седмица. Лекарите първо помислили, че плодът е мъртвороден, но след това се заблудили, че може да е жив заради епизодични движения. Експертиза от девет специалисти установи, че движенията са имитация на жизнена дейност, защото още след израждането плодът е бил в състояние на висока мозъчна смърт. Лекарите вече са съобщили на майката, че бебето е мъртво, но въпреки това обсъждат помежду си какво да правят, ако се окаже, че е било родено живо. Те обсъждат как да решат въпроса и какво да предприемат, а разговорите са записани със специални разузнавателни средства. Записите са правени по друго дело, но бяха оповестени след случая от прокуратурата и прочетени от тогавашния вътрешен министър Цветан Цветанов, който от парламентарната трибуна обяви, че \"едно живо бебе е умишлено умъртвено и не му е даден шанс\". Цветанов цитира някои пасажи от проведените в болницата разговори. \"Ще стане голяма разправия, защото са минали 24 часа. Ще кажат, че сме го оставили да мре. Майката знае, че е умряло\", \"Той си е виновен. Откъде накъде е казал на майката, че е умряло, като то не е умряло?\", \"Това дете стои живо. Те ще кажат: вие като дойдохте на работа и видяхте, че бебето е живо, какво направихте?\", \"Могат да ни съдят за предумишлено убийство бе, човек!\", \"То си отива при Андрей Баташов, ама какво да правим\".", "date": "2019.07.15", "title": "Лекар, набеден за убиец на \"бебето от фризера\", осъди прокуратурата за 40 000 лв."}
{"url": "https://www.dnevnik.bg/evropa/2019/07/15/3938403_evroskepticite_moje_da_reshat_sudbata_na_fon_der_laien/", "text": "Кандидатурата на германката Урсула фон дер Лайен, която се надява да стане първата жена председател на Европейската комисия, ще бъде подложена утре на гласуване от евродепутатите в Страсбург, като това ще е една трудна партия, в която евроскептиците може да изиграят решаваща роля. За да стане приемник на Жан-Клод Юнкер от Люксембург, Фон дер Лайен, която е близка до германския канцлер Ангела Меркел, трябва да бъде одобрена с абсолютно мнозинство в парламента, което означава 374 гласа. Въпросът се състои в това дали тя ще успее да получи тези гласове от лагера на проевропейските сили, без да има нужда от  подкрепата на евроскептиците . \"Това ще е много трудно за нея. Доста е сложно да разполагаш с предвидим политически баланс\" в новия европарламент след изборите, коментира Ерик Морис, анализатор от фондация \"Шуман\". Мнозина евродепутати останаха истински разочаровани от  начина, по който тя бе номинирана : след тридневна среща в Брюксел, на която имаше доста разногласия, лидерите на ЕС избраха Фон дер Лайен на 2 юли, пренебрегвайки кандидатите, предложени от Европейския парламент. Европейската народна партия - дясната формация, към която принадлежи Фон дер Лайен и която е основната сила в европарламента със 182 места - очаквано обеща, че ще гласува за нея. Социалистите (със 154 евродепутати) и либералите центристи от  \"Обнови Европа\"  (със 108 евродепутати) - формация, към която принадлежат и френските евродепутати, привърженици на президента Еманюел Макрон - обаче до момента все още не са обещавали нищо. Иронията в случая е, че в лагера на социалдемократите именно сънародниците на Фон дер Лайен от Германската социалдемократическа партия (ГСДП) са най-твърдо против нейната кандидатура. И това е така, при все че Германия не е председателствала Европейската комисия от 52 години - германец е бил председател на ЕК само веднъж, при нейното създаване, с мандата на Валтер Халщайн от 1958 до 1967 г. ГСДП (която има общо 16 евродепутати) освен това разпространи сред останалите европейски социалдемократически сили документ, в който обяснява защо според нея кандидатурата на Фон дер Лайен е нелегитимна и неподходяща. За момента нищо не е решено. Социалистите и либералите центристи ще вземат окончателното си решение след утрешното изслушване на 60-годишната Фон дер Лайен и нейните отговори в Европейския парламент, което открива пътя за всякакви договорки. Социалистите искат преди всичко Фон дер Лайен да им обещае да продължи в следващата Комисия политиката без отстъпки на холандеца социалист Франс Тимерманс по отношение на страните, които нарушават принципа на правовата държава - Унгария и Полша, които например не спазват принципа за  независимост на съдебната власт. Тимерманс се очаква да остане заместник-председател на комисията, както обеща Фон дер Лайен. Либералите центристи от своя страна настояват датчанката Маргрете Вестагер, която бе техният кандидат за председател на комисията, да има същия ранг като Тимерманс в новата комисия. Кризисен сценарий? Макар Зелените (със 74 евродепутати) и крайнолевите (Конфедеративна група на Европейската обединена левица - Северна зелена левица, с 41 евродепутати) вече да изключиха възможността да гласуват за Фон дер Лайен, евроскептиците все още не са взели окончателно решение. Сред тях консерваторите и реформистите (с 62 евродепутати, сред които представителите на полската \"Право и справедливост\") обещаха да проявят прагматизъм в решението си. Крайнодясната група \"Идентичност и демокрация\", със 73 членове, 28 от които от италианската \"Лига\", 22 от френския Национален сбор и 11 от германската \"Алтернатива за Германия\", заяви, че е малко вероятно да подкрепи Фон дер Лайен. При това тайно гласуване е възможно Фон дер Лайен да получи гласове от евроскептиците, които да компенсират тези на представителите на проевропейските сили, които не я подкрепят, признава европейски източник. Преди пет години християндемократът Юнкер бе избран в един доста по-малко фрагментиран Европейски парламент с 422 гласа \"за\" при 250 гласа против. Ако Фон дер Лайен събере \"под 400 гласа, това ще е доста слаб резултат\", твърди Морис, който припомня, че \"идеята след европейските избори беше да има председател на Европейската комисия, който да бъде подкрепен от четирите основни проевропейски сили\" (Европейската народна партия, социалистите, либералите и Зелените). В случай че германският министър на отбраната се провали в Европейския парламент, ръководителите на ЕС ще трябва да номинират нов кандидат. Това ще е кризисен сценарий, който никой в ЕС не иска на фона на проблемите с Брекзит. /БТА", "date": "2019.07.15", "title": "Евроскептиците може да решат съдбата на Фон дер Лайен"}
{"url": "https://www.dnevnik.bg/sport/2019/07/15/3938431_vencislav_stefanov_smiatam_che_v_bulgarskoto/", "text": "Смятам, че в българското първенство в момента няма уредени мачове\", заяви президентът на \"Славия\" и член на изпълнителния комитет на БФС Венцислав Стефанов. Думите му дойдоха на пресконференция, посветена на началото на новия сезон в Първа лига. \"Славия\" започна с победа с 3:2 срещу \"Витоша\", след като губеше с 1:2 на почивката. \"Чета в тея сайтове, че съм направил някаква обръщалка вчера, че било страхотно някакво... Колко дебела свиня съм, отдавна да съм в затвора и т.н.\", започна Стефанов. \"Има ли нормален човек, нормален... В последната минута едно уникално изпълнение на Калоян (Кръстев). Кой ще ти чака, аланкоолу, проста главо, последната минута, и то невероятен шанс - гредата помогна да влезе топката. Уникален гол, това е рядко срещащ се по нашите терени, обаче ние започваме всяко нещо да преекспонираме, във всяко нещо виждаме измамата. Не се радваме, че има мачове, в които някой път волята надделява, някой път шансът. Има много такива мачове\", каза той. Стефанов даде за пример финала за Купата на България преди година, в който \"Славия\" победи \"Левски\" след дузпи. По думите му тогава изходът е бил решен от мача на живота на вратаря Георги Петков. \"Хората си мислят някакви уговорки, купуване, продажби, простотии. Твърде много се пише за тези неща, а аз смятам, че в българското първенство в момента няма уредени мачове\", добави президентът на \"Славия\".", "date": "2019.07.15", "title": "Венцислав Стефанов: Смятам, че в българското първенство няма уредени мачове"}
{"url": "https://www.dnevnik.bg/photos/2019/07/15/3938442_snimka_na_denia_alun_tjuring_vurhu_novata_banknota_ot/", "text": "Британският математик, логик, криптоаналитик, информатик и философ Алън Тюринг, известен с това, че успява да дешифрира използваните през Втората световна война кодове \"Енигма\" и един от пионерите на модерния компютър, бе избран от Bank of England за лице на новата банкнота от 50 британски паунда. Математикът бе избран сред списък от 1000 учени с решение, което признава не само неговата решаваща роля в борбата със заплахата от германските подводници в битката за Атлантика, но и преследването му след войната заради неговата хомосексуалност.  На снимката: Концепцията за облика на банкнотата, представена на официално събитие днес", "date": "2019.07.15", "title": "Снимка на деня: Алън Тюринг върху новата банкнота от 50 паунда"}
{"url": "https://www.dnevnik.bg/analizi/2019/07/15/3938348_kasacionnata_kolegiia_na_vas_e_protivokonstitucionna/", "text": "Преди почти две години бившият председател на Върховния административен съд (ВАС) Георги Колев успя да прокара в пленума му идеята за учредяването на нова, трета колегия, т.нар. Касационна колегия. В нея трябваше да влизат само ограничен брой съдии от ВАС, които да разглеждат единствено касационни (на последна инстанция) дела. В нея вероятно трябваше да влязат няколко петчленни състава, като по този начин съдиите в тази колегия щяха да формират практиката на ВАС по делата. След  обществено и професионално недоволство  идеята бе изоставена. В началото на миналата седмица (8.07.2019 г.) идеята тихомълком бе успешно реализирана от новия председател на ВАС Георги Чолаков. Със заповед на Чолаков Те са образувани при спазване на принципа на старшинството на съдиите измежду състава на Първа и Втора колегия на ВАС. Мярката веднага получи одобрение от много места. Приема се, че постоянно действащите състави осигуряват спазването на принципа на случайно разпределение на делата, спомагат за прозрачността на правосъдието и са мярка в положителна посока против \"стъкмяването\" от ръководството на ВАС на удобни съдебни състави по конкретни дела. Дори и така да е (за което имам своите съмнения), обосновавам тезата, че постоянните петчленни състави, както са формирани от Чолаков, нарушават конституцията и накърняват правото на справедлив съдебен процес. Конституцията постановява да бъдат създадени две върховни съдилища – ВКС и ВАС. Тя не допуска съществуването на трети върховен съд (аргументи  тук ). Конституцията не предвижда \"съставност\" на върховните съдилища на върховен съд - първа степен, и върховен съд - втора степен. Подобен върховен съд - матрьошка, съществува напр. в Шотландия, където Court of Session (върховен граждански съд, чиито решения подлежат на обжалване пред Върховния съд на Обединеното кралство) и High Court of Justiciary (върховен наказателен съд, чийто решения са окончателни) има Inner House и Outer House – вътрешен кръг съдии и външен кръг съдии, като решенията на Outer House подлежат на обжалване пред Inner House. Конституцията изрично възлага правомощието да се назначават и повишават съдиите на Съдийската колегия на Висшия съдебен съвет (СК на ВСС). Изключителен прерогатив на този конституционен административен орган е да прецени кой съдия от долна инстанция има стажа, правните познания, моралните качества и характера, за да бъде повишен или назначен във върховния съд. Веднъж повишен или назначен там, всеки върховен съдия е равностоен на всеки друг върховен съдия. Недопустимо е председателят на ВАС или дори Пленумът на ВАС да изземват компетентността на СК на ВСС и да учредяват съдебни състави, които да упражняват касационни правомощия над решения на други върховни съдии в същия съд. Недопустимо е председателят на ВАС или дори Пленумът на ВАС да определят Фактът, че в случая се заляга на критерия старшинство (прослужен брой години като върховен съдия), не санира нарушението на конституцията. Само стажът, без преценка на правните познания и специализацията в материята, не може да бъде критерий за подобна преценка. Само формирането на петчленните състави чрез избор от компютър измежду всички съдии от отделението и колегията би отговаряло на конституционната повеля единствена СК на ВСС да се произнася по компетентността на съдиите и да ги назначава или повишава в длъжност. По-същественият дефект на постоянните петчленни състави е заложен обаче още през 1997 г. с приемането на Закона за Върховния административен съд, а впоследствие и с приемането на Административнопроцесуалния кодекс. Самата идея за \"касация в касацията\", т.е. за възможността петчленни състави на ВАС да отменят решения на тричленни състави на ВАС, нарушава правото на справедлив съдебен процес на страните по делата. Не е трудно да се види защо – решение във ваша полза, постановено от тричленен състав на ВАС, може да бъде отменено и спорът решен в полза на другата страна с 3 на 2 гласа в петчленката. Така вие ще загубите делото, макар че общо петима върховни съдии (тричленката и двамата на особено мнение в петчленката) са приели, че сте прави, а противната страна ще спечели делото, макар на нейна страна да са само трима върховни съдии. Подобен резултат, който се случва по 2-3 дела всяка година, пряко нарушава правото на справедлив съдебен процес по смисъла на чл. 6, ал. 1 от Европейската конвенция за правата на човека и чл. 47 от Хартата на основните права на Европейския съюз. Защо тогава законодателят е въвел подобно обжалване вътре в рамките на самия ВАС? Причината е една – невежество. Невежеството в законотворчеството ни е доста старо явление, което не започва отскоро. Невежеството в случая е двояко – от една страна, непознаване на собствената история на административното правосъдие у нас в периода 1913 - 1948 г., а, от втора страна, непознаване на уредбата на административното правосъдие в западните демократични и правови държави, откъдето страната ни е възприела уредба на своето законодателство. Елементарното усилие за запознаване с уредбата на административното правосъдие у нас в периода от учредяването на Върховния административен съд на Царство България през 1913 г. до ликвидирането му през 1948 г. от комунистическата власт показва, че \"касация в касацията\" във ВАС не е имало. ВАС е бил касационна инстанция над административните юрисдикции в страната и над общите съдилища, когато те са решавали административни дела. ВАС е разглеждал също така дела за отмяна на административни актове – по общо правило като първа и последна инстанция, освен във всички онези случаи, в които специален закон не е предвиждал друг административен или съдебен орган, който да разгледа спора като първа инстанция. На следващо място, ВАС членува в  Асоциацията  на държавните съвети и върховните административни съдилища на Европейския съюз. Съвсем наскоро – на 13 май 2019 г., се е състоял семинар с участието на представители на 29 държави, вкл. България. Семинарът е бил на тема \"Върховните административни съдилища: функции и достъп до тях\". В  обобщителния доклад  от този семинар е видно, че от по-малък в по-голям състав на върховния административен съд. Единствено в Кипър има дела (по морското право), при които първоинстанционното разглеждане на делото е поверено на един върховен съдия, а обжалването е пред Пленума на Върховния съд. От доклада е видно, че административното правосъдие в някои от 29-те държави е двуинстанционно, в други е триинстанционно. Никъде обаче няма двуинстанционност вътре в рамките на самия върховен съд. Даже някои държави като Белгия още държат на едноинстанционността и са запазили своя Държавен съвет като чист съд за отмяна – разглеждащ като първа и последна инстанция оспорвания на административни актове на определени държавни органи. Заключението, което се налага, е, че постоянните петчленни касационни състави, създадени от председателя Чолаков, противоречат на конституцията, тъй като която е запазена само за Съдийската колегия на ВСС. Тези постоянни петчленни касационни състави нарушават правото на справедлив съдебен процес на страните по делата, тъй като допускат хипотези, при които малцинството в петчленния състав може да наложи мнението си над по-голям брой върховни съдии и да се стигне до очевидно несправедлив резултат. Те не съответстват освен това нито на нашата собствена българска традиция, нито на образците, утвърдени в западните демократични и правови държави. Вместо да измисляме подобни саморасли приумици, които да стоят като кръпка в уредбата на административното правосъдие, е добре да възприемем уредба, която е проста, ясна, недискриминационна и утвърдена на Запад и в нашата собствена традиция – ВАС действа като касационна инстанция над административните съдилища и юрисдикции и като първа и последна инстанция при оспорване на някои административни актове, посочени в конституцията и законите.", "date": "2019.07.15", "title": "Касационната колегия на ВАС е противоконституционна"}
{"url": "https://www.dnevnik.bg/evropa/2019/07/15/3938456_iztochna_evropa_tepurva_shte_plashta_cenata_za/", "text": "Намаляващата работна ръка и ниската производителност на остаряващите служители в комбинация с растящия натиск върху публичните финанси може да струва на икономиките от Централна и Източна Европа около 1% от БВП годишно. Към средата на века доходите на глава от населението ще се повишат от сегашните 52% до около 60% от тези в Западна Европа. А ако не беше сегашният демографски натиск, районът щеше да достигне до 2050 г. ниво 74%.\" Това заяви Тай Жанг, зам. управляващ директор на Международния валутен фонд, на форум в Дубровник. В хърватския град той допълни, че най-вероятно хората в трудоспособна възраст в района ще намалеят с 25%, а цялото население на тези страни - с 12%, в следващите 30 години. \"Ройтерс\" посочва, че думите му са най-вече за страните членки и кандидатките за членство в Европейския съюз от бившия комунистически блок. За тази година прогнозата е, че икономиките в този район ще растат с между 2.6% и 4.6%, докато средният показател за ЕС ще е 1.4%. За да компенсират демографските причини за по-бавен растеж, в Централна, Източна и Югоизточна Европа имат избор между варианти като наемане на повече чуждестранни граждани, създаване на стимули да се завърнат квалифицираните им служители и задържане на работа на повече жени или възрастни хора. Друг вариант е усиленото въвеждане на автоматизация, индустриални роботи и технологични решения за повишаване производителността. \"Мнозина работници се опасяват, че роботите ще изместят хората. Но в тази част на Европа увеличаващата се автоматизация съвпадна с растяща заетост\", каза още Жанг. МВФ препоръчва още реформа в образованието и инвестиране в обучение на служителите и мерки за задържането им, а не за освобождаването им при купуване на роботизирани и автоматизирани системи.", "date": "2019.07.15", "title": "Източна Европа тепърва ще плаща цената за бягащите на Запад, предупреди МВФ"}
{"url": "https://www.dnevnik.bg/sport/2019/07/15/3938418_s_uspeh_evropeiskoto_za_deca_bulgariia_gleda_kum/", "text": "Ая Митева пренаписа историята на българския конен спорт, след като спечели бронзов медал на европейското първенство за деца в холандския град Зуидволде. Отличието е първо за България в турнир от подобно ниво. 14-годишната Митева беше една от трите състезателки, които не допуснаха грешка по трасето. Състезателката на конна база \"Ниеса\" остана след германката Тиара Блайхер и Ема Бокен от Холандия, които завършиха съответно първа и втора. Финалът протече в два манша, като първият паркур беше с 12 препятствия, с една двойна и една тройна комбинация и общо 15 скока. Вторият манш предложи десет препятствия, с тройна комбинация и 12 скока при височина от 130 см. на препятствията. Състезанието протече в три дни и пет отделни изпитания. В него участваха 120 деца от 30 държави и 22 национални отбора. Националният тим за деца беше представен от Ивана Ангелова (14 години), Ася Петрова (13 години) и 12-годишната Елиза Чолакова, която беше най-младата участничка в турнира. Само една наказателна точка за време обаче лиши отбора от възможността да влезе в челните места. \"Оттук насетне, след като е ясно, че България може да бъде в призовите места в Европа, очаквам още по-голям плам и отдаденост в подготовката на състезателите ни. Конният спорт е уникален, защото е единственият в света, в който участва екип от човек и животно и в който няма деление по пол, а само по умения. Медалът на Ая е заявка за сериозно участие на нашите ездачи в големите турнири. Тази емоция не може да се опише\", каза генералният секретар на създадената през 1919 г. Българска ферация по конен спорт Теодор Шейтанов:", "date": "2019.07.15", "title": "С исторически успех на европейското България гледа към пробив в конния спорт"}
{"url": "https://www.dnevnik.bg/gradska_sreda/2019/07/15/3938474_mineralnata_bania_v_bankia_shte_e_gotova_prez_mai/", "text": "През 2019 г. инвестираме над 20 милиона лева за използването на минералните води на София. Възраждаме знакови бани и обекти. Най-знаковият като архитектурна стойност е обектът в Банкя и тук инвестицията е 8 милиона лева. Това обяви столичният кмет Йорданка Фандъкова по повод днешния празник на курортния град. \"Вече има процедура за избор на изпълнител за възстановяването на банята в кв. \"Овча купел\" и в Горна баня. Държавата ни ги прехвърли, за да се погрижим за тях\", подчерта тя какви са приоритетите на Столичната община. Не се разбра дали сред тях е и възстановяването на балнеоложката дейност в северното крило на Централната минерална баня в София, както е по проекта на арх. Станислав Константинов, спечелил конкурса за реставрацията ѝ. Минералната баня в Банкя ще е готова през май 2020 г., уточни кметът на курорта Рангел Марков. Строително-ремонтните дейности започнаха на 2 ноември 2018 г. Той добави, че е проучен опита на световни балнеоцентрове като Баден-Баден и Будапеща, където заедно с балнеоложките и СПА процедурите неизменно се предлага и басейн за плуване. \"Идеята ни е тук да се изгради нов 25-метров басейн. Пространството позволява, той ще е в задната част на банята, където сега е паркингът\", каза Марков. Той обясни, че цялата сграда през зимата ще се отоплява чрез минералната вода. Проектът за реставрация на банята е съгласуван с Националния институт за недвижимото културно наследство. Фасадите, двата басейна, подовете и дървените съблекални ще бъдат възстановени в автентичния си вид, разясни кметът на Банкя. Ще се ползват старите материали, а където те не достигат, са поръчани нови в същата фабрика в Чехия, която е произвела оригиналните преди повече от 100 години.", "date": "2019.07.15", "title": "Минералната баня в Банкя ще е готова през май догодина, обеща Фандъкова"}
{"url": "https://www.dnevnik.bg/razvlechenie/2019/07/15/3938497_al_bano_i_romina_pauur_praviat_koncert_v_sofiia_prez/", "text": "Италианският дует Ал Бано и Ромина Пауър включва София в турнето си \"40 години на сцена\" и ще изнесе концерт на 2 декември в зала \"Арена Армеец\", обявиха организаторите от \"София мюзик ентърпрайсиз\". Публиката ще може да види специалната им юбилейна сценография, както и да чуе някои от най-големите хитове на дуета през годините като Liberta, Felicita, Chi Sara, Cara Terra Mia, Ma Il Cuore No, Angeli, Sempre Sempre, придружени с много ефекти и мултимедия с кадри от тяхната кариера на сцената и зад кулисите.  Ал Бано Каризи е роден в малкото селце Пулия-Челино Сан Марко и още в началото на кариерата си работи със звезди като Адриано Челентано и \"Ролинг Стоунс\".  Ромина Пауър е дъщеря на известния холивудски актьор и режисьор Тайрън Пауър и на \"първото момиче на Джеймс Бонд\" - известната холивудска актриса Линда Кристън. Двамата се срещат на снимачната площадка на филма Nel Sole, заснет по идея на песента със същото заглавие на Ал Бано Каризи, която е и първият му голям хит от 70-те. ", "date": "2019.07.15", "title": "Ал Бано и Ромина Пауър правят концерт в София през декември"}
{"url": "https://www.dnevnik.bg/bulgaria/2019/07/15/3938483_broiat_na_zapochnalite_rabota_nadhvurlia/", "text": "През първите шест месеца на годината броят на хората, започнали работа, надхвърля този на регистрираните безработни, съобщава агенцията по заетостта. За периода общо 123 410 безработни, регистрирани в бюрата по труда, са започнали работа. За този период броят на реализираните на пазара на труда спрямо броя на регистрираните безработни е нараснал с 1.1 процентни пункта в сравнение с първото полугодие на предходната 2018 г. Постъпилите на работа през юни са 19 898 безработни, като 82.2% от тях са устроени в реалната икономика. Други 689 души от групата на пенсионерите, учещите и заетите също са намерили своето ново работно място. Същевременно тенденцията за понижаване на регистрираната безработица в страната се запазва и през юни, като в средата на годината равнището ѝ се установява на 5.2%, сочат данните на агенцията. Отчита се спад от 0.1 процентни пункта спрямо предходния месец и от 0.5 процентни пункта на годишна база. В края на месеца регистрираните безработни в бюрата по труда са 169 659 души, като снижението спрямо май е с 5740. В сравнение с юни 2018 г. те са с 18 917 по-малко. като от тях 1708 са били неактивни, т.е. не са били нито заети, нито учещи и не са търсили работа. От началото на годината служителите от бюрата по труда са активирали 9019 души чрез организиране на информационни събития, срещи със завършващите образование в кариерните центрове, както и чрез работата на младежки, ромски, трудови медиатори и др. Дейността на бюрата по труда продължава да обхваща все повече заети, учещи и пенсионери, сред които работодателите също разчитат да намерят своите кадри, посочва агенцията. Нови 647 души от тези групи са регистрирани през месеца като търсещи работа. 2736 – по програми и мерки за обучение и заетост, и 800 – по схеми на Оперативна програма \"Развитие на човешките ресурси\". През юни в различни форми на обучения за възрастни (обучения за ключови компетентности и професионална квалификация), финансирани както от държавния бюджет, така и от Европейския социален фонд, са обхванати нови 1156 безработни. Завършилите обучения през месеца са общо 8653 безработни. Заявените работни места на първичния пазар на труда през юни са 19 623, като 86.1% от тях са в частния сектор. в преработващата промишленост (28.6%), хотелиерството и ресторантьорството (10.4%), търговията, ремонта на автомобили и мотоциклети (13.8%), административните и спомагателните дейности (18.7%), строителството (4.9%) и други. Най-търсените групи професии и този месец са: персонал, зает в сферата на персоналните услуги (бармани, сервитьори, готвачи, камериери и др.); работници в добивната и преработващата промишленост, строителство и транспорт; оператори на стационарни машини и съоръжения; продавачи; квалифицирани работници по производството на храни, облекло, дървени изделия и сродни; работници по събиране на отпадъци и сродни на тях; металурзи, машиностроители и сродни на тях и занаятчии; монтажници; водачи на МПС и подвижни съоръжения; стопански и административни техници и приложни специалисти и други.", "date": "2019.07.15", "title": "Броят на започналите работа надхвърля регистрираните безработни до юни"}
{"url": "https://www.dnevnik.bg/sviat/2019/07/15/3938533_ruski_uchen_e_arestuvan_za_durjavna_izmiana/", "text": "Руски учен, който преди няколко месеца привлече вниманието на медиите с твърдението си, че съветските сателити с ядрено гориво са сериозна заплаха в Космоса, бе арестуван днес за държавна измяна, предаде ДПА. Московски съд наложи на Сергей Мешчеряков мярка за неотклонение домашен арест във връзка с обвинение за държавна измяна, по което той може да бъде осъден на 20 години затвор. Мешчеряков е служител на Централния научноизследователски институт по машиностроене към руската космическа агенция Роскосмос. Подробности по неговия случай все още не са разкрити. По-рано бяха арестувани двама други служители на същия институт. Това са ръководителят на отдела, в който е работил Мешчеряков, Роман Ковальов, и 75-годишният служител Виктор Кудрявцев, припомня ТАСС. Срещу Кудрявцев е повдигнато обвинение, че предавал засекретена информация на белгийския институт по хидродинамика \"Фон Карман\", с който си е сътрудничил Централният научноизследователски институт по машиностроене по силата на споразумение на правителствено ниво, каза източник на агенцията. /БТА", "date": "2019.07.15", "title": "Руски учен е арестуван за държавна измяна"}
{"url": "https://www.dnevnik.bg/video/deniat_s_veselin_dremdjiev/2019/07/15/3938552_atanas_chobanov_peevski_e_frontmen_vuv_filma_senkite/", "text": "Американският филм \"Сенките на София\" показва българската политическа действителност като \"резерват на таласъмите\", създаден от сценаристи на КГБ. Това каза главният редактор на \"Биволъ\" Атанас Чобанов в предаването \"Денят с Веселин Дремджиев\" по TV+ TV1. Като фронтмен е представен Делян Пеевски - депутат, издател, бивш шеф на ДАНС. Той е и на афиша на филма, заобиколен от Борисов и Путин.", "date": "2019.07.15", "title": "Атанас Чобанов: Пеевски е фронтмен във филма \"Сенките на София\" (видео)"}
{"url": "https://www.dnevnik.bg/evropa/2019/07/15/3938562_fon_der_laien_obeshta_evropeiska_minimalna_zaplata_i/", "text": "Кандидатът за председател на Еврокомисията Урсула фон дер Лайен направи нови обещания към социалистите и центристите в Европарламента. Утре евродепутатите ще гласуват номинацията ѝ и засега не се знае дали тя ще събере необходимите 374 гласа. Тя има подкрепата на своята Европейска народна партия (ЕНП) – 182 гласа. С обещания за  европейска минимална заплата  и квоти за бордовете на компаниите Фон дер Лайен се надява да спечели останалите около 200, от които има нужда. В писма към групите на Прогресивния алианс на социалистите и демократите и \"Обнови Европа\", видени от \"Гардиън\", тя обещава да даде на Европарламента право на  законодателна инициатива , вместо тя да бъде само в ръцете на комисията. Фон дер Лайен обещава да въведе \" квоти за баланс на пола  в бордовете на компаниите\" - политика, предложена от ЕК през 2012 г., и да въведе \"правен инструмент, който гарантира, че всеки работник в съюза има справедлива минимална заплата, която му позволява достоен живот в държавата, в която живее\". Що се отнася до климата, тя смята, че ЕС трябва да действа по-амбициозно и да намали  вредните емисии  с 50% до 2030 г., както и да има план за намаление с 55%. Фон дер Лайен подкрепи и плана на френския президент Еманюел Макрон за \"въглероден граничен данък\" - той би ударил компании, базирани в трети държави, които не спазват европейските правила за опазване на околната среда. Тя призова и за повече солидарност по отношение на имиграцията и настоя, че сегашното споразумение за Брекзит е \"най-добрата и единствената възможна сделка за подредено оттегляне\". Ако ѝ предложат основателни причини обаче, е склонна членството на Великобритания да бъде удължено след 31 октомври.", "date": "2019.07.15", "title": "Фон дер Лайен обеща европейска минимална заплата и квоти за жени в бизнеса"}
{"url": "https://www.dnevnik.bg/zdrave/2019/07/15/3938564_eksperti_v_zdravniia_sektor_otnovo_poiskaha_tochni/", "text": "Какво ще влиза в основния пакет здравни услуги, които ще се покриват от 8-процентната здравна вноска, кои дейности ще изпаднат от него, при положение че е твърде раздут и парите не достигат? Кога най-сетне ще има остойностяване на дейностите, услугите, труда в здравния сектор, за да е ясно кое колко струва, за кое точно има пари от публичните средства и за кое ще се доплаща? Как ще се подобри профилактиката, доболничната помощ, за да не се стига до този огромен процент на приети пациенти в болница? Кой ще поеме в бъдеще скъпоструващото лечение на хората с редки заболявания например, на онкоболните, на хората с тежки хронични болести? И доколко това правителство ще може до края на мандата си да направи обсъжданите вече около девет месеца промени в здравноосигурителния модел или всички идеи ще останат повече на думи? Това бяха основните въпроси, които участниците в днешната кръгла маса, организирана от здравното министерство по въпросите за промяна в здравноосигурителния модел, отправиха към здравния министър Кирил Ананиев. Почти всеки от изказалите се експерти, представители на съсловни организации, на пациенти, синдикати, омбудсманът, застрахователи поставяха тези въпроси. А Ананиев,  който днес излезе с нов – трети, вариант на идеи за промяна в модела , по който ще се финансират здравеопазните дейности, каза, че до края на годината ще е отговорил на всички отправени питания. Тогава щяло да има и остойностяване на основния пакет дейности, които ще се плащат от здравната вноска, за да знаят хората в бъдеще какво ще се плаща от вноската им и за какво ще трябва да се застраховат допълнително или да доплащат кеш. А след като тези въпроси са изчистени, министерството ще задвижи и нужните законодателни промени, за да задвижи реформата. Кога обаче на практика може да се очаква реално влизане в сила на идеите на здравните власти още е неясно. Ако Ананиев спази посочените срокове, пакетът промени може да е готов към пролетта на следващата година. Те обаче вероятно ще са свързани и с бюджетни закони, които се гласуват традиционно в края на годината. Необходимо е да се види и дали ще има здравни фондове, които ще искат да влязат на здравния пазар, да се конкурират със здравната каса, да направят сериозните първоначални инвестиции и да отговорят на множеството изисквания, заложени в концепцията. Експерти коментираха, че така промените могат да започнат най-рано от 2021 г., когато са и редовните парламентарни избори. Кирил Бошов от Асоциацията на българските застрахователи отбеляза, че концепцията на здравния министър е като конкуренти на касата да се включат изцяло нови здравноосигурителни фондове. Създаването на нови фондове ще изисква огромни нови капитали от нови участници, допълни той. И предложи да се ползват сегашните лицензирани застрахователи, които да преминат нова тежка форма на долизензиране, да се провери дали отговарят на стриктни условия, да имат нужните капитали и т.н. Но все пак сегашните застрахователни фондове да могат да се ползват за база. Бошов, както и повечето от участниците в днешната дискусия, поиска ясно дефиниране, остойностяване на базов пакет дейности и да е ясно какво се покрива срещу базовия здравен пакет. Концепцията на Кирил Ананиев предвижда здравното министерство да договаря със съсловните организации какви конкретни дейности ще влизат в основния пакет услуги, покривани с публичните вноски. Цените на тези дейности обаче ще се договарят между изпълнителите на медицинска помощ – болници, лекари, зъболекари, които ще правят своите предложения и ще дават цени на услугите си и ще се договарят със здравните фондове. Означава ли, че всеки от фондовете ще формира свой собствен пакет и цени, попита омбудсманът Мая Манолова. Председателят на Българския лекарски съюз Иван Маджаров също поиска тази промяна да се преосмисли, защото така лекарите щели да бъдат подложени на сериозен натиск от много по-мощните от тях структури в лицето на здравните фондове. И поиска рамково договаряне за основни минимални цени. \"Как ще осигурим по-добро качество, като подложим на натиск за още по-ниски цени лекарите, които и сега покриват недофинансирането от държавата\", попита Маджаров. Експертът от българския офис на Световната здравна организация Михаил Околийски отново отбеляза, че разходите за здравеопазване трудно могат да бъдат намалени, ако не се акцентира приоритетно на профилактиката и на доболничния сектор. По думите му акцент трябва да е върху укрепването на първичната медицинска помощ, подкрепа на общопрактикуващите лекари в обучение, възнаграждение, нефинансови стимули. Има по-добри начини за оптимизиране на разходите от това да се въвеждат допълнителни стълбове на здравното осигуряване, допълни Околийски. Председателят на групата на ГЕРБ и на парламентарната здравна комисия Даниела Дариткова също коментира, че приоритет на управляващите е преодоляването на обратното съотношението между болнична и извънболничната помощ. Определи сегашната ситуация, при която за 2017 г. е имало около 2.2 милиона хоспитализации, за \"относително неефективен модел\" и заговори за повече инвестиции в профилактика. В края на дискусията здравният министър Кирил Ананиев взе думата, за да каже, че представената от него концепция е \"скелетът\" на новия модел. Не влезе в конкретика и не отговори на многото зададени въпроси. Например за бъдещите изисквания за работата на новите фондове, дали ще се намерят изобщо такива, които да искат да работят в конкуренция с касата, за това как ще се преструктурират неефективни болници и дали ще бъдат закривани болници, с които никой не е сключил договор. За остойностяването, за това кой ще поеме тежките и скъпи случаи, дали държавата ще започне да покрива пълния размер на здравната вноска за хората, които осигурява, и др. Обеща тези въпроси да получат отговори до края на годината. И конкретни законодателни промени след това.", "date": "2019.07.15", "title": "Експерти в здравния сектор отново поискаха точни сметки, около които ще се прави здравна реформа"}
{"url": "https://www.dnevnik.bg/sviat/2019/07/15/3938543_ankara_shte_produlji_sondajite_krai_kipur_ako_gurcite/", "text": "Турция ще продължи със сондажите за газ край Кипър, ако международно признатото правителство в Никозия не приеме предложение, отправено от признатата само от Анкара държава на кипърските турци. Това каза турският външен министър Мевлют Чавушоглу, цитиран от \"Ройтерс\". По-рано президентът на Севернокипърската турска република Мустафа Акънджъ изпрати до генералния секретар на ООН Антониу Гутериш и европейските лидери писмо с предложение да бъде създадена съвместна комисия на кипърски гърци и турци, която да проучи възможността те да си сътрудничат в екплоатацията на газовите залежи край острова. Чавушоглу обясни в публикация за в. Cyprus Post, че предложението на Акънджъ може да допринесе за мира и стабилността в Източното Средиземноморие. Това стана, след като Турция поиска от фирмите си в областта на енергетиката да не работят с правителството на кипърските гърци в Никозия и изпрати два кораба за сондажи край острова. Анкара отрича твърденията на Република Кипър, че сондажите нарушават международното право. От своя страна турските власти настояват, че Кипър няма право да сключва с други средиземноморски държави споразумения за икономически зони от името на целия остров (каквито се готвят с Израел и Египет). \"До 150 млн. евро\" Австрийският външен министър Александер Шаленберг каза преди заседание на първите дипломати от ЕС в Брюксел, че  ЕС е готов да приеме санкции срещу Турция  заради сондажите. Той повтори, че блокът напълно подкрепя Кипър в спора. \"Ние ще предприемем днес редица мерки против Турция - по-малко пари, по-малко кредити чрез Европейската инвестиционна банка, спиране на преговорите по авиационното споразумение. Разбира се, възможни са и други санкции\", заяви министърът пред журналисти. Тези планове потвърди и германският министър за европейските въпроси Михаел Рот. \"Намерихме балансиран език, който оставя всички възможности, включително за санкции\", каза той, но и изрази надеждата, че \"Турция разбира залога\" и затова ЕС няма да \"добави още една криза към множество конфликти и кризи\". Според европейски дипломат, цитиран от \"Ройтерс\", Анкара може да загуби близо 150 млн. евро от около 450 млн., предвидени за 2020 г. за разнообразни дейности - от политически реформи до земеделски проекти, свързани с подготовката за присъединяване на Турция към ЕС. В отговор на обявените намерения за санкции турският президент Реджеп Тайип Ердоган обвинява ЕС, че не е \"защитил правата на турците в Северен Кипър\". До създаването на Севернокипърската турска република се стигна след инвазия на Анкара на острова през 1974 г., наложила разделянето му. Турция също така смята, че някои крайбрежни зони около острова попадат в нейната юрисдикция или в тази на Северен Кипър.", "date": "2019.07.15", "title": "Анкара ще продължи сондажите край Кипър, ако гърците на острова не работят с турците"}
{"url": "https://www.dnevnik.bg/politika/2019/07/15/3938584_bsp_svali_doverieto_si_ot_lidera_na_varnenskata/", "text": "Изпълнителното бюро на БСП е свалило политическото си доверие от лидера на варненската структура на партията Борислав Гуцанов. Това обяви партийният лидер Корнелия Нинова, след като днес ръководството на левицата заседава във Варна. Мотивите - лошото представяне на европейските избори, противоречия в партийната структура и напрежение сред социалистите в морския град. До провеждане на градската конференция през септември длъжността ще изпълнява Христо Боев. ", "date": "2019.07.15", "title": "БСП свали доверието си от лидера на варненската структура на партията"}
{"url": "https://www.dnevnik.bg/sport/2019/07/15/3938603_levski_shte_postavi_videostena_za_rujomberok_no/", "text": "Левски\" ще постави видеостена, на която ще бъде излъчван мачът с \"Ружомберок\" от квалификациите в Лига Европа. Сините ще осигурят голям екран в зоната пред вход 3 на сектор А. Клубът опитва да привлече привърженици, тъй като  заради наказание на мача с отбора от Словакия няма да се допускат запалянковци . На \"Георги Аспарухов\" ще могат да влизат само деца до 14 години, като всяка група от десет деца да бъде придружавана от не повече от един възрастен (треньор, преподавател, възпитател и т.н.). До видеостената ще се стигна през два пропускателни пункта - от парка (до параклиса) пред сектор А и през арката към централния вход, които ще бъдат отворени два часа преди началото на мача. Сините предупредиха запалянковците си да са внимателни, за да не се стига до нови наказания. \"Във връзка с провеждането на събитието ПФК \"Левски\" апелира към всички привърженици да се въздържат от консумацията на алкохол, провокации, използване на пиротехнически средства (бомбички, фойерверки и др.) или знамена с непозволени символи, тъй като съгласно указанията на УЕФА всяко подобно действие ще се счита за извършено на стадиона и констатирането му би довело до тежки санкции за клуба, елиминация и забрана за бъдещо участие в еротурнирите\", обявиха от клуба. В първата среща  \"Левски\" спечели с 2:0  и направи голяма крачка към втория квалификационен кръг в турнира. Реваншът е в четвъртък от 19.30 часа. Това няма да е първият мач, в който сините поставят видеостена, защото са наказани. Преди две години  сините отстъпиха с 1:2 от \"Хайдук\"  и отпаднаха от надпреварата.", "date": "2019.07.15", "title": "\"Левски\" ще постави видеостена за \"Ружомберок\", но предупреди феновете да внимават"}
{"url": "https://www.dnevnik.bg/tehnologii/2019/07/15/3938696_komisiiata_za_konkurenciiata_shte_razsledva_epul_po/", "text": "Комисията за защита на конкуренцията (КЗК) ще проверява американския технологичен гигант \"Епъл\" (Apple) по искане на БТК,  съобщи \"Капитал\" , като се позовава на сайта на регулатора, в който липсват подробности за предмета на спора, с изключение на това, че става дума за злоупотреба с по-силна позиция при договаряне. При този тип производства обичайно става дума за злоупотреби от страна на компании, които не са монополисти в даден сектор, но въпреки това имат възможност да употребяват натиск при сключване на договор, отбелязва \"Каспитал\". Текстът бе създаден основно заради спора на малките производители с търговските вериги, но вече се ползва и за други казуси. В дъното на спора са продажбите на iPhone от българския оператор. Явно Apple са поставили такива търговски условия, които БТК смята за лоши и плод на пазарната мощ на производителя на смартфони. А прецедентното е, че в София ще трябва да се явят адвокати на глобален гигант без присъствие в страната, посочва изданието. От БТК Пред \"Капитал\" от българския телеком са коментирали, че искането е свързано с евентуална злоупотреба с по-силна позиция по отношение сключването на пряк договор между Apple и БТК за разпространение на серията смартфони iPhone. Телефоните на компанията в момента не се продават в мрежата на БТК, която работи през търговската си марка Vivacom и е най-големият български телеком по приходи. Проверка показва, че моделите продължават да се предлагат от другите два мобилни оператора в страната - \"А1 България\" и \"Теленор\". Информацията на сайта на КЗК е оскъдна, посочва \"Капитал\". Практиката на регулатора през последните месеци е тя да пуска кратко обявление относно откриването на производство, а по някои казуси до няколко дни да публикува по-пълна информация. Откриването на производството обаче означава, че КЗК ще трябва да разследва третата по големина публична компания в света (след Microsoft и Amazon). Българският закон предвижда глоба до 10% от приходите на компанията в съответната дейност - в случая на Apple тези приходи са 31 млрд. долара само за първото тримесечие на тази година и над 100 млрд. долара за цялата 2018 г. Решение по случая ще има най-рано до месец, но при задълбочено проучване срокът се удължава с още три.", "date": "2019.07.15", "title": "Комисията за конкуренцията ще разследва \"Епъл\" по искане на БТК"}
{"url": "https://www.dnevnik.bg/zelen/2019/07/15/3938690_sdrujenie_sudi_obshtina_carevo_za_povtornoto_priemane/", "text": "Сдружение \"Да запазим Корал\" днес подаде жалба в Бурсгаския административен съд (може да се свали от прикачения документ) срещу повторно приетата наредба на община Царево, забраняваща къмпингуване без разрешение от общинския архитект и без нотариално заверена декларация от собственика на имота. След като миналата седмица областният управител на Бургас отказа да спре наредбата,  глобите, предвидени в нея, вече са в сила . Те са в размер от 500 до 2 000 лева. Предишната наредба на кмета на Царево Георги Лапчев (ГЕРБ)  бе отхвърлена на две съдебни инстанции  поради процедурни нередности. Новата наредба, която дословно повтаря старата, пък беше приета в средата на юни, като областният управител за Бургас Вълчо Чолаков (СДС) заяви миналата седмица за \"Дневник\", че този път са спазени всички изисквания. Сдружението разпространи днес съобщение, в което заявява, че \"новата\" стара наредба отново е приета в нарушение на процедурните законови правила и съдържа нищожни текстове, които са в пряко противоречие със закони и съдебна практика, както създава и силни корупционни предпоставки\". Според гражданското сдружение, което се бори за правото на къмпиране на плажа \"Корал\", който е един от трите плажа със статут \"за природосъобразен туризъм\", към наредбата липсва доклад за оценка на въздействието ѝ, съгласно закона за нормативните актове. Отделно от неспазените процедурни правила, в наредбата има незаконосъобразни текстове, които противоречат на Конституцията и Закона за ограничаване на административното регулиране и административния контрол върху стопанската дейност, пишат от сдружението. Адвокатът му Дончо Бораджиев напомня решенията на Варненски административен съд против наредбата на община Бяла за забраната за разполагане на палатки на територията на цялата община Бяла и фактът, че тя нарушава основното право на гражданите свободно да се придвижват на територията на страната, гарантирано от чл. 35 на Конституцията на България. Той декларира и недоумението си как една община, в която туризмът е основен поминък, ще въвежда толкова необоснована, нелогична и най-вече незаконосъобразна административна тежест за туристите си. Бораджиев насочва вниманието на съда и към станалия популярен напоследък Закон за устройство на Черноморското крайбрежие (ЗУЧК), който предстои да бъде обнародван след отхвърленото президентско вето. Но дори и в  тази си редакция , ЗУЧК не предвижда налагане на глоби до определянето на места за свободно къмпингуване, което прави текстовете от Наредбата за опазване на обществения ред и околната среда (НООРОС), които предвиждат незаконосъобразни санкции, добавя съобщението на \"Да запазим Корал\". В същността си новоприетата със старите правила наредба на община Царево предвижда глоби за гражданите, които поставят палатки и кемпери без предварително съгласуване от общинския архитект и без нотариално заверено разрешение на собственика на имота, ако имотът се намира в границите на общината. Промените в закона за морето След обнародване на промените в закона за Черноморието се предвижда цялата бъдеща правна уредба на къмпингуването в \"специално регулирани\" места да се реши с наредба на четирима министри, през следващата една година. Предоставя се свобода на четирима министри - на околната среда, на туризма, на регионалното развитие и на земеделието, храните и горите - да решат основни законови положения, които трябва да бъдат разработени в самия закон в законодателния процес. С тази наредба се очаква да се определи цялата рамка за изискванията и създаване на специално регулирани места за къмпингуване, които да са единствените, където е разрешено да се разполагат каравани, кемпери и палатки. Докато това стане, обаче, ще измине една година и засега е разрешено и къмпингуването извън тези несъществуващи \"специални\" места без отложените за този период глоби от 1000 до 3000 лв. Допълнително обаче новите промени в ЗУЧК въведоха забрана за поставяне на кемпери и палатки върху три от четирите вида дюни в България и тази забрана и свързаните с нея глоби от 500 до 1000 лв. ще бъдат в сила след обнародването на изменения закон в Държавен вестник. Тогава  любителите на туризъм извън хотелски комплекси могат да очакват глоби по цялото българско Черноморие при къмпингуване на всички видове дюни освен ембрионалните (незалесени, в начален стадий на формиране). Очаква се както морските туристи, така и общинските инспектори да имат трудности при разпознаване на разрешените за къмпингуване ембрионални дюни от забранените сиви, бели и облесени. Разграничаването на видовете дюни се извършва от специалисти ботаници. Всеки от видовете дюни е местообитание, което е защитено от европейската мрежа \"Натура 2000\", въпреки че ограниченията,  приети миналата седмица , не се отнасят до ембрионалните.", "date": "2019.07.15", "title": "Сдружение съди община Царево за повторното приемане на наредба срещу къмпингуването"}
{"url": "https://www.dnevnik.bg/video/2019/07/15/3938683_video_vuorujen_izobretatel_smaia_hiliadi_francuzi_kato/", "text": "Изобретател, предприемач и шампион по джет ски - французинът Франки Запата неочаквано добави още едно определение към името си с необичаен полет. Той премина над главите на дошлите в центъра на Париж за националния празник на страната. Запата прелетя над военни и европейски лидери въоръжен - според френското радио RFI целта му е била да покаже, че изобретението му, т. нар.  Flyboard , може да служи и за военна цел. По-рано министърът на въоръжените сили на страната Флоранс Парли каза, че изобретението \"може да позволи тестове за различни видове употреба, например летяща логистична платформа или, действително, платформа за нападение\". Според Запата така могат да бъде достигната скорост до 190 км/ч, но полетът може да продължи само 10 мин, отбелязва \"Франс прес\". Целта на опита му да прекоси Ламанша на 25 юли (точно 110 г. след първия самолетен полет над него) ще е това да се случи с презареждане във въздуха.", "date": "2019.07.15", "title": "Видео: Въоръжен изобретател смая хиляди французи, като прелетя над тях"}
{"url": "https://www.dnevnik.bg/sviat/2019/07/15/3938695_katarska_raketa_be_izzeta_ot_krainodesni_v_italiia_pri/", "text": "Антитерористичното звено на полицията в Северна Италия конфискува ракета \"въздух-въздух\" при обиски, свързани с крайнодесни екстремистки групи, съобщи Би Би Си. Във видео, разпространявано от италианските власти и медии, се виждат управляема ракета с надпис: \"Държавата Катар\". Намерени са и огнестрелни оръжия, написа в. \"Гардиън\". Според италиански медии, цитирани от британския обществен оператор, става дума за разследване дали крайнодесни групи са подкрепяли сепаратистите, подкрепяни от Русия в Източна Украйна. Арестувани са трима души, двама от тях близо до летището във Форли, в административния регион Емилия-Романя в северната част на страната. В няколко града са конфискувани и неонацистки пропагандни материали по време на обиските. В операцията, водена от специалните полицейски сили на Торино, са участвали и екипи от Милано, Варезе, Форли и Новара. Посредник Италиански медии споменават и имената на задържаните - това на 50-годишния Фадио дел Берджоло (бивш митнически служител и активист на партия \"Форца нуова\"), 42-годишния Микеле Монти, швейцарски гражданин, и 51-годишния италианец Фабио Бернарди. Според полицията в Торино Дел Берджоло е бил неуспешен кандидат за италианския сенат от името на крайнодясната \"Форца нуова\" през 2001 г. Ръководителят на специалното звено в Торино обяснява за \"Гардиън\", че в телефонен разговор, подслушан от полицията, е предложена продажба на ракетата с негово посредничество. \"Форца нуова\", основана през 1997 г., се противопоставя не еднополовите бракове и миграцията, иска забрана за абортите и акцент върху традиционното семейство и мерките за нарастване на населението, заедно със защитата на националната идентичност и възстановяването на вярата в католическата църква. Евроскептичната организация иска още излизане от НАТО, забрана на всички тайни общества и отка от част от публичния дълг. Никога не е успявала да влезе в която и да било камара на парламента, нито да излъчи евродепутати. Местни медии свързват партията с актове на  вандализъм  и насилие. По-рано този месец други трима души получиха присъди в Генуа, след като бяха признати за виновни, че са се сражавали заедно със сепаратисти в Донецка и Луганска област. Двама от тях - италианецът Антонио Каталдо и роденият в Албания Олси Крутани - бяха осъдени на по 2 години и 8 месеца затвор. Третият, молдовеският гражданин Владимир Врбитчии, на година и четири месеца.", "date": "2019.07.15", "title": "Катарска ракета бе иззета от крайнодесни в Италия при разследване, свързано с Донбас (видео)"}
{"url": "https://www.dnevnik.bg/bulgaria/2019/07/15/3938688_potvurdeno_e_ognishte_na_chuma_pri_svine_za_purvi_put/", "text": "Българската агенция за безопасност на храните (БАБХ) потвърди огнище на африканска чума при домашни свине в нерегистрирано лично стопанство, в което се отглеждат 4 свине, в град Мизия, област Враца. Сигналът за повишена заболеваемост е постъпил в Областната дирекция по безопасност на храните - Враца, от регистриран ветеринарен лекар. Взетите проби от свинете са потвърдени като положителни за вируса. Това е първият случай на домашни свине с положителни проби в областта. По време на надзора в област Плевен заболяването бе потвърдено и в лично стопанство в село Дъбован, община Гулянци, област Плевен. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на болестта. Предстои принудителното умъртвяване по хуманен начин и обезвреждането на всички домашни свине в 3 км предпазна зона. Започва засилен клиничен и лабораторен надзор в създадените зони на ограничение. Клинични прегледи и лабораторен надзор ще бъдат извършени в населените места, попадащи в 10-километровата надзорна зона. Потвърден е и нов случай при дива свиня в землището на село Дуранкулак, община Шабла, област Добрич. Пробата е взета от намерена умряла вследствие на пътнотранспортно произшествие дива свиня. Всички проби са изследвани в Националната референтна лаборатория към Националния диагностичен научноизследователски ветеринарномедицински институт в София. БАБХ отново напомня, че е от съществено значение стопаните да спазват правилата за превенция на заболяването. Всички случаи на болни и умрели свине трябва да бъдат докладвани незабавно. Африканската чума по свинете е заболяване с потенциал на бързо разпространение, вирусът е изключително устойчив в околната среда и замърсени продукти. По-рано днес министрите на земеделието на страните от ЕС обсъдиха в Брюксел разпространението на африканската чума по свинете. Министър Десислава Танева е поискала навременно финансиране от Европейската комисия на ветеринарните програми за справяне с болестта. Тя е подчертала, че за България болестта е изключително опасна, защото застрашава продукция за 130 млн. евро, а свинското месо е с най-висок дял на потребление от населението. Танева е уверила, че мерките за превенция се изпълняват, но срещат неодобрение от хората по места.", "date": "2019.07.15", "title": "Потвърдено е огнище на чума при свине за първи път в област Враца"}
{"url": "https://www.dnevnik.bg/evropa/2019/07/15/3938753_spored_es_iran_oshte_ne_e_narushil_seriozno_iadrenata/", "text": "Страните по сделката за иранската ядрена програма все още не смятат, че Техеран е извършил сериозни нарушения на договореното през 2015 г.. Поради това ЕС няма намерение да задейства механизма в споразумението, с който се започва оспорване на действията на другата страна. Предпочитаме в малкото време, с което разполагаме, да заложим на дипломацията, за да избегнем кризата. Това заяви Федерика Могерини, Върховен представител на Европейския съюз по въпросите на външните работи и политиката на сигурност, след днешния съвет на 28-те външни министри от ЕС в Брюксел. Израелският премиер Бенямин Нетаняху веднага осъди позицията на ЕС и я сравни с провала на дипломацията в навечерието на Втората световна война да спре агресивните планове на нацистка Германия. \"Това ми напомня за опитите европейците да се намалява напрежението през 30-те години на ХХ век. И тогава е имало хора, заровили глави в пясъка, които не са виждали задаващата се опасност\", заяви той. Нетаняху често определя ядрените проекти на Иран като смъртна опасност за Израел и света. Техеран винаги е отричал да се стреми към създаване на атомно оръжие. Миналата седмица инспекторите на Международната агенция за ядрена енергетика потвърдиха, че иранците са започнали да обогатяват уран до 4.5% чистота. Това е над допустимото според сделката ниво от 3.67% и е второто ѝ нарушаване след надвишаването на квотата от 300 кг обогатен уран, който страната може да съхранява на собствена територия. Но нивото е доста под 20%, които Иран постигна към момента на сключване на споразумението, както и несравнимо под 90%, необходими за заряд на ядрено оръжие. Уранът, обогатен на ниски нива, се използва обикновено за гориво за цивилни цели. Натрупването на обогатен уран над квотата се дължи на предупреждението на Вашингтон, че ще санкционира всеки, който го изнесе от страната (досега пратките отиваха в Русия). Преди началото на днешната среща на външните министри британецът Джеръми Хант каза, че Иран е \"поне на една година от разработването на атомна бомба и все още има затварящ се, но малък \"прозорец\" сделката да бъде спасена\". Според правилата всяка страна, преценила, че другата извършва нарушение, може да задейства механизъм на Съвместна комисия от Иран, Русия, Китай, три държави от ЕС (Франция, Германия и Великобритания) и представители на ръководството на ЕС. Президентът Доналд Тръмп еднолично оттегли САЩ от сделката миналата година, поради което критиките на Вашингтон формално се възприемат от останалите като изразяване на несъгласие, но не и на позиция на страна по договора. САЩ върнаха своите санкции срещу Иран, но и днес външните министри на ЕС не стигнаха до общо заключение какво да се предприеме, за да се избегне иранско-американски военен конфликт. Задействането на комисията за оспорване може да доведе до възстановяване на санкциите на ООН срещу Иран. \"Споразумението не е в добро здравословно състояние, но все още е живо. Надяваме се и призоваваме Иран да отмени предприетите стъпки и да се завърне към цялстно спазване на договореното\", заяви Могерини.", "date": "2019.07.15", "title": "Според ЕС Иран още не е нарушил сериозно ядрената сделка"}
{"url": "https://www.dnevnik.bg/detski_dnevnik/2019/07/15/3938701_medali_za_vsichki_v_otbora_po_fizika_na_mejdunarodni/", "text": "И петимата български ученици в националния отбор по физика се прибраха с медали от юбилейната 50-а Международна олимпиада по физика в Тел Авив, която се проведе между 7 и 15 юли, съобщи пресцентърът на Сдружението на олимпийските отбори по природни науки. Сред конкуренцията от близо 80 държави от цял свят, българските ученици си спечелиха два сребърни и три бронзови медала. Съставът на националния отбор по физика 2019 и техните отличия: Георги Мирославов Александров, 12 кл., СМГ - сребърен медал Иво Владиславов Петров, 11 кл., СМГ - сребърен медал Алексадър Пламенов Проданов, 9 кл., ППМГ Казанлък - бронзов медал Владимира Пламенова Иринчева, 12 кл., ПЧМГ София - бронзов медал Васил Николов Николов, 10 кл., ПЧМГ София – бронзов медал Техни ръководители са проф. Мирослав Абрашев (Физически факултет, СУ) и гл.ас. Нено Тодоров (Физически факултет, СУ). От 1967 г., до 2019 г. - включително - отборите по физика на България са спечелили общо 127 медала: 14 златни, 42 сребърни, 71 бронзови, както и 61 почетни грамоти. През 1967 г. България, Полша, Чехословакия, Унгария и Румъния, учредяват Международната олимпиада по физика и участва във всички издания на олимпиадата оттогава насам. Два дни по-рано от Полша се прибраха и младите физици, също усмихнати от резултатите си, за които не им достигнаха три точки да грабнат бронзови медали. Международният турнир на младите физици, известен като International Young Physicist s` Tournament (IYPT) е отборно състезание между ученици от средните училища, равностойно на Международната олимпиада по физика. Участниците от всеки отбор влизат в ролите на докладчик, опонент и рецензент. В различни турове на състезанието те се оценяват и предизвикват помежду си. 23-ото издание на Турнира се проведе от 6 до 13 юли в полската столица, а българският национален отбор бе в състав: Нина Димова -12 клас, СМГ Драгни Драгнев - 12 клас, 91 НЕГ Георги Иванов - 10 клас, СМГ Матю Машков - 10 клас, МГ Русе Николай Митев - 11 клас, Американски колеж Техни ръководители на тазгодишния турнир бяха Никола Каравасилев (ПЧМГ, Izzi Science for kids) и Даниела Иванова (МГ Русе). Доброто представяне на българските гимназисти ги нареди пред държави като Великобритания, Русия, САЩ, Австралия и домакините от Полша. Повече за децата от националния отбор на България по астрофизика можете да прочетете  тук .", "date": "2019.07.15", "title": "Медали за всички в отбора по физика на международни олимпиади"}
{"url": "https://www.dnevnik.bg/evropa/2019/07/15/3938759_es_sankcionira_turciia_zaradi_sondajite_za_petrol_i/", "text": "Външните министри на страните от Европейския съюз одобриха на срещата си днес в Брюксел санкции срещу Турция заради разполагането на два нейни кораба за сондажи за петрол и газ в икономическата зона на Кипър без съгласието на властите в Никозия. Външните министри на Германия, Австрия и Холандия заявиха, че действията на Анкара от последните седмици са неприемливи. Но в петък националните делегации договориха, а министрите формално одобриха днес, санкции с предимно символичен характер: - пакетът включва орязване на 146 млн. евро от предприсъединителните фондове за Турция, с които страната да постигне стандартите на ЕС - замразява се инвестиционната дейност на Европейската инвестиционна банка в Турция - замразява се и турско-европейското авиационно споразумение - спират поредицата от разговори с Анкара на високо ниво за икономиката, енергетиката, транспорта и земеделието - в случай на несъобразяване или последващо ескалиране на напрежението ЕС е готов да нови фокусирани мерки срещу физически лиза и компании, свързани със сондажите. Така 27 от страните членки подкрепиха Кипър, макар че в Никозия призоваваха за доста по-решителни действия.  За ЕС обаче е важно да продължи връзките с Турция в енергетиката, борбата с тероризма и спирането на нелегалните имигранти. За настоящата финансова рамка 2014-2020 г. за Турция са предвидени около 5 млрд. евро предприсъединителни еврофондове, но те баха орязани още миналата година заради нарушаване правата на човека и нежеланието на президента Реджеп Тайип Ердоган при тези условия да продължи сближаването със съюза. Анкара твърди, че корабите действат съгласно разрешителни, издадени от т.нар. Севернокипърска турска република - формирование, създадено след нахлуването на турската армия на острова в средата на 70-те години, което е признато единствено от Турция. В Кипър смятат тази част от острова, населена предимно с етнически турци и преселници, за незаконно окупирана след 1974 г. Анкара, от своя страна, казва, че компромис може да се постигне, ако Европа и Никозия приемат, че кипърските турци имат същите икономически права върху шелфа на страната и решенията им се признаят наравно с тези на кипърското правителство.", "date": "2019.07.15", "title": "ЕС санкционира Турция заради сондажите за петрол и газ край Кипър"}
{"url": "https://www.dnevnik.bg/bulgaria/2019/07/15/3938760_demokratichna_bulgariia_iska_ostavkata_na_goranov/", "text": "Демократична България\" иска оставката на министъра на финансите Владислав Горанов заради  теча на  данни от бази данни на НАП , които бяха разпратени от анонимни хакери до журналисти днес.  \"Работата на Министъра на финансите е не просто да бъде счетоводител на държавата, а да приоритизира сектори, където има належаща нужда от важни реформи. Министър Горанов не просто не прави това, но и активно блокира редица такива реформи, в т.ч. в сферата на електронното управление и киберсигурността. С оглед на това, смятаме, че е време министър Горанов да понесе политическата отговорност и да подаде своята оставка, заради рисковете, на които е оставил подчинените си структури, заради което хиляди граждани и техните бизнеси са изложени на риск\", се казва в разпространена до медиите позиция на \"Демократична България\". В нея се настоява да започне да се изпълнява стратегията \"Киберустойчива България 2020\". \"Незабавно трябва да се обособи звено от експерти, които да направят пълен одит на критичните системи в държавата – нещо, което трябваше да се е случило още след срива в Търговския регистър\", пише в текста. В него се настоява да бъдат извършени редица тестове за уязвимости, да се инсталира и конфигурира адекватен софтуер за превенция, както и да се преосмисли практиката да се копират данни на други ведомства, вместо да се получава достъп до тях при нужда в реално време.", "date": "2019.07.15", "title": "\"Демократична България\" иска оставката на Горанов заради теча на данни от НАП"}
{"url": "https://www.dnevnik.bg/sport/2019/07/15/3938766_levski_otkri_purvenstvoto_s_razgrom_v_ruse/", "text": "Левски\" започна силно участието си в първенството. Сините спечелиха с 4:1 гостуването си на \"Дунав\" в открит мач, който предложи вълнуващи моменти пред двете врати. Два гола за \"Левски\" отбеляза Давиде Мариани, а по един за успеха добавиха Станислав Костов и Паулиньо. Попадението за \"Дунав\" отбеляза Ахмед Ахмедов. С победата \"Левски\" загря за реванша с \"Ружомберок\". Сините приемат словашкия си съперник в четвъртък, като имат  два гола преднина от първия мач . \"Левски\" беше по-дейният отбор през първата част, като сините откриха резултата още с първата си добра възможност в 15-ата минута. Паулиньо проби по левия фланг, продължи към Иван Горанов, който върна топката към Мариани. Швейцарецът пое кълбото и отбеляза с удар по диагонала с левия крак. Вдъхновената игра на \"Левски\" продължи, като в центъра на събитията беше Станислав Костов. Пред нападателя се откриха две добри възможности, като при втората той беше изведен зад защитата и стреля в страничната греда. В 28-ата минута вратарят на \"Дунав\" Благой Макенджиев се отчете с отлична намеса. Той спря диагонален удар на Станислав Иванов. Десет минути по-късно стражът на \"Дунав\" сбърка, като изчисти лошо топката. Мариани овладя, напредна и изведе Иванов, който с удар по земята предоля Макенджиев. Втората част започна силно за домакините, които се възползваха от грешка и намалиха резултата. Ахмедов беше изведен зад защитата, гърдира топката и плъзна топката покрай вратаря Милан Миятович. В 64-ата минута Станислав беше съборен в наказателното поле и съдиято отсъди дузпа, релизирана от Мариани. Паулиньо отличи добрата си игра с гол в края на мача.", "date": "2019.07.15", "title": "\"Левски\" откри първенството с разгром в Русе"}
{"url": "https://www.dnevnik.bg/photos/2019/07/15/3938262_fotogaleriia_svetovnite_snimki_na_denia_-_15_juli_2019/", "text": "Деца играят на плаж в град Виня дел Мар, Чили.", "date": "2019.07.15", "title": "Фотогалерия: Световните снимки на деня - 15 юли 2019 г."}
