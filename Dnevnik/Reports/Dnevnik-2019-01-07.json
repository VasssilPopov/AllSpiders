{"url": "https://www.dnevnik.bg/sport/2019/01/07/3371614_livurpul_otpadna_rano_ot_kupata_na_angliia_sled_zaguba/", "text": "Водачът във Висшата лига \"Ливърпул\" приключи участието си в Купата на Англия. С голяма част от резервите мърсисайдци загубиха с 1:2 гостуването си на \"Улвърхемптън\" от третия кръг на турнира. Раул Хименес даде преднина на \"вълците\" през първата част. \"Ливърпул\" изравни в началото на второто полувреме чрез Дивок Ориги, но малко по-късно Рубен Невеш донесе успеха за \"Улвърхемптън\". Загубата е втора за \"Ливърпул\" в рамките на няколко дни. В четвъртък червените допуснаха поражение от \"Манчестър сити\" в дербито на върха във Висшата лига. Клоп реши да заложи на много от футболистите, които рядко получават шанс за изява. Германският специалист направи цели десет промени в състава, като само Деян Ловрен започна като титуляр и предишния мач със \"Сити\". В игра за червените се появиха 18-годишните Рафаел Камачо и Къртис Джоунс, докато още в шестата минута 16-годишният холандец Ки Хоевер замени Ловрен, който получи травма. В началото \"Ливърпул\" имаше превъзходство в притежанието на топката, но \"Улвърхемптън\" беше отборът, който създаваше опасности пред Симон Миньоле. В 38-ата минута \"вълците\" поведоха след попадение на Хименес. Нападателят се откъсна от центъра и необеспокоявано даде преднина на отбора си, след като секунди преди това Джеймс Милнър сбърка отиграване в центъра на терена. \"Ливърпул\" се върна бързо в мача в началото на втората част. В 51-ата минута шут на Милнър беше блокиран, а впоследствие топката попадна в Ориги. Белгиецът се разписа със силен удар с левия крак от границата на наказателното поле. Четири минути по-късно обаче \"Улвърхемптън\" отново взе преднина в резултата, когато далечен изстрел на Невеш остави Миньоле безпомощен. В 69-ата минута Джердан Шакири можеше да изравни, но швейцарският национал уцели страничната греда след изпълнение на фаул отблизо. До края \"Ливърпул\" се опита да се върне в резултата, но влизането на Мохамед Салах и Роберто Фирмино не дадоха желания резултат.", "date": "2019.01.07", "title": "\"Ливърпул\" отпадна рано от Купата на Англия след загуба в Улвърхемптън"}
{"url": "https://www.dnevnik.bg/razvlechenie/2019/01/07/3371366_fotogaleriia_na_cherveniia_kilim_na_zlaten_globus_-/", "text": "Малко преди самите награди \"Златен глобус\" да бъдат раздадени на бляскава церемония, която често е определяна като предвестника на по-големите отличия \"Оскар\", фокусът на всички камери е върху червения килим, който се превръща в моден подиум на някои от най-новите и бляскави модели на различни дизайнери. Често тук проличават и първите признаци за нови тенденции на червените килими през целия награден сезон в Лос Анджелис. Затова \"Дневник\" подбра част от тоалетите, хванати в кадър от репортерите на \"Ройтерс\". На снимката: Джони Галеки и Алайна Майер", "date": "2019.01.07", "title": "Фотогалерия: На червения килим на \"Златен глобус\" - част I"}
{"url": "https://www.dnevnik.bg/sport/2019/01/07/3371374_guardiola_de_broine_e_kljuchov_za_siti_v_zashtitata_na/", "text": "Шансовете на \"Манчестър сити\" да изпревари \"Ливърпул\" и да триумфира за втора поредна година с титлата във Висшата лига зависят от представянето на Кевин де Бройне. Според мениджъра на \"гражданите\" Пеп Гуардиола белгиецът има ключова роля за амбициите на тима. След срещата от третия кръг на ФА къп с \"Родъръм\", която  \"Сити\" спечели със 7:0 , Гуардиола изрази надежда Де Бройне да остане здрав до края на сезона. Заради две контузии в коляното халфът пропусна общо 19 мача и се завърна наскоро. \"Много пъти съм ви казвал колко важен е Кевин за нас. Без него това, което сторихме през миналия сезон, едва ли щеше да е възможно\", каза Гуардиола. От началото на сезона белгиецът има 10 мача, в които записа два гола и две асистенции. Той игра през уикенда срещу \"Родъръм\" и подаде за първото попадение в двубоя. \"Сити\" изостава от \"Ливърпул\" с четири точки в битката за титлата, но преди няколко дни  победи червените в директен мач на \"Етихад\" . До края на сезона тимът приема и останалите тимове от топ 6 на своя стадион и няма гостуване на някой от тях. \"През миналия сезон той игра прекрасно, но сега се надявам, че ще повтори представянето си във втората половина от годината, защото ние наистина се нуждаем от него. Хубавото е, че е свеж, ще даде още мотивация на отбора, а и много креативност пред вратата на съперниците\", каза още Гуардиола. В първия сезон на Гуардиола като мениджър на \"гражданите\" Де Бройне вкара седем гола и даде 21 асистенции в 49 срещи във всички турнири. В шампионския сезон на \"Сити\" халфът беше с много голям принос за спечелването на титлата във Висшата лига и Купата на лигата. Той завърши с 12 гола и 21 асистенции в 52 мача, а после направи и силно световно първенство.", "date": "2019.01.07", "title": "Гуардиола: Де Бройне е ключов за \"Сити\" в защитата на титлата"}
{"url": "https://www.dnevnik.bg/evropa/2019/01/07/3371396_shofyori_blokiraha_magistrala_na_frensko-belgiiskata/", "text": "Магистрала на границата между Франция и Белгия тази сутрин бе блокирана от шофьори на тирове, предизвиквайки километрични задръствания. Протестната акция е по призива на профсъюзите, които настояват за отмяна на \"скандалната\" по думите им европейска реформа на международните превози, предаде \"Франс прес\", цитирана от БТА. Синдикалната акция, която се провежда на магистрала Е17 на граничния пункт в Рекем, продължи близо час и половина, уточни говорител на белгийската полиция. Други акции са предвидени през тази седмица във Франция, Холандия и Италия, уточниха синдикатите в навечерието на гласуване в европарламента на реформа, станала известна като пакета \"Макрон\". \"Направените предложения са скандални и са истинска заплаха за сигурността на всички, които използват пътя\", коментира Франк Морелс, президент на Белгийския съюз на заетите в транспорта и на Европейската федерация на транспортните работници. Синдикатите са обезпокоени най-вече от промяна на правилата за продължителността на работното време и почивките и се страхуват, че евродепутатите могат да одобрят седмична почивка в кабината, припомня АФП. Български превозвачи  се готвят за протест  срещу реформата в Брюксел на 10 януари. Същия ден евродепутатите от транспортната комисия ще обсъждат т.нар.  пакет \"Мобилност 1\" .", "date": "2019.01.07", "title": "Шофьори блокираха магистрала на френско-белгийската граница заради пакета \"Макрон\""}
{"url": "https://www.dnevnik.bg/politika/2019/01/07/3371434_velizar_enchev_shte_vodi_predavane_po_televiziiata_na/", "text": "Лидерът на БСП Корнелия Нинова се срещна с екипа на телевизията на партията Българска свободна телевизия (БСТВ), която трябва да започне излъчване до края на месеца. В медията на социалистите работят 50 журналисти, водещи, оператори и режисьори. В момента се провеждат техническите проби и се подготвят първите предавания, съобщиха от пресцентъра на \"Позитано\" 20. Акцент в програмата на БСТВ ще бъдат новините, за които ще отговаря Валерия Касиян, и публицистичните предавания. Водещ на сутрешния блок ще бъде репортерът от БНТ Стоил Рошкев. Предавания в телевизията ще имат и журналистите Александър Симов и Велизар Енчев, се посочва още в съобщението. Енчев е и лидер на партия \"Българска пролет\", а Симов - депутат от БСП. Телевизията на БСП получи лиценз от Съвета за електронни медии през миналата есен. Идеята на Нинова е тя да бъде обществена. ", "date": "2019.01.07", "title": "Велизар Енчев ще води предаване по телевизията на БСП"}
{"url": "https://www.dnevnik.bg/evropa/2019/01/07/3371441_velikobritaniia_testva_mitnicite_si_za_brekzit_bez/", "text": "Осемдесет и девет камиона участваха тази сутрин във Великобритания в  логистичен тест  в реални мащаби, за да се установи как да бъдат избегнати задръствания по митниците в случай на Брекзит без споразумение, предаде \"Франс прес\". Тестът се проведе на изоставеното летище в югоизточното английско графство Кент. Министър-председателят Тереза Мей се опитва да убеди депутатите да одобрят сключеното от нея споразумение за развода с Европейския съюз, но заплахата от  твърд Бекзит  - без споразумение - започва да става все по-осезаема. Ако се стигне дотам, след излизането на Великобритания ще бъдат въведени митнически проверки, което поражда опасност от задръствания. Камионите се събраха на бившето летище в Манстън, което би могло да се използва, за да се избегнат задръствания близо до пристанище Дувър, съобщи правителството. След това те се движиха в колона в продължение на 32 километра до Дувър по двулентов път, използван много по-малко от тежкотоварни камиони, отколкото основната магистрала до Лондон (А20). После се върнаха обратно до отправната им точка за още едно такова упражнение. Говорител на министерството на транспорта съобщи в писмо до компаниите за пътни превози, че целта е да се установи съществуването на ефикасен план в случай на сътресения след излизането на Великобритания от ЕС. Използването на бившето летище е една от мерките за управление на трафика, целяща да се облекчи пътните задръствания, уточни ведомството. Говорителят обаче изтъкна, че правителството продължава да работи усилено за прилагане на споразумение с ЕС. Около 10 хил. тежкотоварни камиона преминават през Дувър всеки ден, като административните формалности по пристигането им отнемат само две минути. Ако бъдат добавени още две минути, това ще предизвика тапи по 27 километра в Дувър и също такъв хаос от другата страна на Ламанша, във френските пристанища Кале и Дюнкерк. \"Това е крайно конфузна ситуация. Дори да преброят камионите не могат\", написа в \"Туитър\" депутатът лейбърист с проевропейски позиции Стивън Даути. Депутатът Чарли Елфик, представител на Дувър в Консервативната партия на министър-председателя Тереза Мей, също разкритикува плана. \"Пренасочването на камиони през Манстън не е решение. Ще е доста трудно да се обясни на шофьорите, някои от тях - чужденци, че трябва да отидат там. Целият пътен план е много сложен и ще създаде огромно объркване\", отбеляза той в \"Туитър\". /БТА", "date": "2019.01.07", "title": "Великобритания тества как да избегне хаос по митниците при Брекзит без сделка"}
{"url": "https://www.dnevnik.bg/sviat/2019/01/07/3371467_haotichniiat_biznes_stil_na_trump_niama_da_mine_pred/", "text": "Частичното спиране на работа от правителството на САЩ изважда на показ ограниченията на непостоянния преговорен стил на президента Доналд Тръмп. Безизходицата заради искането на Тръмп за  финансиране на гранична стена  се проточва вече трета седмица, а зигзагообразната тактика и съобщения на президента ядосват демократите и предизвикват недоволство дори сред някои републиканци, които се мъчат да му помогнат за намиране на страничен изход. Съчетаването на шумни заплахи и груб натиск едва ли е ново за Тръмп - и понякога може да дава резултати, но уменията му на сделкаджия, с които самият той се хвали, сега са подложени на по-голямо изпитание от наскоро увеличилите своята власт демократи. Засега Тръмп твърдо стои до верните поддръжници, които искат от него да се бори за стената, която е обещал, по  границата между САЩ и Мексико . Тази позиция обаче носи значителен риск. Изборите в средата на мандата му разкриха дълбоки разделения в Републиканската партия и донесоха големи успехи на демократите в щати, от които Тръмп ще има нужда, за да бъде преизбран през 2020 г. Тръмп, който винаги е най-големият си поддръжник, обяви, че е \"много горд от това, което прави\", след среща с лидери на Конгреса в петък, която не доведе до пробив. Съюзници казват, че той просто изпълнява отдавнашно предизборно обещание, и определят съсредоточаването му върху неговата поддръжническа база като умна стратегия, тъй като той ще трябва да активизира тези привърженици за кампанията за своето преизбиране. Някои намекнаха, че  хората, които наистина вярват на Тръмп , дори не се интересуват от компромис в преговорите. \"Аз гарантирам, че като води мъдра кампания, в съответствие със своята база, той улучва точно в целта\", каза бившият му предизборен сътрудник Бари Бенет. \"Ако сключи сделка сега, това би му навредило.\" Тръмп обаче ще има нужда от по-широка подкрепа, отколкото му осигуряват тези основни избиратели, за да победи през 2020 г. Винаги е било ясно, че получаването на долари за гранична стена ще е трудна задача за Тръмп. Но след като на междинните избори  демократите установиха контрол върху Камарата на представителите , лостовете за влияние на президента отслабнаха. А неговите ненадеждни маневри само влошават положението. През последните седмици Тръмп обяви, че ще се \"признае\" за отговорен за парализата, но после обвини демократите. Исканията му за границата варират между бетонна стена и \"стоманени решетки\". Той обижда демократите, обърква републиканците и не проявява особено съчувствие към стотиците хиляди федерални служители без заплати. А съобщенията му в \"Туитър\" и публичните му изявления пораждат постоянен поток от неточности за \"кризата по границата\", както я нарича той. Променливият стил на Тръмп едва ли е изненада. При предишна конфронтация за бюджета лидерът на демократите в Сената Чък Шумър сравни пазарлъците с Тръмп с воденето на преговори с желе. Тръмп предизвика паника сред законодателите още през март, когато в последния момент заплаши да наложи вето върху договорен законопроект за разходите, след което беше разубеден от съветници. Само преди няколко седмици законодателите си мислеха, че са намерили решение на безизходицата с краткосрочно споразумение за поддържане на работата на правителството. Белият дом беше дал признаци, че ще обмисли плана. След това Тръмп обаче промени курса, след като беше подложен на силен натиск от консервативни съюзници. Оттогава той многократно казва, че няма да подпише сделка за разходите, която не включва пари за стената, макар да дава признаци за известна гъвкавост за това какво точно представлява тази стена. Допълнително усложнение: отдавнашната практика на Тръмп да противоречи на своите сътрудници прави трудно за когото и да било да преговаря от негово име. През последните дни Тръмп отхвърли предишно предложение на собственото си правителство  да приеме 2.5 милиарда долара за стената. След преговори в събота вицепрезидентът  Майк Пенс  заяви в \"Туитър\", че заседанието е било \"продуктивно\", но по-късно Тръмп пусна туит: \"Днес не беше постигнат голям напредък.\" В неделя Тръмп каза, че не очаква нещо особено да произтече от по-нататъшни преговори, водени от Пенс, подкопавайки позицията му още преди да е започнало заседанието. Всъщност, ако има нещо постоянно, то това са обърканите съобщения. В свое неподредено изявление, направено в Розовата градина в петък, Тръмп определи срещата си с лидерите на Конгреса като продуктивна, а преди това демократите заявиха друго. Той каза, че голяма част от стената е била построена, въпреки че не е. Тръмп заяви, че Мексико ще плати за стената чрез нова търговска сделка, въпреки че все още нератифицираната сделка не включва такива условия. Той погрешно каза, че никога не е призовавал стената да е бетонна. И заяви без доказателства, че някои бивши президенти са му казали да настоява за стената. Тръмп, който е автор на книгата \" Изкуството на сделката \", обеща по време на своята кампания, че може да внесе в Белия дом несравними умения за правене на сделки. Боравенето със сложно законодателство, търговски въпроси и външнополитическа материя обаче е нещо много по-различно от правенето на сделки с недвижими имоти. Засега президентското сделкаджийство на Тръмп има смесени резултати.  Голямото понижаване на данъците, извоювано през първата му година, беше значима законодателна победа, макар че беше постигнато само с републиканска подкрепа. Срещата със  севернокорейския лидер Ким Чен-Ун  доведе единствено до неясно формулиран ангажимент за денуклеаризация. А търговският сблъсък с Китай, разтърсил световните пазари, още не е решен. Републиканският консултант Алекс Конант каза, че при своите договаряния Тръмп \"не е постигнал много отстъпки от противниците си, нито е направил много отстъпки\". Конант обаче призна, че положението за Тръмп е станало доста по-тежко, когато демократите са си върнали Камарата на представителите, а парализата съвсем не е последното изпитание, с което ще се сблъска президентът. \"Това няма да бъде последният пакет за финансиране на правителството, който той ще трябва да договаря\", предупреди Конант.", "date": "2019.01.07", "title": "Хаотичният бизнес стил на Тръмп няма да мине пред демократите в Конгреса"}
{"url": "https://www.dnevnik.bg/bulgaria/2019/01/07/3371501_rekorden_broi_jivotni_sa_se_rodili_v_stolichniia/", "text": " През 2018 г. в софийския зоопарк са се родили рекорден брой животни, съобщиха от Столичната община. Общо 139 бебета са се родили през изминалата година, което е с 15 повече спрямо 2017 г. Сред новите обитатели на зоологическата градина са чакал, антилопа, елен лопатар, кенгуру, египетски лешояд, тукан и носато мече. През 2018 г. за пръв път в зоопарка са се родили и котешки лемури, зелени аракари и мишелов на Харис. През настоящата година приоритет за зоологическата градина ще бъде подобряването на местообитанията на животните. Очаква се да бъдат завършени мащабният ремонт и разширението на клетките на маймуните. Предстои още да бъдат изградени изцяло нови експозиции за чакалите и хиеновите кучета.", "date": "2019.01.07", "title": "Рекорден брой животни са се родили в столичния зоопарк през 2018 г."}
{"url": "https://www.dnevnik.bg/sport/2019/01/07/3371466_ludogorec_se_priceli_kum_vrushtane_na_identichnostta/", "text": "Продължаване към ново ниво в развитието, както и връщане на идентичността са сред целите, които \"Лудогорец\" си поставя за 2019 г. Те се поставят към вече утвърдените задачи за спечелване на титлата и купата. \"Решихме на база на опита и грешките си да коригираме някои от действията си\", каза изпълнителният директор на шампионите Ангел Петричев на въпрос, свързан с промените на ръководни позиции. \"Привлякохме специалисти, които смятаме, че разбират философията на \"Лудогорец\" и с професионалния си опит и качества ще ни помогнат да вървим в по-правилна посока. Стремежът ни винаги е бил да надграждаме. Във футбола невинаги две плюс две е равно на четири. Понякога едно действие, което смятаме за правилно, се оказва грешно. Опитваме се да правим правилно нещата и да поставим здрава основа, върху която да надграждаме\", заяви Петричев. Георги Караманджуков, който оглави селекционния съвет, посочи, че не иска да прави селекция, а отбор. И акцентира, че \"Лудогорец\" трябва да върне идентичността си и да започне да играе убедително, както преди две-три години. \"Лудогорец\" има достатъчно добри футболисти. Още при назначаването ми казах, че искаме и имаме стратегия да върнем идентичността на \"Лудогорец\". За някои процеси сигурно малко сме закъснели и затова трябва да внимаваме и да сме осторожни. Селекция на всяка цена няма да се прави, а само ако се намерят футболисти, които биха повишили нивото на \"Лудогорец\", посочи Караманджуков. В състава ще бъдат  привлечени двама български футболисти - вратарят Пламен Илиев и Серкан Юсеин . Караманджуков си пожела от лятото в първия отбор да влязат двама играчи от школата. Петричев каза, че \"Лудогорец\" продължава да има глад за успехи въпреки седемте поредни титли. И отправи послание към преследвачите: \"Нека тези, които искат да ни свалят от върха, достигнат нивото на \"Лудогорец\". Това е правилният начин, а не да се опитват да дърпат \"Лудогорец\" надолу към тяхното ниво.\" Петричев си пожела за 2019 г. още луди нощи. \"Който е следил \"Лудогорец\", знае какво имам предвид\", добави изпълнителният директор на клуба. \"Лудогорец\" ще е на лагер в Турция, като ще изиграе шест приятелски срещи. На 15 януари съперник е \"Ботошани\", а три дни по-късно е мачът с унгарския \"Хонвед\". Следват двубои с румънския първенец \"Клуж\", \"Легия\" (Гданск), \"Ахмат\" (Грозни) и \"Цървена звезда\".", "date": "2019.01.07", "title": "\"Лудогорец\" се прицели към връщане на идентичността си и преминаване в нов етап"}
{"url": "https://www.dnevnik.bg/sport/2019/01/07/3371444_levski_pregovaria_s_kapitana_na_beroe/", "text": "Левски\" ще направи нов опит да привлече полузащитника Мартин Райнов. Спортният директор на \"Берое\" Валентин Грудев заяви, че двата клуба водят преговори за 26-годишния национал, но досега няма постигната договорка. \"Има интерес към Райнов от \"Левски\". Ние обявяваме, че той има клауза в договора си. Към момента няма нищо конкретно и постъпили плащания или договорки. Всичко може да се случи. Той има договор с нас и има право да преговаря. Щом обаче \"Левски\" са влезли в контакт с нас, значи са говорили с него\", каза Грудев пред клубния сайт. Райнов има договор с \"Берое\" до лятото. В началото на сезона клубът потвърди, че  \"Левски\" е имал желание да привлече 26-годишния футболист , но трансферът пропадна.  Междувременно сините обявиха програмата си за зимната подготовка. Отборът ще проведе първа тренировка във вторник, а в четвъртък съставът заминава за Кипър. Там \"Левски\" ще изиграе шест контроли. Възпитаниците на Славиша Стоянович ще се изправят срещу руските \"Уфа\" и \"Урал\", китайския \"Хенан\" , полския \"Висла\" (Плоцк), литовския \"Судува\" и \"Чукарички\" от Сърбия.", "date": "2019.01.07", "title": "\"Левски\" преговаря с капитана на \"Берое\""}
{"url": "https://www.dnevnik.bg/tehnologii/2019/01/07/3371343_zashto_smartfonite_veche_ne_sa_tolkova_turseni/", "text": "Зад смущаващата новина за слабите продажби на iPhone се крие една по-отрезвяваща истина: технологичният сектор достигна пика на смартфоните - границата, при която всеки, който може да си позволи устройството, вече го има и няма такива нововъведения, които да са достатъчно решаващи, че да карат собствениците да заменят апаратите си с по-нови, както са правели преди. Някои производители вдигнаха цените, за да запазят печалбата. Отслабването на търсенето при Apple обаче разкрива ограниченията на една такава стратегия. Компанията съобщи, че търсенето на смартфоните iPhone се понижава и приходите за последното тримесечие на 2018 година ще спаднат доста под прогнозите, като това намаление се обяснява главно с Китай. Акциите на \"Епъл\" поевтиняха с 10% в четвъртък, когато бе съобщена новината, и това е най-големият спад от 2013 година. Компанията изгуби 74.6 милиарда долара от пазарната си капитализация на фона на една по-мащабна разпродажба сред технологичните компании, които отчетоха най-голямата си загуба от седем години. Новината на \"Епъл\" е тревожен сигнал за сектора, казва анализаторът Дан Айвс от компанията за проучвания Wedbush Securities. А не е само \"Епъл\". Търсенето навсякъде е вяло, казва Айвс. Samsung, който отдавна е лидер в продажбите на смартфони, понесе дори още по-тежък удар, като неговите доставки на смартфони спаднаха с 8% през 12-те месеца до края на септември. Секторът на смартфоните преминава през значителни препятствия, допълва Айвс. Производителите на смартфони бяха като тийнейджъри и секторът бе превъзбуден. Сега сякаш повече напомнят на възрастни граждани, допълва той. Технологичните иновации при телефоните се развиват стремително през периода след 2010 година. Всяка година се появяват драстични подобрения в размера на екраните, резолюцията, продължителността на живот на батериите, камерите и скоростта на процесорите. Секторът обаче е жертва на собствения си успех. Иновациите след като \"Епъл\" вдигна нивото с размера на екрана при моделите iPhone 6 и 6 Plus. Макар телефоните да продължават да се подобряват, нововъведенията по-скоро са частични, като новите техники при светкавиците за и без това отличните камери на телефоните. Това са нещата, които потребителите обикновено не биха забелязали или за които не биха искали да харчат. След iPhone 6 е трудно да се измислят нови неща, за да продължи вдигането на летвата, казва Айвс. Клиентите на \"Епъл\" сега си сменят телефона средно на 33 месеца, докато преди три години периодът бе 24-25 месеца, допълва той. Понижените очаквани продажби на \"Епъл\", главно заради спада на търсенето в Китай, засилиха опасенията, че втората по големина икономика в света губи набраната инерция. iPhone на цена 1000 долара трудно се продава на китайските потребители, които се притесняват от икономически спад и търговската война със САЩ. Те също така имат богат избор от по-евтини смартфони местно производство като устройствата на Huawei, Xiaomi и Oppo. Фактът, че дори ударната сила на \"Епъл\" - iPhone - е засегната, затвърждава една по-широка тенденция за всички големи производители на смартфони. След непрекъснат растеж едно десетилетие световните доставки на смартфони спаднаха с 3% до 1.42 милиарда през 2018 година, което е първият годишен спад според International Data Corp., която следи тези данни. Според IDC доставките ще възстановят растежа си с 3% през 2019 година до 1.46 милиарда, но това равнище е под нивата от 2017 година. Не помага и четирицифрената цена на луксозните смартфони - 1100 долара за iPhone XS Max и 1000 долара за Galaxy Note 9 на Samsung. Най-луксозният модел Max се продава за 1450 долара в САЩ. Стават все по-скъпи, а предлагат които всъщност ще използвам, каза Закари Пардис, 31-годишен техничар от Феърфийлд, Кънектикът. \"Ще го сменя, когато спре да работи батерията. Когато съм принуден да си купя нов телефон, ще си купя нов\", коментира той. Вивиан Янг, мениджър в пекинска технологична компания, също роптае срещу цената. \"Никой не се нуждае от такъв телефон\", казва тя. Анализаторът от IDC Рамон Ламас казва, че цикълът може да удари дъното и отново да има растеж през 2021 или 2022 година, когато започва да приключва животът на телефоните, които хората ползват в момента. \"Хората ще продължат да сменят телефоните си. В крайна сметка и до това ще се стигне\", отбелязва той. Няма обаче вълшебна пръчица, която да даде тласък на растежа до равнищата, отчитани в миналото, когато секторът не бе толкова зрял. Сгъваеми телефони, малки екрани, които се разгъват като портфейл, за да увеличат размера на дисплея - такива неща може да предизвикат оживление, но те са скъпи и не се очакват по-рано от края на годината. Нещо друго, което може да насърчи растежа: следващото поколение мрежа - 5G, която телекомуникационните компании в момента изграждат. Очаква се да бъде по-бърза и по-надеждна от сегашната 4G. Първите смартфони, съвместими с 5G мрежата, трябва да се появят тази година. Има повече натиск върху 5G заради новата вълна смартфони, понеже продажбите са толкова вяли, каза Айвс. \"Ще има битка всеки срещу всеки при 5G телефоните, допълва той. Години обаче ще бъдат нужни 5G мрежата да получи широкообхватно, национално разпространение, така че новите 5G смартфони, очаквани тази година, вероятно няма веднага да дадат резултат. Анализаторите казват, че производителите на смартфони трябва да насочат усилията си към райони, които не са достатъчно наситени с телефони, като Африка и други, и да продават повече услуги като облачното съхранение, стрийминг музика и телефонен софтуер. Славните дни на неограничения растеж обаче, изглежда, са приключили. \"Ще бъде бавен, мъчителен процес\", казва Ламас. \"В никакъв случай това не означава край на пазара на смартфоните. Това обаче е индикация, че пазарът на смартфони може да е жертва на собствения си успех,\" допълва той.", "date": "2019.01.07", "title": "Защо смартфоните вече не са толкова търсени"}
{"url": "https://www.dnevnik.bg/sport/2019/01/07/3371433_a1_puska_chetvurti_sporten_kanal/", "text": "Платеният пакет на А1 ще се разшири с още един спортен канал. Началото на \"Макс спорт 4\" ще бъде поставено на 21 януари. В ефира на \"Макс спорт 4\" ще влязат най-интересните мачове от испанската Ла Лига, както и мачовете от Копа Либертадорес и Копа Судамерикана. \"До края на януари новият канал ще бъде включен в пакета безплатно, а от 1 февруари цената на \"Макс спорт плюс\" ще стане 4.99 лева на месец с 2-годишен абонамент\", обявиха от \"А1 България\". Ключовите продукти в пакета са Шампионската лига и първенствата на Испания и Италия.", "date": "2019.01.07", "title": "А1 пуска четвърти спортен канал"}
{"url": "https://www.dnevnik.bg/bulgaria/2019/01/07/3371562_specializiraniiat_sud_otnovo_ne_pusna_vulcho_abadjiev/", "text": "Специализираният наказателен съд остави за втори път сина на Ветко и Маринела Арабаджиеви - Вълчо, в ареста, съобщава специализираният за юридическа тематика сайт lex.bg. Вълчо Арабаджиев бе задържан с две счетоводителки през август миналата година при акция в хотелите на Арабаджиеви и тримата бяха обвинени, че са част от престъпна група, занимавала се с укриване на данъци и пране на пари. На днешното заседание съдията е приел, че има вероятност при по-лека мярка за неотклонение Вълчо Арабаджиев да извърши престъпление. През ноември миналата година адвокатите на Арабаджиев отново поискаха той да бъде освободен заради влошено здравословно състояние, като желанието му бе прието на първа инстанция. На  втора инстанция обаче съдът отмени решението , като прецени, че може да се направи обосновано предположение, че той е извършил престъплението, за което е обвинен. Вълчо Арабаджиев беше задържан  при акция на прокуратурата  в хотелите на семейството, като тогава бяха открити и иззети 10 млн. лева. Местоположението на родителите му остава неизвестно за прокуратурата вече 4 месеца, откакто двамата бяха обявени за издирване. Имената им обаче  отсъстваха от бюлетина за издирвани на Интерпол  до  19 декември .", "date": "2019.01.07", "title": "Специализираният съд отново не пусна Вълчо Арабаджиев от ареста"}
{"url": "https://www.dnevnik.bg/sviat/2019/01/07/3371569_kristalina_georgieva_oglaviava_svetovnata_banka_ot_1/", "text": "Кристалина Георгиева застава от 1 февруари начело на Световната банка. Бившият български еврокомисар ще изпълнява временно длъжността президент на една от най-влиятелните международни организации за финансова и експертна помощ. Тя има общо 17 години кариера в банката. Шансовете ѝ да я оглави с пълен мандат са минимални, тъй като традиционно начело стои американски гражданин. Това означава също, че Георгиева може да ръководи месеци наред, докато президентът Доналд Тръмп открие подходящ кандидат и го предложи на Управителния съвет на СБ. Причината за промяната е изненадващата оставка на Джим Йон Ким, който е с мандат до 2022 г. Новината разпространи \"Ройтерс\", а малко след това бе  потвърдена от Световната банка . Източници на агенцията казват, че става дума за \"лично решение\" на президента. В кратко съобщение той само заявява, че незабавно започва работа за компания и ще се занимава с инфраструктурни проекти в развиващите се страни. Точно преди две години Георгиева обяви, че е поканена лично от президента да заеме новия пост Главен изпълнителен директор на Световната банка. На 2 януари 2017 г. тя обяви, че напуска Европейската комисия. На нейно място, но с нов ресор, бе предложена и одобрена Мария Габриел. Предходната 2016 г. тя бе предложението на правителство на Бойко Борисов за нов Генерален секретар на ООН. Понеже предишната номинация - Генералният директор на ЮНЕСКО Ирина Бокова, не се оттегли, а кабинетът в София нямаше как да я принуди, се стигна до парадоксална и уникална в световната история една държава да има две предложения за високия пост. Противно на прогнозите за това как ще протече изборът, световната организация бързо бе оглавена от португалеца Антониу Гутериш. Най-популярният пост в \"Туитър\" на Кристалина Георгиева за 2018 г. е нейна семейна снимка с коментар, че \"Бабите и дядовците ми са получили много малко образование. Родителите ми са завършили гимназия. аз съм първата в рода с докторска титла. От малко село в България до Генерален директор на Световната банка - ето така изглеждат възможностите!\" Ким бе предложен от президента Барак Обама и застана начело на Световната банка през 2012 г. Номинацията му бе изненадваща, тъй като по образование той е лекар и е известен като антрополог, а не като финансист или макроикономист. Възпитаник и доктор от Харвард към момента на назначаването му Джим Йон Ким от три години ръководеше авторитетния колеж \"Дармут\" със спорни резултати. Неотдавна той сподели, че Обама го попитал защо да предложи на Световната банка него, а не някой макроикономист, а Ким като го изненадал с отговор-въпрос дали е чел дисертацията на майка си. Стенли Ан Дънам прекарала години наред в Индонезия в изследване на селските занаяти и през 1992 г. публикува изследването си като докторска дисертация. В него тя твърди, че противно на прогнозите на икономистите, глобализацията е довела до процъфтяване на тези занаят. \"Няма да мога да ви кажа от 10 000 метра какво се случва на терен, както правят макроикономистите, но мога да ви кажа дали програмите работят наистина, защото това правя през целия си живот\", казал Ким на президента. И получил работата, а по-късно Обама му казал, че \"това беше едно от най-добрите представяние на интервю, които съм виждал\". Как се избира президент на Световната банка Новият ръководител на световната организация с милиарди долари бюджет се избира след като за това бъде обявена и започне специална процедура. По \"джентълменско споразумение\" от преди десетилетия Световната банка винаги се ръководи от американец, а начело на партньорската ѝ организация - Международният валутен фонд, стои европеец. Но при избирането на Джим Йон Ким за пръв път имаше и кандидати от Нигерия и Колумбия. Процедурата предвижда президентът Доналд Тръмп да избере свой кандидат и да го предложи на 25-членния Управителен съвет. Като най-голям дарител на СБ, американците имат и най-много гласове (15.85%), следвани от Япония (6.84%), Китай (4.42%), Германия (4.00%), Великобритания (3.75%), Франция (3.75%), Индия (2.91%), Русия (2.77%), Саудитска Арабия (2.77%) и Италия (2.64%). Управителният съвет свива списъка на кандидатите до трима и публикува имената им с тяхното съгласие. Следва събеседване с всеки един от тях, а обсъждането на това как са се представили отнема не повече от 3 седмици.", "date": "2019.01.07", "title": "Кристалина Георгиева оглавява Световната банка от 1 февруари"}
{"url": "https://www.dnevnik.bg/sport/2019/01/07/3371558_ekip_na_wada_shte_napravi_povtoren_opit_da_izvleche/", "text": "Екип на Световната антидопингова агенция (WADA) ще направи повторен опит да  извлече данни от московската лаборатория , съобщава insidethegames.biz. Трима специалисти от агенцията ще пристигнат в руската столица на 9 януари. Според информацията руските власти твърдят, че са намерили решение на проблема с извличането на данните. През септември WADA възстанови правата на Руската антидопингова агенция (РУСАДА) при няколко условия. Ключово от тях беше до 31 декември Русия да предостави на WADA достъп до съхранените в московската лаборатория данни от събраните проби между 2011 и 2015 г. Срокът  не беше спазен , като беше обяснено, че експертите на WADA не могат да свършат работата си, тъй като оборудването им не е съобразено с руското законодателство. Заради неспазения срок РУСАДА и руският спорт са застрашени от сурови наказания. В средата на месеца в Канада отговорната по случая комисия трябва да даде препоръки към WADA как да се действа напред.", "date": "2019.01.07", "title": "Екип на WADA ще направи повторен опит да извлече данни от московската лаборатория"}
{"url": "https://www.dnevnik.bg/bulgaria/2019/01/07/3370951_jult_kod_za_opasno_niski_temperaturi_e_obiaven_za/", "text": "Жълт код за опасно ниски температури е обявен за цялата страна днес, сочи информация на сайта на Националния институт по метеорология и хидрология (НИМХ). Минималните температури ще бъдат между минус 9 и минус 4 градуса, а максималните - между минус 4 и 1 градуса. През следващото денонощие в страната ще продължи да нахлува студен въздух. Ще духа умерен, в Източна България и временно силен вятър. Ще остане предимно облачно и на места ще превалява сняг, по-значителен в Западния и Централния Предбалкан. Привечер от северозапад валежите ще спират, а облачността ще се разкъсва и намалява. Атмосферното налягане ще продължи да се повишава и ще е по-високо от средното за месеца. Още през нощта срещу вторник вятърът ще отслабне и минималните температури ще се понижат на места до минус 15 - минус 17 градуса. Във вторник ще има разкъсана облачност, на места до слънчево време, но дневните температури ще останат отрицателни, съобщиха от института, цитирани от \"Фокус\". В сряда сутринта също ще е доста студено. От запад облачността бързо ще се увеличи и още преди обяд в западните райони ще завали сняг. В Източна България вятърът ще се усили. Дневните температури там бързо ще се повишат и към вечерта ще започнат валежи от дъжд и сняг. В четвъртък вятърът отново навсякъде ще се ориентира от северозапад, като по-късно през деня и ще се усилва и ще застудява. В западната част от страната ще е почти без валежи. На изток ще превалява, като с понижението на температурите дъждът ще преминава в сняг. До края на деня валежите навсякъде ще спрат, ще започне и разкъсване и намаление на облачността.", "date": "2019.01.07", "title": "Жълт код за опасно ниски температури е обявен за цялата страна днес"}
{"url": "https://www.dnevnik.bg/bulgaria/2019/01/07/3369876_ivanovden_e/", "text": "Православната църква почита на 7 януари свети Йоан Кръстител - последния старозаветен пророк, кръстителя на Исус Христос. Наречен е още предтеча, защото вървял преди Христос и подготвял хората за неговото рождение. Според евангелския разказ Йоан Кръстител се родил половин година преди Исус. Той бил син на свещеника Закария и праведната Елисавета, които дълги години се молели и надявали на рожба. Йоан водел аскетичен живот на бреговете на река Йордан и като навършил 30 години, започнал да проповядва и да кръщава. Убит е по заповед на управляващия Галилея Ирод Антипа, а според разказа главата му била поднесена на тепсия на танцьорката Саломе. От кал да е, Иван да е Празникът, известен като Ивановден, е един от най-тачените в България. Имен ден днес празнуват над 360 хил. българи, носещи имената Иван, Ивана, Иванка, Ивайло, Иво, Калоян, Йоан, Йоана, Йово, Жана, Ваньо, Ваня и др. Фамилията Иванов също е най-популярната в страната - тя е носена от над 277 хил. мъже и жени. Традиция е да се посетят и имениците, като в някои райони има обичай те да бъдат ритуално къпани в реката. Който не иска да бъде потопен във водата, трябва да се откупи, но въпреки това задължително го напръскват за здраве. Обичаите на Ивановден са свързани с очистителната сила на осветената предния ден -  Богоявление , вода. Периодът на \"мръсните\" дни е завършил и всеки обръща поглед напред - към доброто, здравето, берекета и щастливия живот. Самият ден е посветен на младото семейство, което е минало под венчилото през миналата година. Кумът, който е венчал или кръщавал новородените, приготвя дарове и специален обреден хляб (обкичен със захаросани ябълки, сушени плодове, босилек и стръкчета здравец), с които се посреща младото семейство. Младите отиват в дома на кума, но и те носят дарове, хляб, баница и печена кокошка. На Ивановден празничната трапеза включва варено жито, фасул, ошав, баница, кървавица, печена луканка, свински ребра със зеле.", "date": "2019.01.07", "title": "Ивановден е"}
{"url": "https://www.dnevnik.bg/sport/2019/01/07/3371012_despodov_misli_za_transfer_v_chujbina_sled_futbolist/", "text": "Нападателят на ЦСКА Кирил Десподов мисли за трансфер в чужбина, след като  спечели наградата футболист на годината . 22-годишният играч на червените спечели в 58-ата анкета, като изпревари само с осем точки вратарят на \"Славия\" Георги Петков. \"За мен е огромна чест на 22 години да спечеля тази награда. Благодаря на ЦСКА, на ръководството и феновете. Не забравям и всички треньори, които са ми развили качествата. Хвърлих много труд\", заяви Десподов. Според него подгласниците му Петков и Тодор Неделев също заслужват да са №1. \"Още преди Нова година казах, че не е тайна, че вече мисля за трансфер в чужбина, но не казвам, че само това мисля. Ще видим ръководството на ЦСКА какво ще прецени. Ако постъпи оферта, която е добра за мен и за клуба, мисля, че г-н Ганчев ще вземе правилното решение, защото го познавам. С никой не съм се чувал, нямам мениджър и тези въпроси трябва да ги зададете към ръководството на ЦСКА\", каза още нападателят. Десподов обяви, че си поставя високи цели с ЦСКА за края на годината. Той изрази надежда червените да се преборят за титлата в Първа лига. \"За това, което стана с Георги Петков сме се разбрали още на заседанието, това сме го оставили в 2018-а година и сега вървим напред в 2019-а година\". \"Мисля, че Италия ми подхожда. Динамичен футбол за такива бързи крила като мен. Няма да направя предишните си грешки, ще остана здраво стъпил на земята. Продължявам да гоня моите цели и да се развивам, защото има много накъде да се развивам. Смятам, че 2019-а ще е моята година\", завърши футболист №1 на България.", "date": "2019.01.07", "title": "Десподов мисли за трансфер в чужбина, след като стана футболист на годината"}
{"url": "https://www.dnevnik.bg/evropa/2019/01/07/3353907_evropeiskiiat_sujuz_se_gotvi_za_pulno_probraziavane/", "text": "Европейски парламент става заложник на крайнодесни. Брекзит настъпва без сделка. Избухва ожесточен спор между евроинституциите как да бъде избран следващият председател на Европейската комисия. Това са елементи от може би един от най-негативните сценарии за ЕС за 2019 година. Успокоителното е, че е малко вероятно той, или поне част от него, да се сбъдне. Едно е сигурно - ЕС ще завърши годината напълно преобразен. И може би по-прагматичен в решенията си. Първи тест - Брекзит След като в края на 2018 г. преговорите за излизането на Великобритания от ЕС достигнаха до поредната задънена улица, сега предстоят инфарктни три месеца, през които ще се реши какъв Брекзит ще има - със или  без сделка . Обединеното кралство трябва да напусне ЕС на 29 март. Преди това - вероятно през седмицата, започваща на 14 януари - британският парламент трябва да одобри постигнатото от премиера Тереза Мей споразумение, гласуването на което трябваше да се състои в средата на декември, но  бе отложено  заради почти сигурен провал. След като  оцеля  във  вот на недоверие  в партията си, Мей опита да издейства отстъпки от ЕС, които да ѝ помогнат да прокара сделката през парламента, но европейските лидери бяха категорични -  предоговаряне няма да има . Ситуацията около преговорите продължава да тъне в неяснота - ще излезе ли със или без сделка Великобритания, ще има ли нов референдум, ще има ли изобщо Брекзит. За всеки случай и Лондон, и ЕС се готвят за всички сценарии. Евроизборите - най-важните досега През изминалата година политици и експерти многократно повториха, че изборите за Европейски парламент в края на май ще са най-важните досега. Причината - очаква се сериозно разместване на силите в институцията, а рискът крайнодесни и популисти да получат рекорден брой места  е все по-осезаем . Кризата с мигрантите и безсилието на ЕС да действа единно подействаха като катализатор за възход на антисистемните партии. Според скорошни прогнози  все пак се очаква  Европейската народна партия (ЕНП) да спечели най-много гласове. Неофициалната \"голяма коалиция\" на социалистите и демократите с ЕНП обаче вероятно няма да събере мнозинство в новия Европейски парламент, което означава, че ръководителят на новата Еврокомисия ще трябва да си осигури по-широка партийна подкрепа, за да прокарва законодателство. Заради отпадането на британските евродепутати и промяната в броя на представителите от някои страни парламентът  ще намалее от 751 на 705 евродепутати . Социалистите и демократите ще бъдат особено силно засегнати от излизането на Великобритания, защото депутатите лейбъристи представляват една от най-големите им делегации. Истинската изненада всъщност може се окаже не възходът на крайнодесните, а  появата на нов балансьор  - увеличаващият се контингент центристки евродепутати. Според доклад от ноември миналата година на института \"Жак Делор\" очертаващата се ситуация ще даде нова тежест на други политически групи, без които няма да е възможно да се постигне мнозинство, като най-напред сред тях ще са  центристите от Алианса на либералите и демократите за Европа  (АЛДЕ), които опитват  да сключат съюз  с партията на френския президент Еманюел Макрон. Остава обаче въпросът дали вътрешнополитическите проблеми на Макрон и неговият сриващ се рейтинг няма да попречат на големите му европейски амбиции. Смяна по върховете Кой ще е председател на Европейската комисия е проблем, който далеч не се ограничава единствено до конкретното име. Споровете започват още щом стане дума за начина, по който наследникът на Жан-Клод Юнкер ще бъде избран, а рискът от междуинституционална криза е съвсем реален. Юнкер трябва да бъде заменен през ноември 2019 г. Процедурата с т.нар. водещ кандидат бе използвана за пръв път при неговия избор. Според Лисабонския договор определянето кой ще е председател на Еврокомисията трябва да отразява резултатите от вота за Европейски парламент. Евродепутатите настояват постът да бъде зает от водещия кандидат на политическата група, спечелила най-много места на евроизборите (повече четете  тук ). Крайното решение обаче зависи от държавните и правителствени ръководители на ЕС. Те не са съвсем съгласни с новата процедура и се договориха, че няма автоматично да назначат избрания от парламента или някой, който изобщо е бил водещ кандидат на политическа група. А това може да доведе до сериозен спор. Дори в Европарламента не всички споделят подкрепата за новата процедура. АЛДЕ отказа да избере водещ кандидат, като заяви, че процесът е замислен така, че да настани консерватор за председател на Еврокомисията. Като основни опоненти за поста на Юнкер засега се очертават  Манфред Вебер  (ЕНП) и  Франс Тимерманс  (С&Д). Макар да  обяви, че няма да се състезава за поста , успехът с преговорите за Брекзит  дава шанс главният преговарящ на ЕС Мишел Барние все пак да участва  в надпреварата. Парламентът ще остане недоволен, ако председателският пост в Еврокомисията бъде даден на някого, който не е бил препоръчан от евродепутатите, но вероятно няма да се противопостави на евентуалната кандидатура на Барние толкова енергично, колкото би го направил за някой друг. По-голям проблем за Барние би бил да получи подкрепата на родната си Франция, където няма да бъде първият избор на президента Еманюел Макрон. През 2019 г. освен това ще трябва да бъдат назначени нови председатели на Европейския съвет, Европейската централна банка и Европейския парламент, както и нов върховен представител на ЕС за външната политика и политиката за сигурност, за генерален секретар на НАТО (той винаги е европеец) и още доста други постове в Еврокомисията. Това прави комбинациите още по-сложни, защото едва ли в ЕС ще приемат германци да оглавят и Еврокомисията, и ЕЦБ, а Италия ще търси някаква компенсация за това, че напускат постовете си Марио Драги и, най-вероятно, председателят на Европарламента Антонио Таяни. Оглавената от амбициозния си нов президент Франция ще очаква по-солидно представителство по върховете на евроинституциите. Евроскептичната Централна и Източна Европа, която не припознава Доналд Туск като свой пратеник на поста председател на Европейския съвет, също ще опита най-малкото да \"изтъргува\" гласа си.", "date": "2019.01.07", "title": "Европейският съюз се готви за пълно преобразяване тази година"}
{"url": "https://www.dnevnik.bg/sport/2019/01/07/3371014_kralev_izrazi_nadejda_che_bulgariia_shte_prieme/", "text": "Министърът на младежта и спорта Красен Кралев отчете прогреса на българския футбол и поздрави Българския футболен съюз за работата, която върши в последните години. По време на церемонията за Футболист №1 на 2018 г. Кралев обяви, че правителството ще продължи със строежа или реконструкцията на стадиони. \"През 2018 г. заедно с Борислав Михайлов имахме честта да бъдем част от наистина значимо за България събитие – започването на разговори за подготвяне на съвместна кандидатура за домакинство на европейско и световно първенство по футбол с още три балкански държави – Гърция, Сърбия и Румъния. Аз вярвам в балканската кандидатура и възможностите на България\", каза Кралев. Според него това се дължи на \"уменията ни като домакин на международни форуми\". \"Не знам дали ще успеем да спечелим домакинство, но съм сигурен, че ще построим стадионите, които трябва да бъдат изградени. Това е ангажимент на българското правителство. Ще продължим и с реконструкцията на футболни стадиони и терени в цялата страна, защото нашето правителство смята, че дължим това на най-популярния български спорт\", каза още Кралев.", "date": "2019.01.07", "title": "Кралев се надява България да приеме голямо футболно първенство"}
{"url": "https://www.dnevnik.bg/evropa/2019/01/07/3370453_velikobritaniia_zapochva_dnes_testove_za_haos_po/", "text": "Броени дни преди гласуването в парламента на сделката с останалите 27 държави от ЕС за напускането на Великобритания в пристанищния град Дувър днес започват тестове за това дали ще се стигне до хаос по пътищата и пристанищата, ако раздялата стане без договор. Около 150 тежкотоварни камиона, паркирани на близкото летище, ще поемат в колона към най-натовареното пристанище за фериботна връзка с континентална Европа. Целта е да се провери дали по пътищата ще се създадат задръствания и хаос. \"Не желаем и не очакваме сценарий за напускане на ЕС без споразумение и продължаваме усилено да работим за такава сделка. Но дълг на всяко отговорно правителство е да продължи да се подготвя за всякакви варианти и последици, включително за отсъствие на споразумение\", заяви говорителка на транспортното министерство, цитирана от \"Ройтерс\". Премиерът Тереза Мей все още няма достатъчно подкрепа от съпартийците си в Консервативната партия, както и от малкия коалиционен партньор от Северна Ирландия (без 10-те депутати от тази партия вече договорената сделка с Европа не може да мине в парламента в Лондон). Във вота на доверие на 12 декември срещу Мей гласуваха 117 от 317 консервативни депутати и днес се твърди, че между 55 и 71 от тях продължават да са против това, което тя договори. Това означава, че премиерът трябва да привлече някого от 257-те опозиционни депутати лейбъристи. Но партията настоява, че няма да подкрепи Брекзит, а анализатори предупреждават, че ако се отметне от това си обещание, я очаква изборна катастрофа. Тереза Мей не получава подкрепа и сред обикновените членове на партията си. Допитване на YouGov сред 1215 консерватори, огласено в петък, показва, че 59% от тях са против договорените условия. Но 76% смятат, че предупрежденията за хаос в случай на напускане на ЕС без сделка са \"преувеличение или измислица\". Премиерът продължава да настоява, че в полунощ на 29 март страната ще напусне ЕС, ако трябва - и без договор. В действителност тя може да бъде принудена да опита да отложи Брекзит (говори се за допълнителен срок от около 3 месеца), за да избегне кошмарен сценарий за петата по големина икономика в света. В четвъртък и петък тази седмица трябва да има последни парламентарни дебати за сделката, а следващата седмица да са гласува за или против нея.", "date": "2019.01.07", "title": "Великобритания започва днес тестове за хаос по пътища и пристанища заради Брекзит"}
{"url": "https://www.dnevnik.bg/analizi/2019/01/07/3365668_politicheskite_sili_izglejdat_kato_zaspali_zimen_sun/", "text": "- Надеждите ми – за спокойна, хармонична, мирна година. А в професионалната ми работа - повече интересни проекти, повече политици и държавници да си дадат сметка, че е по-важно да обръщат внимание на света на човека и по-малко - на собствения си рейтинг.  - С изключение може би на ДПС всички политически партии и коалиции преминават през сътресения. Това по-малко личи при ГЕРБ заради големината на партията и стила на лидерство. Но и там между различните нива, течения и кръгове има видимо напрежение. При БСП разделенията са официализирани, при Обединените патриоти – публично драматизирани, а при извънпарламентарните партии – стигматизирани. Не знам дали заради студа и празниците, партиите изглеждат като заспали зимен сън. Знам, че ако в най-скоро време, особено по-малките партии, не излязат с лица, тези и инициативи, изборите на 2019-та ще се окажат за българите поредните без особен шанс за избор. - Условия има. Не по-малко от една четвърт от пълнолетните българи не се чувстват представени от парламентарните политически сили и биха гласували за една проевропейска, компетентна, отговорна десница. Самото наличие на предпоставки обаче не гарантира сбъдването на желанията. Необходими са по-малко консервативни мантри, повече ясни и разпознаваеми за широки социални групи цели, фокусиране върху големи, а не маргинални проблеми, сериозна организационна работа, а вероятно и щипка късмет.  - По антиевропейски, изолационистки и доста реакционен път. Фактът, че въпреки всички гафове на правителството не успява да увеличи електоралния си потенциал, доста ясно показва ограниченията на този път. Що се отнася до ново ляво, към момента демографската ситуация в България, процесите в Европа, а и скорошният неуспех на алтернативни леви проекти не вещаят шанс за нова левица. Което не изключва обаче промяна на лидерството в БСП, ако рейтингова лява фигура атакува успешно на изборите догодина висока управленска позиция.  - Завърши, но по начин, по който мнозинството от българите не желаеха и даже не си представяха, че е възможен.  - Римейк на фраза, зад която за разлика от 89-а година не стои нито ясно съдържание, нито обществена енергия. Тогава \"смяната на системата\" имаше много ясна цел – премахване на комунистическата система, демократични избори, свобода на словото, медиите и сдружаванията на гражданите, пазарна икономика, свободно движение на хора. Днес много хора дори вече не си спомнят или не проумяват категориите \"жителство\", \"гранични листове\", невъзможността да пътуваш \"на Запад\", ако не си част от номенклатурата. Затова и не се осъзнава размахът и мобилизиращата сила на тогавашната \"смяна на системата\". Днес разбирането, което влагат хората в това понятие, се колебае между смяна на правителството, въвеждане на мажоритарни избори, управление чрез референдуми и свикване на Велико народно събрание. Тоест до технология, която няма цел и съдържание, поради което и не може да отприщи мощна гражданска енергия.  - Към момента не. И то не поради отсъствието на някаква митична социална енергия, а поради липсата на събитие или процес, които да застрашават сериозно интересите на големи социални групи у нас. В края на 2018-а българите все още са в плен на инерцията от позитивния икономически ръст. Ако обаче тази конюнктура се промени, каквито прогнози има, тогава загубата на социален статус, наслагвайки се върху усещането за изхабяване на властта, може да предизвика и по-сериозни протести.  - Неизбежни са двата вида избори –европейски и местни, както и това, че резултатите от първите ще определят ще има ли и трети, предсрочни парламентарни, или не.", "date": "2019.01.07", "title": "Политическите сили изглеждат като заспали зимен сън"}
{"url": "https://www.dnevnik.bg/sport/2019/01/07/3370755_dakar_2019_nadprevara_kum_neizvestnoto_prez/", "text": "Със спринтов етап между Лима и Писко (84 км) стартира 41-ото издание на най-известната офроуд надпревара в света - рали \"Дакар\". През 2019 г. за пръв път в историята на състезанието то ще се проведе в рамките на само една държава – Перу. Страната се завърна като домакин през 2018-а след няколкогодишно отсъствие, а впоследствие остана и единствен кандидат да приеме ралито. \"Дакар\" включва десет етапа и 3000 състезателни километра. Присъствието единствено на етапи в Перу означава, че пясъчните дюни ще играят огромна роля за това кои ще бъдат новите шампиони. Тазгодишното състезание предлага много нови предизвикателства и е сочено от специалистите като едно от най-непредвидимите. Основната причина за това е оттеглянето на заводския тим на \"Пежо\". В последните три години френската марка неизменно печелеше в основната категория на автомобилите, а през 2017 г. дори окупира целия подиум. При камионите и мотоциклетите битката ще бъде не по-малко оспорвана. Маршрутът Десет етапа, 3000 състезателни километра и общо 5000, които екипажите ще трябва да изминат – това включва \"Дакар\" през 2019 г. Точно 70% от целия маршрут в 41-ото издание на състезанието е покрит от пясъчни дюни, което прави предстоящата надпревара още по-трудна. По традиция се стартира от тихоокеанското крайбрежие на Писко, а развръзката ще настъпи в пустинята Сечура. И тази година организаторите няма да пропуснат характерните пресъхнали езера във вътрешността на Перу, които образуват каньони. По-лесен за преодоляване е само първият етап, който е с дължина само 84 километра. След това дистанцията става много по-сериозна и най-късият етап преди последното изпитание е 301 километра. Шампионът при мотоциклетистите Матиас Валкнер изрази притеснение, че тазгодишният \"Дакар\" ще бъде монотонен заради наличието на толкова много пясъчни дюни. \"Със сигурност голямата надморска височина в Боливия и отсечките от WRC в Аржентина ще ни липсват. Най-готиният \"Дакар\" за мен беше през 2015 г., когато за 10 дни изпитах четирите сезона. Сега със 70% пясъчни дюни има риск да е еднообразно и монотонно\", каза австриецът. Победителят при бъгитата Карлос Сайнц обаче не споделя това мнение и очаква \"Дакар\" да бъде изпълнен с още повече стрес и драма. През 2019 г. организаторите са се погрижили и за някои нововъведения. Ще има два масови старта в петия и деветия етап. Първият е при навлизането в дюните Ило в пустинята (345 км за мотоциклетите и четириколките и 517 за бъгитата и камионите), а вторият - в деветата отсечка около Писко (313 км). Освен това във втория етап първи по трасето ще бъдат пуснати автомобилите, като в тази ситуация работата на навигаторите ще бъде от голямо значение. В осмия етап също ще има нововъведение. Редът на тръгване ще бъде 10-те най-бързи мотоциклета, 10-те коли и петте камиона от предишния етап. По този начин организаторите искат да направят още по-оспорвана битката. Участниците ще имат и друга новост по пътя, която включва маратонски етап. След края на четвъртата отсечка, която стартира от Арекипа, екипажите ще бъдат насочени към два различни бивака. Мотоциклетите и АТВ-четириколките ще са в Мокехуа, а бъгитата, SxS категорията и камионите - в Такна. В следващия етап те ще потеглят от двата различни бивака, за да стигнат отново в Арекипа, където ще бъде и почивният ден в ралито. През тази година отпадналите преди средата на надпреварата ще имат възможност да се върнат и да продължат участието си. Това важи за всички категории без мотоциклетите и ще става след почивния ден. Участниците обаче ще са в различна категория и няма да стартират сред първите 25 във всеки етап. Фаворитите Отсъствието на заводски отбор на \"Пежо\" прави тазгодишното състезание много отворено и може да размести сериозно пластовете. Макар да няма твърд фаворит, много сериозно се обсъжда името на миналогодишния втори Насер ал Атия с \"Тойота\". Катарският пилот е шампион от 2011 и 2015 г., като има и още четири подиума. През миналата година той изпитваше огромни проблеми в етапите на голяма надморска височина в Боливия, но във всички останали моменти поддържаше скоростта на \"Пежо\" или дори беше по-бърз. Съотборникът му Жиниел де Вилиер също показа отлична скорост през 2018 г. и има надежди за добро представяне. Най-голямата въпросителна е как ще се представи отборът на \"Мини\", в чиито редици преминаха звездите на \"Пежо\" Стефан Петерханзел, Карлос Сайнц и Сирил Депре. Тримата имат общо 20 победи в \"Дакар\" и предвождат т.нар. дрийм тим. Проблемът пред \"Мини\" може да бъде надеждността на тяхното бъги. \"Направихме първия си тест с бъгито през юни и оттогава развитието е много сериозно. Разбира се, нямахме цяла година, както при \"Тойота\", така че ще видим какво ще се случи\", каза Сайнц преди началото на ралито. Завръщане в \"Дакар\" прави и Себастиен Льоб, който беше в \"Пежо\" заедно с Депре, Петерханзел и Сайнц. Подобно на тримата той също говореше за отказване, но избра да кара и през 2019 г. Деветкратният световен шампион отново ще пилотира \"Пежо\" 3008DKR, но участва като частен пилот с подкрепата на \"Ред бул\" и Bardahl. \"Разликата е в подготовката. В последните години правех по три петдневни теста и участвах в по две ралита преди \"Дакар\", а сега имах само един тест. На първо място съм тук да участвам и не мога да кажа дали ще спечеля. Трудно е да се предвиди състезание като \"Дакар\", каза Льоб. Идва ли краят на доминацията на КТМ и \"Камаз\" В категориите на мотоциклетите и камионите имената, които се споменават в последните близо две десетилетия, са КТМ и \"Камаз\". През 21 век неизменно КТМ печели при мотоциклетите, а сега битката ще бъде между трима пилоти на тази марка. Шампионите от 2016 г. (Тоби Прайс), 2017 г. (Сам Съндърланд) и 2018 г. (Матиас Валкнер) ще спорят помежду си за №1 в КТМ и титлата през тази година. \"Хонда\" ще разчита на Жоан Бареда, Кевин Бенавидес и Пауло Гонсалвеш. \"Ямаха\" също има амбиции да вземе първа победа от 1998 г., а основен пилот на тима е Адриен ван Беверен. При камионите \"Камаз\" има 15 титли от последните 18 издания на \"Дакар\". През 2019 г. обаче Едуард Николаев и Айрат Мардеев ще имат сериозна конкуренция в лицето на Херард де Рой. Холандецът се завръща със своя камион \"Ивеко\", като именно той беше пилотът, разбил доминацията на руската марка през 2012 и 2016 г. Рали \"Дакар\" 2019 започва на 7 януари и завършва на 17-и. Ежедневни дневници от състезанието ще бъдат излъчвани в ефира на \"Евроспорт\" всеки ден след полунощ.", "date": "2019.01.07", "title": "\"Дакар 2019\": Надпревара към неизвестното през пясъчните дюни на Перу"}
{"url": "https://www.dnevnik.bg/razvlechenie/2019/01/07/3371053_zelenata_kniga_bohemska_rapsodiia_i_roma_sa_golemite/", "text": "Зелената книга\", \"Бохемска рапсодия\" и \"Рома\" са големите победители на наградите \"Златен глобус\" на церемония, която се проведе Бевърли Хилс, съобщава БТА. Наградите \"Златен глобус\" се присъждат в общо 14 филмови категории, а големият победител беше филмът \"Зелената книга\". Той получи три отличия - за най-добър филм комедия или мюзикъл, за най-добър сценарий на Ник Валелонга, Брайън Къри и Питър Фарели, който е и режисьор на продукцията, и за най-добър актьор в поддържаща рола за Махершала Али. Филмът връща зрителя през 60-те години на миналия век, когато Тони Лип, италианско-американски охранител, е нает да вози и охранява Дон Шърли, известен афроамерикански джаз пианист по време на турнето му в силно консервативния американски Юг, където законите на Джим Кроу за сегрегацията все още се прилагат. Двамата трябва да използват пътеводител, известен като \"Зелената книга на негро пътешественика\". Той е списван години наред от цветнокожия пощальон от Ню Йорк Виктор Грийн и представя местата, в които се приемат цветнокожи пътници. Наръчникът е известен като Библията на цветнокожия пътник.  \"Бохемска рапсодия\", посветен на групата Куин, получи две награди - \"Златен глобус\" за най-добра драма и за най-добър актьор в драма. Актьорът Рами Малек посвети наградата си на покойния фронтмен на групата Фреди Меркюри, който умира от СПИН през 1991 г..  Сълзи и удивление превзеха подиума, когато 71-годишната Глен Клоуз взе статуетка в категорията за най-добра актриса в драматичен филм за изпълнението си в \"Съпругата\", с което изпревари сочената за фаворит Лейди Гага. От сцената 71-годишната актриса сподели, че не може да повярва и окуражи жените да търсят реализация в кариерата си, за което бе аплодирана бурно от събралата се звездна публика. \"Рома\" на Алфонсо Куарон също е с две награди - за най-добър чужд филм и за най-добра режисура. Филмът проследява историята на мексиканско семейство през 70-те години на миналия век и е вдъхновен от живота на самия режисьор. Действието във филма се развива в квартала Рома на мексиканската столица, откъдето идва и заглавието му. В продукцията на \"Нетфликс\" - услугата, която е другият голям победител на наградите, се проследяват и протести на студенти, прераснали в насилие. Филмът вече спечели \"Златния лъв\" на Кинофестивала във Венеция миналата година. Той спечели и редица награди на филмови асоциации. \"Рома\" е номиниран за няколко награди \"Изборът на критиците\". Макар да влезе в наградите с най-голям брой от шест номинация, политическата комедия \"Вице\" за вице-президента Дик Чейни си тръгна само с едно отличие за най-добър актьор в комедия или мюзикъл за изпълнението на Крисчън Бейл в ролята на щатския политик. Освен, че бе един от водещите на церемонията, Сандра Оу спечели и статуетката за най-добра актриса в драматичен сериал за поредицата на Би Би Си Америка Killing Eve. Лейди Гага, за която ролята във филма на \"Уорнър Брос\" - \"Роди се звезда\" - бе първа водеща изява в киното след успешна музикална кариера, не бе отличена за екранното си изпълнение, но получи наградата за най-добра оригинална песен за Shallow. Музиката и текстът на парчето са нейни заедно с Марк Ронсън, Антъни Росомандо и Андрю Уаят, а песента изпълнява заедно с Брадли Купър. Сред телевизионните заглавия големите победители бяха шпионският трилър за Студента война \"Американците\", кратката поредица \"Убийството на Джани Версаче\" и комедията на \"Нетфликс\" - \"Методът Комински\". В останалите категории наградите бяха разпределени, както следва: Най-добра актриса във филм комедия или мюзикъл за Оливия Колман за \"Фаворитката\". Най-добра актриса в поддържаща роля за Реджина Кинг за \"Ако Бийл стрийт можеше да говори\". Най-добра анимация за \"Спайдърмен: В Спайди-вселената\". Най-добра музика за Джъстин Хървиц за \"Първият човек\".", "date": "2019.01.07", "title": "\"Зелената книга\", \"Бохемска рапсодия\" и \"Рома\" са големите победители на златните глобуси"}
{"url": "https://www.dnevnik.bg/evropa/2019/01/07/3370336_vuznikva_li_v_es_nov_konflikt_mejdu_iztoka_i_zapada/", "text": "На критиката, която отправя ЕС, Румъния напоследък отговаря с  контраобвинение : за брюкселските бюрократи и за някои европейски правителства напоследък било станало привичка да правят безпричинни отрицателни изявления за Румъния само защото страната е от Източна Европа. Но тази румънска позиция си е чиста проба оправдание. Правителството в  Букурещ  изцяло си е заслужило острите думи, които идваха от Брюксел през всичките тези последни седмици преди старта на  румънското европредседателство . Действията на управляващите в Букурещ вече от две години се прикриват зад  паравана на съдебната реформа , но всъщност имат за цел да опазят от затвор обвинявани в корупция ръководни политици от собствените им партии. Ако те наистина постигнат тази цел, правовата държава в Румъния ще се превърне в развалина. Междувременно румънското правителство настрои своите контраобвинения на същата струна, на която вече отдавна свирят и в други държави: както е известно, в Унгария и в Полша непрекъснатите сблъсъци с Брюксел се представят като стремеж към \"еманципация на Източна Европа\". Усещането, че си втора ръка член на ЕС, всъщност е обхванало не само кръга на заклетите евроскептици, които управляват в тези две страни. Навсякъде в Източна Европа хората редовно се оплакват, че международните концерни им пробутвали шоколад, крем за ръце или перилни препарати с по-лошо качество, отколкото на по-заможните купувачи на Запад. Нима вътре в ЕС наистина възниква нов конфликт Изток - Запад? И дали пък, след като на запад Великобритания е на път да се отцепи, сега и на изток няма да се появят други отцепници? Като учител с ученик: Брюксел и Източна Европа Не, популизмът и национализмът не са някакви източноевропейски особености, те виреят от доста време твърде добре и в старите членки на ЕС. Но в Източна Европа за тях има няколко допълнителни благоприятни условия. Преди приемането на тези държави в ЕС между тях и Брюксел се беше изградило едно взаимодействие като между ученик и учител - Еврокомисията даваше различните реформи за домашно упражнение и после оценяваше резултатите. Тази нездрава йерархия и до днес се усеща във взаимоотношенията, които междувременно уж вече са равноправни. Усеща се както в някои изявления на западноевропейски политици, така и в реакциите на средно- и източноевропейците, които поради своя исторически опит са особено чувствителни към опитите за външен диктат. А тази чувствителност може много лесно да се инструментализира за политически цели. В момента румънското правителство демонтира правовата държава, а реториката му става все по-необуздана: всичко това подкопава самите основи на демокрацията. Значителна част от румънското общество реагира с бурен протест. Но румънското правителство дойде на власт в резултат на свободни избори – точно както правителствата в Полша и Унгария, които вече от доста време са поели по същия път. Социалдемократическата (само на думи) партия ПСД в Румъния спечели благодарение на същите настроения, които доведоха до популистките сътресения и в Западна Европа. С тази разлика обаче, че обществените противоречия в Румъния (както и другаде в Източна Европа) са много по-силни. Какво остана от надеждите? След края на комунизма преди близо 30 години тези страни успешно осъществяват трудните реформи по пътя към пазарната икономика и демокрацията – или поне така се казва това на обичайния политически жаргон. То не е и съвсем заблуждаващо, защото реалните успехи са видими навсякъде – просто много хора по различни причини възприемат този жаргон като фалшив. В техния всекидневен живот въпросната политика се усеща като един непрестанен стрес тест колко промени е в състояние трайно да понесе обществото. Първоначално всичко се съпътстваше от големи надежди: веднъж да влезем в ЕС – и нещата ще тръгнат към по-добро. След присъединяването обаче се отвори не хоризонтът на един по-добър живот, а едно безкрайно ново пространство, където вече не се забелязва никаква ясна цел. Румъния е една дълбоко раздвоена страна. Най-ясно личи разделителната линия между онези обикновено добре образовани хора в градовете, демонстриращи срещу правителството, за което корупцията е политическо всекидневие, и избирателите в селата и в малките градове. За тези избиратели съществува една-единствена социална подсигуровка: за тях е важно различните клиентелистки схеми (които са възникнали на техен гръб) все пак да оцелеят, за да капне нещо и надолу, до тях самите. Днешна Румъния се намира в това състояние не само поради процесите, протекли в историята и в обществото, не. Тя е симптом за състоянието на ЕС, чиято притегателна сила и свързаните с нея ценности постепенно отслабват. Преди шест години посткомунистите вече направиха един брутален опит да вземат на абордаж румънската държава, но под натиска на Брюксел бързо бяха принудени да отстъпят. Днес обаче всички предупреждения, идващи откъм Брюксел, предизвикват единствено словесни контраудари. Защото опитът на Полша и на Унгария показа, че това дава резултат. И все пак не всичко е в толкова черни краски. Сред румънското население ЕС все още се радва на висок авторитет, много по-висок от националните му институции. Между другото и по това Румъния си прилича с много други източноевропейски страни, членуващи в ЕС.", "date": "2019.01.07", "title": "Възниква ли в ЕС нов конфликт между Изтока и Запада"}
{"url": "https://www.dnevnik.bg/detski_dnevnik/2019/01/07/3370365_muzeiko_organizira_treta_nosht_s_prespivane/", "text": "На 26 януари \"Музейко\" организира за трети път нощ с преспиване, съобщават организаторите. Този път темата е \"Парти на животните\" и предизвиква децата между 7 до 13 години да грабнат костюм на любимото си животно, а техните родители – спален чувал, и да се впуснат в необикновено приключение. Началният час е 18.30. Гостите на Детския научен център ще могат да пренощуват в него с костюми на любими животни. Всеки, който развихри въображението си и дойде преобразен като горски любимец, див звяр или пухкаво зайче, ще получи специален подарък - изненада. Малките природолюбители ще създадат свое царство с игри, изследователска обиколка и танци, няма да бъде пропуснат и превърналият се в традиция тур с фенерчета в музея.  Събитието \"Нощ в Музейко\" предлага възможност на деца и родители да прекарат вълнуваща вечер на необичайно място, впускайки се всеки път в нови и различни забавления. Детският научен център осигурява пътуване във времето, връзка с природата и необятния свят на науката. ", "date": "2019.01.07", "title": "\"Музейко\" организира трета нощ с преспиване"}
{"url": "https://www.dnevnik.bg/bulgaria/2019/01/07/3371077_s_ruska_pomosht_ot_aresta_banev_e_podgotvial_hibridna/", "text": "Задържаният Николай Банев е разполагал с телефон в килията, какъвто не му се полага, по който се е свързал с руски лобисти и е подготвял хибридна война срещу България и медийна атака срещу прокуратурата, съобщи днес пред Би Ти Ви зам. главният прокурор и ръководител на Специализираната прокуратура Иван Гешев. Апаратът бил открит в кутия от сок. Гешев обяви, че експертиза на телефона още не е направена, но подробно разказа как през него са водени разговори за създаване на евразийска народна партия, която да защитава чужди интереси в България. Банев дискутирал и да поиска политическо убежище в Русия за себе си, жена си и децата си. Сред другите дискутирани теми според Гешев били защита от руски адвокати през европейски съд и медийна кампания в Русия в защита на Банев. Пред мен не стои въпросът да ставам главен прокурор Пред мен не стои въпросът дали да ставам главен прокурор. Важно е да си свърша работата, каза Гешев в отговор на въпрос. Както е известно, Сотир Цацаров ще е начело на прокуратурата до края на тази година, а като основни претенденти за неговия пост се сочат Иван Гешев и ръководителят на антикорупционната комисия Пламен Георгиев. Попитан коя ще е следващата акция на прокуратурата, Гешев обяви, че няма как да отговори, но бил казал на колегите си, че ще е тежко и трудно, ще бъдат оплювани, но ще е интересно. Коментирайки обиските в адвокатски кантори, свързани с  Цветан Василев , Гешев каза, че недосегаеми хора за прокуратурата в България няма. Той допълни, че срещу един от адвокатите на бившия банкер - Лазар Карадалиев е повдигнато трето обвинение, за лидер на престъпна група за пране на пари. Гешев каза, че вече са намерени данни, че тя е използвала посредничеството на офшорни фирми на руски олигарх, който е в санкционния списък на САЩ и ЕС. \"Първото обвинение срещу Карадалиев е за организирана група за акцизни стоки без бандерол, второто е за делото КТБ и това е третото обвинение, за което има мярка за неотклонение 20 000 лв\", обобщи той. За екстрадицията на Димитър Желязков - Очите се чака подписът на Ердоган Заместник главният прокурор каза, че очаква скоро и Димитър Желязков – Очите да бъде върнат в България. Вече турски съд бил дал съгласие за екстрадиция. \"След това трябва да разреши и министърът на правосъдието и накрая да подпише и президентът Ердоган. Но не мога да му дам зор, както се казва по български\", каза още Гешев. Коментирайки арестът на Десислава Иванчева,  зам.-главният прокурор обяви , че има медийна фиксация върху този случай и всичко се прехвърля върху прокуратурата.", "date": "2019.01.07", "title": "С руска помощ от ареста Банев подготвял хибридна война срещу България, обяви прокуратурата"}
{"url": "https://www.dnevnik.bg/evropa/2019/01/07/3371074_rumuniia_obvini_avstriia_v_diskiminaciia_zaradi/", "text": "Румъния обвини Австрия, че нарушава законодателството на Европейския съюз заради промени в размера на помощите за непребиваващите в страната деца на работещите в Австрия чужденци, които според Букурещ създават \"ситуация на дискриминация\", съобщава в. \"Ромъния либера\". \"Министерството на външните работи и правителството на Румъния научиха с безпокойство за влизането в сила в Австрия от 1 януари 2019 г. на закон за промяна в размера на надбавките за непребиваващите там деца на работниците в зависимост от средните разходи за живота в страната, в която детето пребивава\", се посочва в съобщение на министерството. В съобщението се уточнява, че законът не се прилага за децата, живеещи в Австрия. \"Смятаме, че подобно решение противоречи на принципите, стоящи в основата на европейския проект и законодателството на ЕС, чрез създаването на ситуации на дискриминация към гражданите на други страни членки, включително румънци, които плащат осигуровките си в Австрия\", се подчертава в съобщението. Австрийският парламент одобри  закон за индексиране на надбавките  за живеещите в чужбина деца на гражданите от ЕС, които работят в Австрия. Така за редица страни, включително Румъния, това означава намаляване на плащаните суми чрез обвързването им със стандарта на живот в страната, където се намират децата, отбелязва вестникът. Същевременно румънският евродепутат Мария Грапини заяви, че ще изпрати днес запитване до Европейската комисия, в което ще поиска \"справедлива мярка и спешна намеса на Европа\" по отношение на намаляването на надбавките за децата на румънските работници в Австрия, предаде \"Аджерпрес\". Според в. \"Гъндул\" след влизането в сила на новия закон от 1 януари 2019 г. помощите за неживеещите в Австрия деца на работещите в страната румънци са били намалени наполовина. /БТА", "date": "2019.01.07", "title": "Румъния обвини Австрия в дискриминация заради намалени надбавки за деца в чужбина"}
{"url": "https://www.dnevnik.bg/bulgaria/2019/01/07/3371079_dnevnik_tursi_reporteri/", "text": "Дневник\" търси репортери, които умеят да откриват новини, колкото и дълбоко да са скрити. знаят как да задават въпроси и не се отказват, докато не получат отговори. Репортерите, от които \"Дневник\" се нуждае, трябва да уважават фактите, да са любопитни, наблюдателни, добре осведомени, да се ориентират бързо. Трябва да пишат интересно и грамотно и да се подготвят за всяко събитие, което ще отразяват, независимо дали изглежда голямо или незначително. Ако имат тези качества, ще се присъединят към екипа - срeда на добри колеги и професионалисти. - могат да създават или редактират текст до кратко и ясно съдържаниe - могат да предават новина в 140 знака - английският език е задължителен, а всеки друг се оценява като предимство - интересът към заснемане на видео- и фоторепортажи е предимство Можете да кандидатствате за съответната позиция, като изпратите CV и мотивационно писмо на адрес:   до  ., като посочите, че кандидатствате за позицията \"репортер\".", "date": "2019.01.07", "title": "\"Дневник\" търси репортери"}
{"url": "https://www.dnevnik.bg/evropa/2019/01/07/3371080_povecheto_britanci_iskat_ostavane_v_es_pokaza_novo/", "text": "Повечето британци желаят страната им да остане член са Европейския съюз, а тези, които са за напускане, са малцинство, сочат публикувани вчера резултати от допитване, предаде \"Ройтерс\". Допитването на социологическата фирма \"ЮГав\" (YouGov) сред 25 хил. души с право на глас показва, че британците искат сами да вземат окончателното решение по въпроса. Според резултатите, ако референдум за членството на Великобритания в ЕС се извърши сега, 46 процента ще гласуват за оставане, 39 на сто за напускане, а останалите не са решили, смятат да не гласуват или отказват да отговорят. Когато хората, които още не са се определили, и тези, които отказват да отговорят, бъдат отстранени от извадката, се получава 54:46 процента в полза на оставането. Тези резултати са в съответствие с други допитвания през последните месеци, които показват дълбоко разделен електорат, в който мнението леко се е изместило в полза на оставане в ЕС. През 2016 г. британците гласуваха 52:48 в полза на напускането. Допитването е поръчано от групата \"Вот на народа\", която поде кампания за свикване на втори референдум, посочва \"Ройтерс\". На този фон броят на британците, които получават гражданство на друга държава от ЕС, се е увеличил значително в навечерието на планираното напускане на Обединеното кралство през март, сочи допитване, цитирано от ДПА. През последните три години се наблюдава осезаемо нарастване на заявленията от британци за получаване на паспорти в Германия,  Ирландия , Испания и Португалия. Много британци са загрижени за бъдещето си и възможността да пътуват и работят в континентална Европа, докато резултатът от преговорите на Великобритания с ЕС за условията на нейното излизане от общността  остава несигурен . /БТА", "date": "2019.01.07", "title": "Повечето британци искат оставане в ЕС, показа ново проучване"}
{"url": "https://www.dnevnik.bg/video/s_dve_dumi/2019/01/07/3371073_kato_trugvate_v_planinata_ne_zabraviaite_da_video/", "text": "Планината привлича много хора - едни отиват на разходка, други са привлечени от възможностите за спорт, трети са водени от стремежа към екстремни изживявания. В последната година Планинската спасителна служба отчита увеличаване на броя на спасителните акции. И припомня, че има няколко неща, които хората, тръгнали в планината, трябва да знаят.", "date": "2019.01.07", "title": "Като тръгвате в планината, не забравяйте да... (видео)"}
{"url": "https://www.dnevnik.bg/sport/2019/01/07/3371054_real_madrid_obiavi_privlichaneto_na_half_na_manchestur/", "text": "Реал\" (Мадрид) привлече първи нов футболист през зимата, след като подписа договор с халфа на \"Манчестър сити\" Брахим Диас. Испанецът преминава на \"Сантяго Бернабеу\" шест месеца преди договора му с \"гражданите\" да изтече. Смяташе се, че Диас ще заиграе в \"Реал\" от лятото, преминавайки като свободен агент, но според медиите на Острова мадридчани са платили 15.5 милиона евро, за да го привлекат още сега. Диас е на 19 години, като е в академията на \"гражданите\", откакто е на 14. Преди това халфът беше част от школата на \"Малага\". Диас дебютира за \"Сити\" на 17 години и 49 дни, а през този сезон получи шанс в мачовете за купата. Той дори се разписа при успеха над \"Фулъм\" в Купата на лигата, вкарвайки и двете попадения за \"гражданите\". \"Брахим Диас е бърз футболист, който обича директния футбол и има отличен поглед\", написа \"Реал\" в официалния си сайт. Новината беше съобщена около полунощ испанско време. Диас публикува съобщение в социалните мрежи, с което изрази благодарността си към всички в Манчестър. \"Дойдох в Англия като момче, но тук се оформих като личност и днес съм професионален футболист. Благодаря на всички мениджъри, с които съм работил и на всички хора в академията. Никога няма да забравя \"Сити\", но днес е време да се сбогуваме и да започна нова страница от моята история\". \"Реал\" е пети в Ла Лига, като изостава с 10 точки от лидера \"Барселона\". Тимът загуби последния си мач, отстъпвайки с 0:2 пред \"Реал сосиедад\" на своя \"Сантяго Бернабеу\", а преди това завърши 2:2 с \"Виляреал\", като още няма победа през 2019 г.", "date": "2019.01.07", "title": "\"Реал\" (Мадрид) обяви привличането на халф на \"Манчестър сити\""}
{"url": "https://www.dnevnik.bg/na_put/2019/01/07/3370882_zashto_turistite_praviat_ednakvi_snimki/", "text": "В местата за масов туризъм да си направиш хубава снимка на фона на някоя забележителност вече е късмет - непременно в кадъра ще попаднат нечия ръка, крак или глава. Затова група предприемчиви хора е създала мобилно приложение, което подсказва какво си заслужава да бъде снимано и на кое място фонът за селфито ще е най-впечатляващ. Авторите на Explorest предоставят на потребителите GPS-координатите на точките, от които се виждат най-красивите пейзажи и осигуряват съвети от професионални фотографи за нужните настройки, разказва  www.wired.com . Засега приложението покрива само Сингапур и Калифорния, но авторите му обещават да разширят предлагането и с други туристически дестинации. . ", "date": "2019.01.07", "title": "Защо туристите правят еднакви снимки"}
{"url": "https://www.dnevnik.bg/sport/2019/01/07/3371081_grigor_dimitrov_izpadna_ot_top_20_za_purvi_put_ot/", "text": "Григор Димитров изпадна от първите 20 в световната ранглиста за пръв път от повече от две години. Българският тенисист вече е на 21-ото място. Той се намираше на същата позиция на 26 септември 2016 г., след което неизменно беше в челните 20. Миналата седмица Димитров откри новия сезон в Бризбейн, където отпадна в  четвъртфиналите от Кей Нишикори . Това доведе и до загуба на точки и две позиции в класацията на АТП. В края на миналата година в прогнозите си  сайтът на АТП изчисли, че шансът българският тенисист да приключи новия сезон сред петимата най-добри е 15% . Шансовете му да е в топ 10 са 45%, а тези да завърши в топ 20 са 80%. Вниманието на Димитров вече се насочва към Australian Open. Първият за сезона турнир от Големия шлем ще се проведе от 14 до 27 януари. Преди дни  той тренира с носителката на 23 титли от Големия шлем Серена Уилямс .", "date": "2019.01.07", "title": "Григор Димитров изпадна от топ 20 за пръв път от повече от две години"}
{"url": "https://www.dnevnik.bg/evropa/2019/01/07/3371093_okolo_50_sluchaia_na_iztekli_onlain_lichni_danni_na/", "text": "Около 50 от случаите на изтекли данни на общо 994 германски политици се смятат за сериозни, обявиха службите за сигурност на страната, цитирани от ДПА. Това означава, че лични данни, снимки и кореспонденция са станали публични. Засегнати са бивши и настоящи личности на изборни длъжности, но в повечето случаи е публикувана само информация за контакт. Германският канцлер Ангела Меркел  е сред стотиците  политици на федерално, провинциално и европейско равнище, засегнати от изтичането на лични данни. Те бяха разпространени в линкове, публикувани в \"Туитър\" миналия месец, но привлекли общественото внимание едва в петък. Германските власти, които отговарят за сигурността на данните, бяха остро критикувани, след като се разкри, че Федералната служба за информационна сигурност (BSI) е знаела от по-рано за хакерската атака и изтичането. Очевидно BSI е знаела за това още през декември, докато Федералната криминална полиция (ВКА) е била информирана чак в петък сутринта, както се вижда от писмо, изпратено от ВКА, посочва ДПА. По-малкият коалиционен партньор на канцлера Меркел - социалдемократите, поиска министърът на вътрешните работи бързо да установи какво точно са знаели по въпроса германските агенции по сигурността и как са реагирали, предаде \"Ройтерс\". Изтичането на данни предизвика голям шок в Германия и може да разклати отново управляващата \"голяма коалиция\", месеци след като скандал за съдбата на ръководителя на вътрешното разузнаване  едва не разби  управляващия съюз. Ларс Клингбайл - генерален секретар на левоцентристката Германска социалдемократическа партия, каза пред медийната група \"Функе\", че правителството трябва бързо да хвърли светлина кои агенции са знаели, какво точно, кога и как са се справили с проблема. \"Това трябва да е приоритет за вътрешния министър Хорст Зеехофер. Става дума за защита на нашата демокрация\", добави Клингбайл. Зеехофер посочи пред в. \"Зюддойче цайтунг\", че той самият е разбрал за изтичането на данни в петък сутринта, но би споделил с обществеността всичко, което установи, и смята да го направи най-късно да средата на седмицата. Ръководителят на парламентарната група на зелените Антон Хофрайтер заяви, че председателят на BSI Арне Шьонбом трябва спешно да бъде изслушан на извънредно заседание на парламентарна комисия. BSI по-рано защити реакцията си на изтичането на данни, като изтъкна, че не е можело да се направи връзка между отделните случаи, за които се е знаело миналата година, докато целият обем от изтекли данни е станал публичен миналата седмица. /БТА", "date": "2019.01.07", "title": "Около 50 случая на изтекли онлайн лични данни на германски политици са сериозни"}
{"url": "https://www.dnevnik.bg/zdrave/2019/01/07/3371095_niama_risk_za_dostupa_na_deca_do_lechenie_v_chujbina/", "text": "Няма риск за достъпа на деца до лечение в чужбина. Твърденията, че страните от ЕС не вярват на здравната каса (НЗОК) и затова не правят лечение на тежко болни деца, е абсурдно. Никой не нарушава достъпа на децата, които имат нужда от лечение. Това заяви управителят на здравната каса д-р Дечо Дечев в ефира на БНТ. \"Касата може да изпраща деца за лечение в чужбина само с формуляр С2. Няма откази на хора за лечение\", каза още той и допълни, че ще се продължи да се \"изплащат хотели, билети, лечение, както и хонорари на чужди професори\". \"Касата няма да изплаща лекарства извън позитивния списък\", допълни Дечев. Коментарът е по повод твърденията на председателя на пациентски организации \"Заедно с теб\" Пенка Георгиева, че в чужбина отказват лечение на български деца заради опасения кога ще си получат парите от НЗОК. Според нея управителят на здравната каса д-р Дечо Дечев се е вкарал в \"нормативен хаос\". Според Дечев НЗОК дължи към румънската 28 хил. лв., но те дължат на нас в пъти повече. Така той опроверга данни, че на 9-годишно българче е отказано лечение в Румъния, тъй като румънската здравна каса имала притеснения дали ще получи средствата си от НЗОК.", "date": "2019.01.07", "title": "Няма риск за достъпа на деца до лечение в чужбина, заяви управителят на здравната каса"}
{"url": "https://www.dnevnik.bg/sviat/2019/01/07/3371098_voenni_napraviha_opit_za_prevrat_v_gabon/", "text": "Военни завзеха държавното радио в столицата на Габон Либревил, съобщи \"Ройтерс\". Според Би Би Си участници в опита твърдят, че са поели властта, а целта им е била да \"възстановят демокрацията\". Правителството твърди, че \"ситуацията е под контрол\", а четирима от петимата офицери, ръководили опита, са арестувани. Според агенцията те са излъчили изявление, с което са поставили под въпрос способността на президента Али Бонго, който се възстановява от инфаркт в Мароко, да изпълнява задълженията си. Посланието от 4:30 ч. местно (7:30 ч. българско) време е последвано от изстрели около държавната телевизия, казва за \"Ройтерс\" източник, близък до правителството, който говори за \"малка група\" метежници Бонго, който е на 59 г., управлява Габон със семейството си вече над половин век. Баща му, Омар Бонго, бе най-дълго управлявалият държавен глава на република в Африка, като остана на власт между 1967 и 2009 г., а  след смъртта му  властта премина при Али Бонго на избори, оспорвани от опозицията. При протестите след преизбирането му през 2016 г. се стигна до насилие по улиците на Либревил. Той получи инфаркт и бе хоспитализиран в Саудитска Арабия през октомври, а месец по-късно замина за Мароко, за да продължи лечението си. В новогодишната си реч той призна, че има здравословни проблеми и имаше трудности с произнасянето на някои думи и движенията на дясната си ръка. Според военните, завзели радиото, новогодишната му реч е засилила \"съмненията в способността му да продължи да изпълнява задълженията си\". Кели Ондо Обианг, лидера на самопровъзгласилото се Патриотично движение на Силите за отбрана и сигурност на Габон, който протече изявлението, обяви, че истинските господари на властта \"продължават да използват личността на Али Бонго Ондимба, пациент, лишен от много от физическите и умствените си способности\". Според катарската телевизия \"Ал Джазира\" обръщението му е заснето в студио на държавното радио, а клипът се разпространява в социалните мрежи в страната. В Габон в момента има и американски войници, тъй като президентът Доналд Тръмп изрази безпокойство от ситуация в съседната Демократична република Конго. Тръмп каза пред Конгреса миналата седмица, че първите 80 войници вече са пристигнали в страната, за да може да се намесят и да защитят американските граждани в случай на нужда.", "date": "2019.01.07", "title": "Военни направиха опит за преврат в Габон (видео)"}
{"url": "https://www.dnevnik.bg/evropa/2019/01/07/3371099_polsha_zatvaria_13_eskeip_stai_sled_smurtta_na_5/", "text": "Полша затвори 13 ескейп стаи заради пропуски в сигурността, а премиерът помоли хората да докладват за такива нередности на пожарната и полицията, предаде \"Гардиън\". В края на миналата седмица пет момичета  загинаха при пожар  в в игрална зала от типа escape room в град Кошалин. Този тип стаи са много популярни в последно време в Полша и там сега има над 1000 подобни зали. В тях хората биват затваряни в стая и трябва да разрешат загадка или да се справят със серия от предизвикателства за определено време, за да могат да излязат. Най-често това е един час. Началникът на полската пожарна служба Лешек Суски заяви, че залата, която се е намирала в частна къща в града и където 15-годишните момичета са празнували рожден ден, не е разполагала с път за евакуация. Пожарникарите открили телата на жертвите, след като загасили пожар до заключената стая. Според прокурори пожарът вероятно е бил причинен от изтичане на газ близо до котела на отоплителната станция. Един от собствениците на ескейп стаята беше обвинен в непредумишлено убийство. Мъжът, идентифициран като Милош С., не е осигурил адекватна отоплителна система и аварийни изходи.", "date": "2019.01.07", "title": "Полша затваря 13 ескейп стаи след смъртта на 5 момичета при пожар"}
{"url": "https://www.dnevnik.bg/sviat/2019/01/07/3371105_deili_telegraf_moskva_trevoji_london_s_opit_da_izgradi/", "text": "Британското правителство се опасява, че Русия се опитва да изгради нова шпионска мрежа във Великобритания, този път чрез външното си разузнаване. Това пише в. \"Дейли телеграф\", като се позовава на правителствени източници. Според два материала на изданието Службата за външно разузнаване (СВР) на Русия опитва да запълни вакуума, оставен от военното разузнаване, известно със съкращението ГРУ, след отравянето на бившия двоен агент Сергей Скрипал в Солсбъри през март миналата година. Според материал в неделното хартиено издание на вестника, цитиран от  други  британски медии, разузнаването в Лондон смята, че Кремъл е поверил продължаването на операциите именно на СВР. \"Опасяваме се повече от нещата, които не знаем за СВР, отколкото от всичко, което знаем за ГРУ,\" казва правителствен източник. \"Ако Москва дава повече ресурси на СВР и повече свобода за действие във Великобритания, както вярваме, че се случва, тогава това е много по-голям повод за безпокойство, защото те са по-големи професионалисти.\" Според друг текст,  публикуван онлайн , британските власти са уверени, че вече знаят \"всичко, което си струва да се знае\" за покушението срещу Скрипал и дъщеря му, и следите действително водят до президента Владимир Путин. Освен това мрежата на ГРУ е напълно неутрализирана на британска територия и опасността от враждебни действия на тази организация е значително ограничена, смятат източниците на \"Дейли телеграф\". Лондон обвини Москва за атаката, а тогавашният външен министър Борис Джонсън дори обяви, че може Путин сам да е взел решението за нея. \"Всичко, което трябва да се знае\" И източници от различни институции разказват за изданието, че според уликите на разследващите във Великобритания Путин лично е издал заповедта. Кремъл и други руски структури отричат и смятат обвиненията за част от атаката на Запада срещу Русия. \"Уверени сме, че знаем всичко, което трябва да се знае за (атаката в) Солсбъри\", казва един от източниците. \"Ще отнеме на ГРУ десетилетия да си върне присъствие във Великобритания.\" За това, изглежда, са допринесли грешки на руското военно разузнаване като издаването на паспорти с поредни серийни номера. В резултат двамата души, обвинени от Великобритания за атаката и пътували с имената Александър Петров и Руслан Боширов, според разузнавачи и медийни разследвания са офицери от ГРУ - Александър Мишкин и Анатолий Чепига. Впоследствие  изтекоха данни  за още 40 предполагаеми агенти. Тези и други фактори са дали на Великобритания и западните ѝ съюзници възможността да разкрият по-голямата част от мрежата на ГРУ, изпращани на мисии в чужбина. Важна роля в това играе и решението на редица европейски страни и САЩ да бъдат изгонени руски дипломати. СВР, отделила се от КГБ през 1991 г., постоянно се надпреварва с ГРУ, която има повече сътрудници и по-голям бюджет. Към момента се оглавява от бившия началник на администрацията на президента (тогава Дмитрий Медведев) и бивш председател на парламента Сергей Наришкин. Той е в списък със санкции, наложени от САЩ и Европейския съюз.", "date": "2019.01.07", "title": "\"Дейли телеграф\": Москва тревожи Лондон с опит да изгради нова шпионска мрежа"}
{"url": "https://www.dnevnik.bg/bulgaria/2019/01/07/3371120_ivancheva_moje_i_da_luje_za_da_se_zashtiti_smiata_ivan/", "text": "Бившият кмет на \"Младост\" Десислава Иванчева има активна защитна позиция, но при положение че е заплашена от 30 години затвор, може и да лъже. Тази теза лансира днес пред Би Ти Ви заместник главният прокурор и ръководител на Специализираната прокуратура Иван Гешев. Пред Би Ти Ви той коментира всички разработки  на ръководеното от него звено, като обяви, че Николай Банев е преговарял от килията за убежище в Русия, адвокат на Цветан Василев е перял пари през руски олигарх, а Митьо Очите скоро ще бъде предаден на България. Попитан за пореден път дали арестът на Иванчева е трябвало да бъде толкова публичен, Гешев отговори: \"Въпрос на лош късмет беше мястото за ареста, избраха го службите. Правилно беше решението и то вече се вижда. Въпреки че стана пред цяла България, се твърди, че парите са подхвърлени, а представете си, ако беше станало извън медиите.\" В отговор на въпрос ръководителят на специализираната прокуратура посочи, че не е сигурно дали тя ще успее да осъди България в Страсбург. Десислава Иванчева и Биляна Петрова  подадоха жалби  за нарушения на няколко текста от Европейската конвенция за правата на човека. Както е известно двете  напуснаха ареста на 22 декември  и са под домашен арест. \"Има медийна фиксация върху Иванчева и всичко се прехвърля върху прокуратурата. Условията в арестите, белезниците не зависят от прокуратурата\", посочи още Гешев. Коментирайки условията в ареста, шефът на Специализираната прокуратура направи странна връзка, като заяви: \"А българските пенсионери, които живеят при 3 пъти по-лоши условия? Държавата не им ли дължи топла вода, храна всеки ден, ток – в момента сега сигурно умират от глад!\". Гешев отказа да уточни дали негов охранител е снимал Ценко Чоков Иван Гешев така и не отговори на въпроса дали негов охранител  е снимал бившия кмет на Галиче Ценко Чоков , който беше засечен в ресторант в София, докато е под домашен арест, което доведе до връщането му в ареста. Според зам.-главния прокурор не е важно кой е направил снимката, но го поздравява. Гешев се придържаше към твърденията, че полицията е направила проверка по сигнал и така е открила отклонението от мярката за неотклонение. Правилният въпрос не е кой е направил снимките, а защо г-н Чоков не е на носилка, защо не е с бастуни и защо не е при зъболекаря си – а не кой е изпълнил гражданския си дълг. Ако в Германия някой наруши правилата за движение, 20 души се обаждат в полицията и го глобяват\", заяви Иван Гешев.", "date": "2019.01.07", "title": "Иванчева може и да лъже, за да се защити, смята Иван Гешев"}
{"url": "https://www.dnevnik.bg/skorost/2019/01/07/3371135_nad_750_mashini_chistiat_putishtata_ot_snega/", "text": "Над 750 машини обработваха републиканската пътна мрежа през изминалата нощ, като на места работата им продължава. Автомагистралите и всички първокласни пътища са отворени за движение при зимни условия, съобщиха от пресцентъра на Агенция \"Пътна инфраструктура\". Днес ограничения за леките и лекотоварните автомобили нямаше по нито един главен път. Поради обилния снеговалеж през изминалото денонощие беше ограничено движението на тежкотоварни моторни превозни средства над 12 тона по пътя Велико Търново – Севлиево – пътен възел \"Коритна\". Поради влошени метеорологични условия също за камиони беше ограничено и движението за тежкотоварни камиони по пътя между Девин и Михалково. По-рано през деня движението на камиони над 12 тона беше ограничено и по магистрала \"Хемус\" в района на Жерково в посока Варна. За около два часа пътната настилка беше добре почистена и тежкотоварните машини отново бяха пуснати да се движат. По обед вече ограничения нямаше никъде, но от пътната агенция призоваха шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи. АПИ предупреждава, че при необходимост е възможно да се спира движението за извършване на снегопочистване и превантивна обработка на пътните участъци.", "date": "2019.01.07", "title": "Над 750 машини чистят пътищата от снега, ограничения имаше само за камиони (обновена)"}
{"url": "https://www.dnevnik.bg/photos/2019/01/07/3371068_fotogaleriia_ledena_prikazka_v_kitai/", "text": "Най-големият фестивал за ледени скулптури в света беше открит в Харбин, Китай. До 5 февруари посетителите ще могат да видят ледените замъци, снежна статуя на Буда, 3D светлинно шоу и 340-метрова ледена пързалка.", "date": "2019.01.07", "title": "Фотогалерия: Ледена приказка в Китай"}
{"url": "https://www.dnevnik.bg/sviat/2019/01/07/3371137_sasht_niama_da_napusnat_siriia_bez_garancii_ot_turciia/", "text": "Изтеглянето на военните на САЩ от Сирия не е безусловно, а зависи от пълния разгром на \"Ислямска държава\" и нуждата Турция да гарантира, че няма да напада кюрдските съюзници на Вашингтон. Това обясни съветникът за президента Доналд Тръмп за националната сигурност Джон Болтън в края на седмицата, предаде агенция \"Ройтерс\". Болтън каза в Израел, че ще търси от Анкара подобни уверения. По-късно днес той ще е в Турция за среща с президента Реджеп Тайип Ердоган. Говорителят на турския президента Ибрахим Калън нарече думите му \"абсурдни\". Кюрдите не са цел на Турция в Сирия и такова твърдение е \"абсурдно\", тя действа срещу \"Ислямска държава\" и забранената Кюрскка работническа партия (за чието сирийско разклонение се смята YPG, основната кюрдска организация в коалицията, подкрепяна от САЩ), заяви Калън, цитиран от Анадолската агенция. Според него думите на Болтън са неуважение към сирийските кюрди, защото предполагат, че интересите им са защитавани от \"терористи\". Промяна в плана Миналия месец Тръмп обяви, че САЩ, които (официално) имат около 2000 военнослужещи в Северна Сирия, ще напуснат страната \"веднага\", тъй като са  изпълнили мисията си  - разгром на \"Ислямска държава\". Дни преди това турският му колега Ердоган каза, че Анкара  започва нова операция  срещу YPG в Сирия - в територии с американско присъствие, близо година след началото на последната интервенция -  \"Маслинова клонка\" . Вчера обаче Тръмп каза пред репортери: \"Ще изтеглим войските си. Никога не съм казвал, че ще стане бързо. Напускаме Сирия... и няма да се изтеглим напълно, докато (\"Ислямска държава\") не изчезне.\" Първоначалното му изявление принуди министъра на отбраната  Джеймс Матис  и специалния представител за борбата срещу \"Ислямска държава\"  Брет Макгърк  да напуснат. Преди среща с израелския премиер Бенямин Нетаняху Болтън предположи, че \"турците не трябва да започват военни действия, които най-малкото не са били напълно съгласувани със Съединените щати, така че да не застрашават войниците ни, но и да изпълнят изискването на президента сирийските опозиционни сили, които са се сражавали с нас, да не са в опасност\", предаде Би Би Си. Попитан от репортери дали това означава, че САЩ няма да си тръгнат, ако Турция не гарантира, че кюрдите са в безопасност, той каза, че \"в общи линии това е вярно\". Малко преди това, в събота, телевизия Ен Би Си  цитира  източник от администрацията на САЩ, според когото е възможно част от военнослужещите на страната да останат в Южна Сирия за неопределено време", "date": "2019.01.07", "title": "САЩ няма да напуснат Сирия без гаранции от Турция за сигурността на кюрдите"}
{"url": "https://www.dnevnik.bg/sviat/2019/01/07/3371173_iaponiia_vuvede_danuk_za_izlizane_ot_stranata/", "text": "Япония въвежда от днес нов данък от 1000 йени (около 9 долара) за излизане от страната на всички туристи независимо от националността им, информира ТАСС, цитирана от БТА. В. \"Джапан таймс\" отбелязва, че това е първият нов данък в Япония от 27 години. Налогът ще бъде включен в цената на самолетните или круизните билети. По този начин няма да е необходимо пътниците да извършват допълнителни действия. Изключение е предвидено за пътуващите с частни самолети, които ще трябва да плащат преди излитането. Данъкът не важи за деца до две години, транзитно преминаващи, които ще напуснат Япония до 24 часа, хора, които подлежат на депортация, както и пътници, оказали се в страната поради извънредни обстоятелства, като например аварийно кацане. Няма да бъдат облагани и чуждестранни дипломати и членовете на екипажите на самолети и кораби. Японските власти планират да използват допълнителните приходи от данъка за развитие на туристическата инфраструктура преди летните олимпийски игри в Токио през 2020 година. Според предварителни изчисления данъкът за напускане на страната ще носи около 50 млрд. йени (около 460 млн. долара) годишно. За какво ще се похарчат парите Тази година благодарение на приходите от туристическия данък на летищата на големите японски градове, включително Токио, ще бъдат монтирани системи за разпознаване на лица. Планира се допълнителните приходи да се използват също така за ускоряване на миграционните процедури и оборудване за безналични плащания за обществения транспорт. Подобен данък вече е въведен в редица страни, включително Австралия и Южна Корея. В Япония, на фона на растежа на туризма, някои градове започнаха да събират и допълнителни такси, например туристическата такса от 2 до 13 щатски долара за нощувки в Киото. Възстановяване Туризмът в Япония се срина сред разрушителното земетресение и цунамито през 2011 година. Благодарение на различни стимулиращи мерки на властите обаче секторът се възстанови и броят на чуждестранните туристи расте всяка година. Според Токио фактори за засилването на туризма са силното увеличаване на евтините полети, свързващи страната с Китай, Южна Корея и други азиатски държави, както и облекчените условия за издаване на визи на граждани на Русия, Китай и Виетнам. Най-много са туристите от Китай и Южна Корея, които общо са близо половината от целия туристически поток. Същевременно японските власти планират до 2020 г. страната да посреща до 40 млн. души туристи годишно спрямо близо 28.8 млн. души през 2017 година За 2018 година прогнозите са за над 30 млн.", "date": "2019.01.07", "title": "Япония въведе данък за излизане от страната"}
{"url": "https://www.dnevnik.bg/bulgaria/2019/01/07/3371177_za_osem_godini_policaite_v_bulgariia_sa_namaleli_s/", "text": "Между 2008 и 2016 г. полицаите в България са намалели с 25%. Това показват данни на европейската статистическа агенция Евростат. През 2008 г. те са били 450 на 100 хил. души, докато през 2016 са 335 на 100 хил. души. По този показател България се нарежда на 11-о място в Европейския съюз. Средно в ЕС на 100 хил. души се падат 318 полицаи. Общо в блока има над 1.6 млн. полицаи, като спрямо 2009 г. се отчита спад с 3.4%. Най-много полицаи на глава от населението има в Кипър – 573 на 100 хил. души. В Малта те са 505 на 100 хил. души, а в Гърция – 492. Най-малко са във Финландия, Швеция и Румъния, съответно със 137, 203 и 242-ма полицаи на 100 хил. души. В началото на миналата година МВР съобщи, че за 2017 г. е  назначило малко повече полицаи, отколкото са напуснали.  Прекратени са били служебните отношения на 2082 полицаи. Назначените пък служители в МВР за същия период са 2842. Евростат отчита още, че всеки пети полицай през 2016 г. е жена. Всеки четвърти затворник в ЕС също е жена. През 2016 г. в България на 100 хил. души 38 са в затвора. Това е най-високият показател от 2008 г. Само във Финландия и Словения има по-малко затворници на глава от населението, показва изследването на Евростат.", "date": "2019.01.07", "title": "За осем години полицаите в България са намалели с една четвърт, отчете Евростат"}
{"url": "https://www.dnevnik.bg/sport/2019/01/07/3371183_bulgarskite_tenisistki_zapochvat_sreshtu_amerikanki_v/", "text": "Представителките на България при жените на Australian Open ще стартират срещу американки в квалификациите на първия турнир от Големия шлем. Страната ще бъде представена от Виктория Томова, Елица Костова и Сесил Каратанчева. Томова е най-напред от трите българки в схемата за квалификациите, като е №23. Тя ще срещне Варвара Лепченко. В момента левичарката от САЩ е №134 в света, но най-доброто ѝ класиране е 19-о място. Съперничка на Елица Костова е 18-а в предварителната схема и 127-а в света Никол Гибс. Тя води с 2:1 победи срещу българката, като за последно двете играха в Уако през 2017 година и американката спечели с 6:2, 7:5. Каратанчева ще се изправи срещу Айша Мухамад, 191-а в ранглистата. Представителката на САЩ също води с 2:1 успеха срещу българката, а за последно двете играха през миналия сезон в Темпълтън и американката победи с 2:6, 6:4, 6:3.", "date": "2019.01.07", "title": "Българските тенисистки започват срещу американки в квалификациите на Australian Open"}
{"url": "https://www.dnevnik.bg/razvlechenie/2019/01/07/3371106_fotogaleriia_koi_dade_i_koi_vze_nagradite_zlaten_globus/", "text": "Сезонът на важните статуетки в Холивуд официално бе открит снощи, 6 януари, на  на Асоциацията на холивудската чуждестранна преса. Големите победители на нощта се оказаха филмите \"Зелената книга\", \"Бохемска рапсодия\" и \"Рома\".", "date": "2019.01.07", "title": "Фотогалерия: Кой даде и кой взе наградите \"Златен глобус\""}
{"url": "https://www.dnevnik.bg/bulgaria/2019/01/07/3371188_kak_da_se_zapazi_zdraveto_pri_rabota_na_kompjutur/", "text": "Болки в гърба, изкривявания, шипове, ежедневно главоболие, зачервени и изтощени очи, умора. За работещите на компютър тези симптоми са доста познати. Работата на компютър не е лесна, а и определено не щади здравето, както на пръв поглед изглежда. Служител със стандартно работно време от 9 до 17 часа прекарва пред компютъра близо 30 часа седмично, 137 часа месечно и 1700 часа за година. Разбира се, тези числа са доста индивидуални и зависят от много неща, но са далеч от препоръчителните 2 часа на ден пред монитора. Всеки в този момент би си казал \"Е, имам ли друг избор?\" и ще бъде напълно прав. Но има няколко прости правила при работа с компютър, които могат да спестят много проблеми със здравето. Подредбата на работното място е ключова. Стремежът трябва да е към това всичко, с което се работи, да е на приблизително еднакво разстояние от очите. В същото време не трябва мониторът да е по-близко от 50-70 см от очите. Добре ще еq ако осветлението не е насочено директно към очите или към екрана. Важно да се осигури достатъчна осветеност в помещението. Колкото повече се натоварва зрението, толкова по-лесно може то да бъде увредено. Друго много важно правило е да се използва удобен офис стол с възможност за регулиране на облегалката и подлакътниците. Нужно е стъпалата да са отпуснати, но здраво стъпили на земята. Освен това е добре работещият да е облегнат постоянно, за да намали вероятността от изкривяване на гръбнака. Ако тези условия за работа не са изпълнени от вашия работодател, можете да се замислите за смяна на работното място, а ето и актуалните обяви за работа на  Karieri.bg .  търси:", "date": "2019.01.07", "title": "Как да се запази здравето при работа на компютър"}
{"url": "https://www.dnevnik.bg/kultura/2019/01/05/3370370_kiril_vasilev_izuchavaneto_na_izobrazitelnoto_izkustvo/", "text": "В началото на 2019 г. Кирил Василев коментира пред \"Дневник\" какво ще запомним от българското изобразително изкуство през 2018 г. 1. Симеон Симеонов - \"Гравитация\", галерия \"Структура\" 2. Алла Георгиева - \"Животът е песен\", галерия \"Структура\" 3. RASSIM - \"Сол\", галерия ONE Monev - Три концептуални изложби, в които по-различен начин се изследват граници - тези на времето, пространството и присъствието (Симеон Симеонов); на живота, любовта и смъртта (Алла Георгиева); на началото и края на живото в космическата пустош (RASSIM). Трима художници, отказали са от кикотенето, от нарцисизма, от плакатните политкоректни послания и завърнали се към рискованите въпроси на съществуването.  - Изложбата \"Фигури\" на Николай Петков в галерия \"Аросита\". Много ценя усилието на Николай да следва \"бавното време\", да му придава образ с минималистични средства. - Много излишен шум се вдигна около \"Бронзовата къща\" на Пламен Деянофф, около пърформанса на Ода Жон в Двореца. От друга страна, покрай тези събития в масовите медии започна да се дискутира какво е пърформанс, какво е съвременна скулптура и т.н.  - Съвременното изкуство, което у нас през 90-те години на миналия век беше наричано \"неконвенционално\", постепенно се превръща в нещо съвсем конвенционално. Вече имаме неговата първа история - книгата на Весела Ножарова \"Въведение в българското съвременно изкуство 1982 - 2015\", която излезе през миналата година. То се излага в музеите и вече е част от музейните колекции. Появиха се частни галерии, които излагат само съвременно изкуство и полагат големи усилия да създадат пазар за него. Постепенно и това ще стане. Изгуби се обаче нещо от критическия му потенциал, от способността му да слага пръст в различни рани на колективната ни памет, от способността му да разширява границите на възприятието и саморазбирането ни.  - Да, полагат се усилия. Например Националната галерия, доскоро изключително пасивна по отношение на своята публика, вече има различни образователни програми за деца, които се развиват доста успешно. Това е начин музеят сам да подготви бъдещата си публика. Но каквито и усилия да полагат галериите - държавни, общински и частни - за привличане на нова публика, те няма да имат сериозен успех, ако изучаването на изобразителното изкуство в средните училища не се реформира. В момента то е доста ретроградно. Съвременното изкуство изобщо отсъства от него. Както литературата и историята, така и изобразителното изкуство в българското училище е преди всичко инструмент за формиране на национална идентичност. Визуалната култура, с която излизат от училище българските деца, е изключително ниска. Те не могат да четат и разбират произведенията на изобразителното изкуството, не умеят да извличат удоволствие от общуването с него. Как след това да очакваме, че ще влязат в галерия или музей?  - За да се развива публиката, тя трябва да има своите специализирани медии, където да се дискутират всички въпроси, които я интересуват в областта на изкуството. В България няма нито едно специализирано списание за изобразително изкуство. Няма критика за изобразително изкуство в масовите медии. Тоест каналите за комуникация на тази публика с художниците, галеристите, кураторите, критиците, колекционерите, изкуствоведите, са сведени до минимум. Затова все повече галеристи и куратори се стремят да организират различни срещи с публиката в изложбените зали, на които авторите сами да представят идеите си. Все по-активно започват да се използват и социалните мрежи за по-непосредствен контакт с публиката, но те не могат да заменят специализираните медии и критиката.  - Участието на България на Венецианското биенале.  В момента има голямо напрежение сред художниците и кураторите. Много от тях нямат доверие на Министерството на културата. Витаят обичайните съмнения за лобизъм и задкулисни машинации. Затова е важно журито, което ще избере проекта, с който ще участваме в биеналето, да аргументира много добре своя избор. Закъсняхме с подготовката и това със сигурност ще се отрази на качеството на кандидатстващите проекти, но все пак трябва да се избере най-приличният от тях. И да се реализира успешно, разбира се. Щеше да се появи критика за изобразително изкуство в печатните и електронните медии. Не пиар статии за новооткрити изложби, а критически ревюта за тях, написани от професионални критици, които държат на репутацията си, защото си печелят хляба с това. ", "date": "2019.01.07", "title": "Кирил Василев: Изучаването на изобразителното изкуство трябва да се реформира"}
{"url": "https://www.dnevnik.bg/gradska_sreda/2019/01/07/3371193_proverka_na_stolichnata_obshtina_ne_ustanovi_lipsa_na/", "text": "В складовете на общинското дружество \"Софинвест\" се съхраняват 8800 тона гранитни павета. Това е показала проверка на общинската дирекция \"Вътрешен одит\", възложена от кмета на София Йорданка Фандъкова след сигнал от общински съветници, че същото количество павета липсва от складовете на дружеството. Това съобщава Фандъкова пред \"24 часа\". През декември съветниците от ДСБ Иво Божков и Марта Георгиева  внесоха сигнал до Софийската градска прокуратура за липси на 8800 тона павета . Паветата са демонтирани от софийските улици между 2007 и 2017 г. и към ноември 2017 не са налични в депата за съхранение на територията на Столичната община. Информацията за сигнала е базирана на данни за наличните павета, съхранявани от общински фирми, и информация за улиците с премахнати павета, предоставена от бившия заместник-кмет по транспорта Евгени Крусев и кмета Йорданка Фандъкова. Според данните в складовете на \"Софинвест\" са се съхранявали 2791 тона павета.  Според документите в сигнала на Божков и Георгиева количеството демонтирани павета е 15 786 тона. Впоследствие в свои изказвания Йорданка Фандъкова посочи, че част от това количество  е използвано при ремонти на други улици , където са поставени паветата. Сега Фандъкова определя тази информация като \"невярна\", като по думите й към 31 декември в складовете на \"Софинвест\" се съхраняват 8800 тона павета. Проверката, която тя възложи в края на 2017 г., е била с обхват от 2014 г. до края на 2018 г. и не е констатирала липси.  \"Данните са присъединени към проверката на прокуратурата. Надявам се, че тя ще установи доколко са основателни сигналите\", казва кметът на София.", "date": "2019.01.07", "title": "Проверка на Столичната община не установи липса на гранитни павета"}
{"url": "https://www.dnevnik.bg/sport/2019/01/07/3371202_ruuni_e_bil_opiianen_zaradi_smesvane_na_sunotvorni_s/", "text": "Задържането на  Уейн Рууни на летище в САЩ  в средата на декември е било в резултат на дезориентация, причинена от смесване на сънотворни лекарства с алкохол. Това обясни говорител на футболиста. В неделя беше съобщено, че бившият английски национал е бил задържан на летището във Вашингтон на 16 декември, защото се е държал агресивно и е бил в нетрезво състояние. Нападателят се е връщал от посещение в Саудитска Арабия. След ареста англичанинът беше глобен с 25 долара и е трябвало да плати разноски по дело от 91 долара, гласят документи от генералния съд в Лаудън. \"По време на полета си Уейн е взел сънотворни хапчета, които е смесил с малко количество алкохол. Заради това е бил дезориентиран при пристигането си на летището\", каза говорителят на футболиста. \"Той е бил задържан от двама полицаи по минимални обвинения. Получил е автоматична глоба и по-късно е бил освободен. Този случай вече е приключен.\" През 2017 г.  нападателят беше заловен да шофира в нетрезво състояние  и по-късно получи двегодишна забрана да кара автомобил. Рууни се призна за виновен и получи присъда от 100 часа общественополезен труд. Това се случи, докато играеше за \"Евертън\".", "date": "2019.01.07", "title": "Рууни е бил опиянен заради смесване на сънотворни с алкохол"}
{"url": "https://www.dnevnik.bg/biznes/2019/01/07/3371211_drebnite_turgovci_na_goriva_podgotviat_protest_po/", "text": "Дребните търговци на горива подготвят многохиляден протест срещу Закона за административното регулиране на икономическите дейности, с който според тях се блокира дейността им. Това съобщи председателят на Националното сдружение на търговци и превозвачи на горива  Симо Симов пред БНР. Законът, внесен от депутата от \"Обединени патриоти\" Емил Димитров - Ревизоро, беше приет през юли, а депутатите записаха, че влиза в сила 6 месеца по-късно, тоест 28 януари. Въпреки че част от по-строгите разпоредби под натиска на протестите бяха смекчени (изискването за образователен ценз и трудов стаж на собственици на бензиностанции, уставен капитал от 1 млн. лв. вместо 3 млн. лв., банкова гаранция за всяка бензиностанция от 20 хил. вместо 200 хил. лв.), дребните дистрибутори очакват масови фалити след като нормативният акт започне да се прилага. \"От нашето сдружение сме построили своите бензиностанции в най-бедните райони, в селата. Давам един пример - малката селска бензиностанция ще внесе гаранция от 20 000 лева, а мощната бензиностанция също ще внесе 20 000 лева. В такъв случай няма справедливост. Това са бариери, които поставят бизнеса в условие да не го изпълнява. Това ще доведе до повишаване на цените. Затова молим институциите за спиране на закона. Инициирахме подписка от гражданите и събрахме над 2500 подписа против този закон\", заяви на пресконференция Симов, цитиран от \"Фокус\". Асоциацията готви протеста си по примера на \"жълтите жилетки\" във Франция, предвиждат се демонстрации във всички големи градове, както и затваряне на няколко граници, но без насилие и вандализъм, каза Симов пред БНР. Той добави, че нямат контакт с организаторите на \"жълтите жилетки\" във Франция, но полагат усилия, за да осъществят такъв и да ги поканят в България и да помогнат:\"Полагаме усилия да докараме част от тях тук. Те да застанат до нас и да подкрепят призива ни за спиране на закона\". \"Решихме и ние да се идентифицираме с \"жълтите жилетки\", затова ще излезем на улицата още тази седмица, като очакваме към протестите да се включат над 400 000 души. Искаме да обясним на хората, че с този закон не само ние ще останем на улицата, тъй като той ще има ефекта на доминото\", добави Симов на пресконференцията. След като президентът Румен Радев не наложи вето на закона, каквито призиви имаше, сега членовете на асоциацията се надяват омбудсманът Мая Манолова да поиска Конституционният съд да обяви нормативния акт за противоречащ на конституцията.", "date": "2019.01.07", "title": "Дребните търговци на горива подготвят протест по примера на \"жълтите жилетки\""}
{"url": "https://www.dnevnik.bg/sviat/2019/01/07/3371223_tesla_zapochna_da_stroi_gigazavod_v_shanhai_video/", "text": "Американската компания \"Тесла\" (Tesla) направи днес първата копка за гигазавода си в Шанхай, където до края на годината ще започне да произвежда електромобилите \"Модел 3\" (Model 3), предаде агенция \"Ройтерс\". Заводът за 2 млрд. долара, чието строителство се обсъжда отдавна, е значителен залог за американския производител, писа по-рано БТА. Компанията се стреми да засили присъствието си на най-големия световен пазар за автомобили, където е изправена пред засилващата се конкуренция на местни производители, а продажбите й понесоха удар от повишените мита върху американския внос. Не бе сигурно дали Мъск ще присъства. На церемонията обаче той застана до кмета на града и други представители на местните власти. \"Мислим, че с ресурсите тук можем да изградим гигафабриката за рекордно време, и очакваме да произвеждаме \"Модел 3\" към края на годината, а да достигнем желания брой догодина.\" Това е първият завод за автомобили в Китай, който е изцяло чужда собственост. \"Ройтерс\" отбелязва, че това събитие отразява намерението на Китай за по-нататъшно отваряне независимо от търговската война със САЩ. Компанията в момента продава в Китай автомобили, произведени в САЩ. Тя започва строителството на първия си завод там на фона на прогнозите, че тази година китайският автомобилен пазар ще се свие за първи път от десетилетия, макар продажбите на коли, задвижвани с нов тип енергия, да остават добри. Китай вдигна митата за внос на коли от САЩ до 40 процента през юли, но в началото на тази година ги понижи до 15 процента като част от примирието в търговската война със САЩ, припомня \"Ройтерс\". По-ниските мита ще бъдат в сила до края на март в зависимост от американско-китайските търговски преговори. Завод на \"Тесла\" в Китай ще помогне на производителя да понижи цените си и да се конкурира по-успешно с новото поколение китайски съперници като \"Нио\" (Nio), \"Байтън\" (Byton) и \"Екс Пън\" (XPeng). \"Достъпните автомобили трябва да се произвеждат на същия континент, където са клиентите\", написа Мъск в друг туит.", "date": "2019.01.07", "title": "\"Тесла\" започна да строи гигазавод в Шанхай (видео)"}
{"url": "https://www.dnevnik.bg/biznes/2019/01/07/3371227_smenen_e_shefut_na_putnicheskite_prevozi_v_bdj/", "text": "БДЖ - Пътнически превози от днес има нов управител. Съветът на директорите е освободил досегашния шеф Пламен Пешаров и е назначил на негово Христо Иванов, който идва от частна компания за железопътни превози, се разбира от прессъобщението на държавния жп холдинг. В него Иванов е представен като дългогодишен специалист в областта на железопътния транспорт като професионалната му кариера е изцяло свързана с железницата. През 1984 г. той постъпва като технолог на гара Стамболийски, бил е диспечер в жп управлението в Пловдив. От 1989 г. до 1998 г. е заемал длъжностите главен специалист \"Пътнически превози\", заместник началник в отдел \"Пътнически превози\" и заместник началник ЖПУ по \"Експлоатация\" в Пловдив. От 1998 г. насам е изпълнявал последователно ръководните позиции директор на \"Поделение за пътнически превози\" Пловдив и началник на \"Поделение за превозна дейност\" Пловдив. Ръководил е дирекция \"Пътнически превози\", \"Поделение за пътнически превози\" София и е бил директор \"Експлоатация\", както и директор \"Маркетинг и продажби\" в \"БДЖ - Пътнически превози\" ЕООД. От 2016 г. е заемал длъжността \"Ръководител превози\" в частен железопътен превозвач. Инж. Христо Иванов е завършил Техническият университет в София, специалност \"Експлоатация на железопътния транспорт\". Има и магистърска степен по финанси във Великотърновския университет \"Св.Св. Кирил и Методий\", сочи биографичната справка. Смяната в пътническите превози идва след като министърът на транспорта  Росен Желязков през ноември смени ръководството на холдинг БДЖ  \"поради невъзможност за работа в екип\".", "date": "2019.01.07", "title": "Сменен е шефът на пътническите превози в БДЖ"}
{"url": "https://www.dnevnik.bg/sviat/2019/01/07/3371232_malaiziia_shte_izbere_nov_kral_sled_kato_dosegashniiat/", "text": "Членове на малайзийските кралски семейства се събраха днес на извънредна среща, за да решат кога ще бъде избран нов монарх измежду тях и кой да бъде той, след като крал Мухамад Пети неочаквано се оттегли, предадоха световните агенции. Съветът на управляващите (наследствените султани) определи Назрин Муизудин Шах, султан на щата Перак, за и.д. върховен глава (крал) на Малайзия. 49-годишният Мухамад, султан на щата Келантан, се оттегли вчера след две години на престола. Той е първият върховен глава на Малайзия, оттеглил се преди края на своя петгодишен мандат, посочва \"Ройтерс\". В медиите се появиха съобщения за напрежение между двореца и правителството на министър-председателя Махатхир Мохамад. Малайзия е конституционна монархия, а кралят има предимно церемониални функции. Съгласието на монарха е необходимо за назначаване на министър-председател и други висши служители. Деветте малайзийски кралски семейства се редуват в излъчването на крал. Той се избира с гласуване в Съвета на управляващите, съставен от деветте кралски семейства, повечето от които се оглавяват от султан. Гласуването за избор на нов крал трябва да се състои до четири седмици след овакантяването на престола. Официално не се съобщават причините за решението на Мухамад, но има информация, че той е бил принуден да се оттегли под натиска на Съвета на управляващите, който не е бил съгласен със сватбата му с рускинята Оксана Воеводина. Според медийни съобщения Мухамад се е оженил тайно през ноември в Русия за 25-годишната Мис Москва 2015. Дворецът нито потвърждава, нито отрича тази информация, но сватбата предизвика тревога, че чужденка може да стане кралица на Малайзия, отбелязва ДПА. Следващият, който е наред да бъде крал, е 88-годишният султан на щата Паханг, но влошеното му здраве повдига въпроси кой трябва да заеме трона.", "date": "2019.01.07", "title": "Малайзия ще избере нов крал, след като досегашният се оттегли"}
{"url": "https://www.dnevnik.bg/bulgaria/2019/01/07/3371348_demokratichna_bulgariia_shte_sezira_evropeiskata/", "text": "Демократична България\" ще сезира Европейската комисия заради Закона за конфискацията и правомощията на антикорупционната комисия (КПКОНПИ), което според обединението нарушава общностното законодателство. Това стана известно по време на пресконференция на извънпарламентарното обединение, в което влизат ДСБ, \"Да, България\" и партия \"Зелените. Антикорупционната комисия като репресивен орган  \"КПКОНПИ нарушава базови принципи под привидното наименованиe \"гражданска конфискация\". Европейската комисия трябва да си отвори очите, че в България няма борба с корупцията, а нейно въоръжаване с редица инструменти\", заяви бившият министър на правосъдието Христо Иванов. По думите му президентът Румен Радев е \" проспал възможността за налагане на вето  срещу измененията по отношение на КПКОНПИ\". Иванов добави, че \"Демократична България\" е била последователна в позицията си срещу създаването \"на цялата система от извънредни органи; изграждането и укрепването на КПКОНПИ, както и  срещу избора на Пламен Георгиев  за неин председател. \"Ще продължим борбата си и срещу избора на нов главен прокурор – никой не говори за реформа на прокуратурата. Ще бъде избран следващият, който трябва да осигурява имунитет от наказателно преследване на тези, който поддържат статуквото\", каза още бившият правосъден министър. Еднолично управление на бюджета  \"Друг основен въпрос е как се управляват бюджетните пари и   парите от т.нар. излишък, които бяха раздадени през декември . Направих проверки в Закона за бюджета за 2018/2019 и никъде не намерих такива пари да са записани - 1.3 млрд. лв., гласувани за инфраструктурни проекти\", заяви председателят на ДСБ Атанас Атанасов. Според него това е поредното доказателство, че средствата се раздават и разпределят лично от министър-председателя, което е \"нарушение на конституцията и обезличаване на Народното събрание\". \"Който каквото и да прави в България, в крайна сметка решенията ги взима еднолично Борисов. Този модел е вреден за страната. Общите пари не се използват за грижа за обществото, а за задоволяване на интересите на олигархията, която подкрепя и е подкрепяна от тази власт\", добави Атанасов. По думите му \"основният ортак на Борисовата държава Ахмед Доган\" в негов стил е заявил  в речта си през декември,  че му харесва този начин на упражняване на властта и няма нужда от предсрочни избори, а ДПС иска да получи колкото може повече властови възможности, за да реализира икономическите си интереси\". България не е готова за бъдеща криза Освен политическите теми друг акцент в пресконференцията беше икономическата ситуация в страната. \"Вероятността за криза през следващите 2 години е голяма, а България не е готова за нея\", заяви председателят на \"Зелените\" Владо Панев. Според него \"читавите бизнесмени изнасят активите си от страната и инвестициите намаляват заради страх от държавни репресии\". \"Ограничават се правата на граждани и организации  да оспорват актове на властта ; държавната енергетика затъна с още няколкостотин милиона лева, предимно заради вредните емисии на ТЕЦ, от стъпването на студен резерв на Доган, безсмисленото наливане на пари в Белене и разхищенията, както и заради глобата от 150 млн. лева, наложена от ЕК на БЕХ, \"Булгаргаз\" и \"Булгартрансгаз\". Отделно очакваме резултат от делото на ЕРП срещу държавата, където очакваните санкции са за 2 млрд лева. С това темпо енергетиката ни ще фалира за 2 години\", прогнозира Панев. Според него решението за осигуряване на стабилност е повече конкуренция и навлизане на нови технологии в сектора. \"Вървим към тирания вместо към свобода. През тази година европейските избори са ключови. Голямата опасност за България са популистите, които очакваме да засилят позициите си на изборите през май. Историята доказва че когато играем \"всеки за себе си\", обикновено губим\", каза той. ", "date": "2019.01.07", "title": "\"Демократична България\" ще сезира Европейската комисия за закона за конфискацията"}
{"url": "https://www.dnevnik.bg/bulgaria/2019/01/07/3371240_kratki_novini_deca_sa_zadurjani_za_razbivane_na_deset/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. \"Локо 2019\" и върху Хеопсовата пирамида На 5 януари екскурзоводът Стоян Мирчев е снимал надписа \"Локо 2019\", издълбан върху Хеопсовата пирамида. Това е поредният вандалски акт върху историческа забележителност. През октомври миналата година мемориалът на мира в Хирошима  осъмна с надпис \"Локо София\" . Шестима души са загинали, след като кораб потъна в Черно море Инцидентът е станал на около 80 мили от северния турски град Самсун. Корабът, плаващ под панамски флаг с 13 души на борда, е потънал тази сутрин. Седем моряци са спасени от турската брегова охрана след подаден сигнал за бедствие. В спасителната операция участват кораб и две лодки, самолет и четири хеликоптера. Четирима души се издирват. Засега не са известни причините за потъването на кораба, който е превозвал въглища. Над 200 души протестираха в село Войводиново До напрежението се стигнало, след като на Богоявление две момчета от ромската махала пребили военнослужещ от специалните части, съобщи БНТ. 33-годишният мъж е с травми по главата. Протестиращите настояват за спешни мерки и незабавно премахване на незаконните постройки в ромската махала. Два тира са се ударили челно на пътя Русе - Бяла Около 16 часа е постъпил сигнала за пътнотранспортно произшествие на пътя Русе – Бяла, между двата разклона за Две могили, съобщи МВР. Според първоначалната информация, след челния удар единият от водачите е загинал, а другият е сериозно пострадал. Пожарникари са помогнали за изваждането им от превозните средства. Предстои извършването на оглед и изясняване на причините за катастрофата. Задържани са всички замесени в кражбата на картини на Майстора Още двама души са задържани във връзка с  кражбата на картини на Владимир Димитров-Майстора  и на пловдивския художник Димитър Киров, съобщиха от столичната полиция. След като в края на миналата седмица бяха арестувани още два души, вече в ареста са всички замесени в обира. От откраднатите 13 платна до момента не е намерено само едно.", "date": "2019.01.07", "title": "Кратки новини: \"Локо 2019\" и върху Хеопсовата пирамида"}
{"url": "https://www.dnevnik.bg/sviat/2019/01/07/3371234_sauditka_zadurjana_bez_obraten_bilet_v_bankok_se/", "text": "Тайландските власти се отказаха от плановете си незабавно да екстрадират саудитска тийнейджърка, която твърди, че е избягала от домашно насилие в родината си, и която бе задържана вчера в Тайланд, предаде \"Ройтерс\". По-късно Би Би Си съобщи че тя се е барикадирала в стаята си в хотел на летището в Банкок, където е задържана. Междувременно служители на ООН са пристигнали при нея и са обещали тя да остане под тяхна закрила. Представители на кувейтските авиолинии и тайландски институции опитаха да разговарят с нея, но тя настоя, че ще се срещне само с представители на ООН, пишат местни медии. Съд в столицата Банкок отхвърли жалбата на осемнадесетгодишната Рахаф Мохамед ал Кунун срещу екстрадицията, съобщи нейната адвокатка, цитирана от \"Франс прес\". Наказателният трибунал не взе под внимание твърдението на момичето, че се чувства застрашена в Саудитска Арабия. Без обратен билет и пари Саудитката пристигнала на тайландското летище Суварнабхуми късно вечерта в събота, пътувайки от Кувейт за Австралия, но била спряна от имиграционните власти, защото нямала обратен билет, данни за престоя си в Тайланд и пари, съобщи говорител на имиграционната полиция на летището. Той добави, че саудитското посолство е уведомило властите, че Ал Кунун е избягала от дома си, и те са били длъжни да ѝ откажат достъп до страната. Осемнайсетгодишната саудитка съобщи в \"Туитър\", че паспортът ѝ е бил взет от представител на саудитското посолство в Банкок. Дипломатическото представителство не потвърди, но и не отрече тази информация. Ал Кунун добави, че има виза за Австралия и иска да получи убежище там. По-късно тя  добави , че би приела убежище и в друга държава, особено САЩ, Великобритания или Канада. Барикадираната в стаята си саудитка изпраща отчаяни призиви за помощ в социалните медии, отбелязва \"Асошиейтед прес\". \"Няма да напусна хотелската си стая, докато не се срещна с представител на Върховния комисариат на ООН за бежанците\" (ВКБООН), казва момичето в публикуван в \"Туитър\" видеоклип. Представителството на ВКБООН в Банкок съобщи, че се опитва да получи достъп до младата жена, за да прецени дали тя се нуждае от международна закрила, предаде \"Франс прес\". Ал Кунун заяви пред международната правозащитна организация \"Хюман райтс уоч\", че се притеснява за своята сигурност, ако бъде върната в Саудитска Арабия. Според нея роднините ѝ я бият, заплашвали са да я убият и са я държали шест месеца в нейната стая, защото си отрязала косата, предаде ДПА. Младата жена избягала от семейството си по време на посещение в Кувейт, където за разлика от Саудитска Арабия няма изискване пълнолетните жени да бъдат придружавани от мъж, за да напуснат страната. \"Саудитките, които бягат от семействата си, може да бъдат подложени на тежко насилие от роднини, лишаване от свобода и други опасности, ако бъдат върнати против волята си\", заяви Майкъл Пейдж, директор на \"Хюман райтс уоч\" за Близкия изток. Той призова тайландските власти да не екстрадират Ал Кунун и да позволят на тийнейджърката да продължи към Австралия или да остане в Тайланд, за да получи защита като бежанка. Тайланд не признава статута на бежанци или кандидати за убежище и обикновено третира такива хора като нелегални имигранти. Те може да бъдат арестувани и върнати в страни, където са подложени на гонения, отбелязва ДПА. Банкок обаче отрича, че жената може да е била задържана по искане на Саудитска Арабия.", "date": "2019.01.07", "title": "Саудитка, задържана без обратен билет в Банкок, се барикадира в хотелска стая"}
{"url": "https://www.dnevnik.bg/kultura/2019/01/07/3371198_ivan_totev_ploshtad_centralen_ne_e_plovdiv_-/", "text": "В Пловдив има достатъчно зали и пространства за провеждане на културните събития от програмата на Пловдив - Европейска столица на културата. \"Градският площад не е повече от 5% от събитията в апликационната форма\", заяви тази сутрин кметът на Пловдив Иван Тотев в предаването \"Култура.Бг\" по БНТ.  Според Тотев откриването на \"Пловдив 2019\" щяло да бъде \"нещо невиждано\", а позиционирането на 30-метровата сцена-кула в пространството между булевардите \"Цар Борис III Обединител\" и \"Мария Луиза\", което затруднява движението в града, не е проблем. Кметът е на мнение, че сцената е станала център на дебати, което придава допълнителна стойност към събитието. \"Ние говорим за сцената всеки ден\", каза той и поясни, че съоръжението е построено на единственото място, което би позволило събирането на между 40 и 60 хил. зрители, които се очаква да присъстват на откриването. В същото време локацията на сцената давала възможност програмата да продължи.  Кметът изтъкна, че само работата по Капана е достатъчна, за да бъде казано, че общината си е свършила работата, а градският площад щял да бъде завършен \"някъде след средата на лятото\". Той подчерта и инвестициите в Стария град – подменени настилки, осветление, паметници на културата.  Според Тотев по кино \"Космос\" се работи. \"Това е кино \"Комсомол\". Несериозно е да се каже, че това е емблематичното кино на Пловдив\", пошегува се той.  \"В Пловдив имаме достатъчно зали – Колодрума, С.И.Л.А. Имаме Драматичен театър, изцяло обновен. Ние имаме една прекрасна зала, която е Античен театър - Пловдив. Големината й е съпоставима със Зала 1\", каза още кметът.  Тотев се позова и на повишения брой на посещения на туристи в Пловдив в последните 4 години. За въпросния период броят посещения е нараснал 4 пъти и от 240 хил. е стигнал до един милион. Целта на общината е тази година цифрата да се повиши до 2 милиона. \"Това са милиони левове като средства, които ще се акумулират в града\", завърши той. ", "date": "2019.01.07", "title": "Кметът на Пловдив: Площад \"Централен\" не е европейска столица на културата"}
{"url": "https://www.dnevnik.bg/sport/2019/01/07/3371245_ludogorec_e_podpisal_predvaritelni_dogovori_s_dvama/", "text": "Лудогорец\" е подписал предварителни договори с двама футболисти, съобщиха от клуба. Националните състезатели Пламен Илиев и Серкан Юсеин са подписали с тима и трябва да се присъединят към шампионите през лятото. Според треньора Антони Здравков обаче има възможност те да дойдат в отбора и по-рано. Вратарят  Пламен Илиев  е собственост на румънския \"Астра\" (Гюргево), но договорът му изтича през лятото. Илиев има осем мача от началото на сезона в Лига 1, в които допусна шест гола и запази мрежата си суха три пъти. Пламен Илиев е на 27 години, а в България игра за \"Видима-Раковски\" и \"Левски\". При сините той се наложи като №1 и записа 119 мача в периода 2011 - 2015 година. След това Илиев премина в \"Ботошани\", а от 2017 г. е в \"Астра\".", "date": "2019.01.07", "title": "\"Лудогорец\" е подписал предварителни договори с двама български национали"}
{"url": "https://www.dnevnik.bg/bulgaria/2019/01/07/3371286_bulgariia_e_nai-golemiiat_proizvoditel_na_bilki_v/", "text": "България е най-големият производител на билки и подправки в Европейския съюз. По данни на европейската статистическа агенция Евростат през 2017 г. в страната са отгледани общо 81 хил. тона ароматни и медицински растения, както и подправки. България изпреварва почти двойно втория най-голям производител на билки в ЕС - Полша, където са добити 44 хил. тона. Испания е на трето място с 32 хил. тона. България е и сред най-големите производители на слънчогледови семки. Страната заема второ място с близо 2.1 млн. тона и изпреварва с малко Унгария. Първа е Румъния с 2.9 млн. тона. Реколтата от 7.5 хил. тона малини през 2017 г. отрежда четвърто място на България в ЕС. Най-голямо е производството на малини в Полша - 104 хил. тона. Испания и Великобритания заемат втора и трета позиция съответно с 43.5 хил. тона и 15.5 хил. тона. България е на четвърто място и по отглеждане на сладки череши. Реколтата от плода е 48 хил. тона, като пред страната са само Италия, Испания и Гърция. България е петият най-голям производител на тютюн за 2017 г. В страната са отгледани общо 13 хил. тона. Италия и Полша са лидери с 48 хил. и 32 хил. тона. В производството на ориз, люцерна, дини, праскови и кайсии България е на шесто място в ЕС, показва още изследването на Евростат.", "date": "2019.01.07", "title": "България е най-големият производител на билки в Европейския съюз"}
{"url": "https://www.dnevnik.bg/biznes/2019/01/07/3371295_e-turgovcite_sa_dlujni_da_podadat_uvedomleniia_v_nap/", "text": "Търговците, които използват собствени, наети електронни магазини или публично достъпни онлайн платформи за продажби, са длъжни да подадат информация за това пред Националната агенция за приходите (НАП) до 29 март 2019 г., съобщи приходната администрация. Изискването е валидно за лицата, които и в момента осъществяват е-търговия, а търговците, които занапред ще използват електронен магазин, трябва да изпратят данни за него преди да започнат дейността си. Подаването на информация става само по електронен път чрез портала за е-услуги на НАП, като е необходим електронен подпис. Изискването важи за физически и юридически лица, които извършват продажби по интернет по занятие, т.е не засяга гражданите, които инцидентно са продали свои лични вещи, допълват от приходната агенция. Електронната услуга работи от 28.12.2018 г. като до момента вече са декларирани 10 електронни магазина. Допълнителна информация за изискванията към е-търговците може да се получи на телефона на Информационния център на НАП 0700 18 700.", "date": "2019.01.07", "title": "Е-търговците са длъжни да подадат уведомления в НАП до 29 март"}
{"url": "https://www.dnevnik.bg/sviat/2019/01/07/3371310_iaponski_miliarder_schupi_rekorda_za_nai-spodelian/", "text": "Японски милиардер е авторът на най-споделяния туит в историята на социалната мрежа, съобщава Би Би Си. Маезава постигна това, след като обеща да раздели 100 млн. йени (около 925 хил. долара) на 100 случайни хора, споделили поста му. Маезава е основател на японската компания за онлайн пазаруване на дрехи Zozo и туитът му отбелязваше 10-те млрд. йени продажби, осъществени от сайта по Коледа и Нова година. Маезава стана известен на Запад, след като се оказа  първият частен пътник , който ще бъде разходен около Луната от компанията на Илън Мъск SpaceX. Полетът трябва да се осъществи през 2023 г. Със своите над 4 млн. ретуитове Юсаку Маезава измести от челната позиция американския юноша Картър Уилкерсън. През 2017 г. Уилкерсън се хвана на бас с веригата за бързо хранене  \"Уендис\" , че ако постът му бъде споделен 18 млн. пъти, ще получи цяла година безплатни пилешки хапки. Той събра само 3.5 млн. ретуита, но счупи световния рекорд. А \"Уендис\" все пак му осигури пилешките хапки. Преди него най-споделяният туит бе \"звездното селфи\" на  Елън Дедженерис  от оскарите през 2014 г., което тогава бе и новаторска реклама на \"Самсунг\".", "date": "2019.01.07", "title": "Японски милиардер счупи рекорда за най-споделян пост в \"Туитър\""}
{"url": "https://www.dnevnik.bg/evropa/2019/01/07/3371272_brjuksel_otnovo_izkljuchi_predogovariane_na_sdelkata/", "text": "Европейската комисия отново заяви, че лидерите на ЕС няма да предоговарят споразумението за Брекзит, което бе договорено миналия месец с британския премиер Тереза Мей, предаде \"Ройтерс\". \"Сделката, която е на масата, е най-добрата и единствената възможна сделка\", заяви говорителят Маргаритис Схинас, попитан за провелия се в петък телефонен разговор между Мей и председателя на Европейската комисия Жан-Клод Юнкер. \"Сделката няма да бъде предоговаряна\", допълни той, като отново заяви, че няма планирани преговори между двете страни, тъй като \"преговорите приключиха\". Очаква се следващата седмица британският парламент да одобри или да отхвърли споразумението, след като миналия месец Мей  отложи парламентарния вот  заради  недостатъчна подкрепа . Междувременно говорител на германското вътрешно министерство заяви, че британските граждани няма да трябва да напуснат Германия, ако страната им излезе от Европейския съюз  без сделка. Британските граждани ще запазят правото си на пребиваване за период от три месеца, като е възможно допълнително удължаване на този срок, уточни говорителят, като добави, че за това време те ще трябва да се регистрират, за да се сдобият с официално право да останат. Говорител на транспортното министерство каза, че Германия е в близък контакт с Великобритания, за да се избегне прекъсване на  въздушните транспортни връзки  в случай на Брекзит без сделка.", "date": "2019.01.07", "title": "Брюксел отново изключи предоговаряне на сделката за Брекзит"}
{"url": "https://www.dnevnik.bg/kultura/2019/01/07/3371270_neobozrimiiat_kolyo_karamfilov_s_goliama/", "text": "Голямата ретроспективна изложба \"Необозримо за Кольо К.\" на един от най-големите пловдивски творци, който  почина през 2014 г. на 50-годишна възраст , ще бъде открита днес от 18.00 часа в Градската художествена галерия в Пловдив, съобщават от галерията. До края на януари на двата етажа в залите за временни експозиции на ул. \"Княз Александър I\" №15 ще бъдат представени произведения от различни периоди на Кольо Карамфилов, предоставени за изложбата от галеристи, частни колекционери и приятели. Към експозицията ще бъдат показани филми за и с участието на художника. Карамфилов работи в разнообразни жанрове на визуалното изкуство - графика, живопис, скулптура, пърформанс, инсталации, фотография. Изявява се и като режисьор и сценарист. На 28 януари от 17.00 часа в галерията ще бъде представен двуезичен каталог, подготвен за изложбата. Според изкуствоведа проф. Галина Лардева Кольо Карамфилов е един от малкото български автори с ярко изразен регионален и същевременно национален облик и значимост. \"Специфичното му място в художествените процеси от последните десетилетия у нас се определя от пресичането между съзнателно избраната автостилизация на артиста като \"художник на собствения си живот\" и разполагането на творчеството като територия, която единствена е в състояние както да изрази, така и да запази индивидуалната чувствителност на твореца\", казва тя. Проектът се осъществява от фондация \"Култура и съвременност\" в партньорство с галерия U.P.A.R.K. и е част от официалната програма на Европейска столица на културата – Пловдив 2019.", "date": "2019.01.07", "title": "Ретроспективна изложба на Кольо Карамфилов в Пловдив"}
{"url": "https://www.dnevnik.bg/sviat/2019/01/07/3371338_chlen_na_vurhovniia_sud_na_venecuela_izbiaga_v_sasht/", "text": "Член на Върховния съд на Венецуела обяви, че се е преселил в САЩ, където ще живее в изгнание, за да не му се наложи да удостовери клетвата, която ще положи в началото на новия си мандат президентът  Николас Мадуро , и за да сътрудничи на американските власти, предаде агенция \"Франс прес\". Съдия Кристиан Серпа каза пред телевизия И Ви Ти Ви в Орландо, щата Флорида, че  Мадуро , преизбран през май, не заслужава втори мандат, \"защото изборите не бяха свободни\". Венецуелският Върховен съд разпространи комюнике, в което увери, че Серпа е напуснал страната, за да се укрие от разследване срещу него по обвинения в \"сексуален тормоз, непристойни действия и психологическо насилие\" спрямо служители на канцеларията му. Съдията е напуснал Венецуела заедно със съпругата си и една от дъщерите им. Серпа обясни, че е заминал, тъй като се страхува за живота си. Той добави, че възнамерява да сътрудничи на властите в САЩ във връзка с обвинения в корупция, засягащи приближени на Мадуро, и с оглед контрола на венецуелското правителство над Върховния съд./ БТА", "date": "2019.01.07", "title": "Член на Върховния съд на Венецуела избяга в САЩ"}
{"url": "https://www.dnevnik.bg/sport/2019/01/07/3371237_ferari_shte_se_razdeli_s_direktora_na_otbora_si_vuv/", "text": "Директорът на отбора на \"Ферари\" във Формула 1 Маурицио Аривабене ще бъде освободен от поста си, съобщава \"Гадзета дело спорт\". Според италианското издание Аривабене ще бъде заменен от досегашния технически директор на Скудерията Матия Биното. В продължение на няколко месеца се спекулираше с бъдещето на Аривабене, включително и беше съобщено, че той е сред вариантите за нов изпълнителен директор на \"Ювентус\". Футболният клуб и отборът от Формула 1 са собственост на концерна \"Фиат\". Според \"Гадзета дело спорт\" президентът на \"Фиат\" Джон Елкан, който зае мястото на  починалия Серджо Маркионе , е взел решение да освободи Аривабене, след като \"Ферари\" отново не успя да спечели титлата. Себастиан Фетел водеше дълго време при пилотите, но в крайна сметка остана зад Люис Хамилтън. При пилотите Фетел завърши с 88 точки зад световния шампион, а при конструкторите Скудерията изостана с 84 точки от \"Мерцедес\". Смята се, че грешките на мениджмънта са довели до решението на Елкан да замени Аривабене. Освен Елкан отговорен за решенията е и  Луис Камилиери , който се зае с ежедневното ръководене на отбора във Формула 1. Аривабене има опит в бизнеса, след като между 1997 и 2007 г. беше служител на \"Филип Морис\" и отговаряше за бранда \"Марлборо\", който пък спонсорираше \"Ферари\" във Формула 1. Той заема поста в Скудерията от 2014 г., след като преди това начело последователно бяха Стефано Доменикали и Марко Матиачи. Соченият за нов шеф Биното е част от \"Ферари\" от 1995 г. Първоначално той работи с тестовия отбор, а от 2004 г. е състезателен инженер на титулярните пилоти. Три години по-късно Биното става старши инженер, а от 2013 г. заема позицията на отговорник по задвижващите системи и заместник-директор на Скудерията. През юли 2016 г. Биното беше назначен за постоянно като технически директор.", "date": "2019.01.07", "title": "\"Ферари\" ще се раздели с директора на отбора си във Формула 1"}
{"url": "https://www.dnevnik.bg/biznes/2019/01/07/3371393_naredba_na_nap_shte_promeni_reda_za_plashtane_v_broi/", "text": "Нова наредба на Националната агенция за приходите променя съществено правилата за приемане на плащания в брой от търговците, а сроковете за подготовка за промените изтичат, напомни софтуерната компания ERP.BG, която обяви началото на онлайн дискусия за промените в наредба Н-18 на НАП.", "date": "2019.01.07", "title": "Наредба на НАП ще промени реда за плащане в брой, предупреди софтуерна компания"}
{"url": "https://www.dnevnik.bg/sviat/2019/01/07/3371401_libiia_shte_zadurja_vseki_bulgarski_korab_navliazul/", "text": "Либийската морска администрация е издала заповед задържане на всеки кораб, плаващ под български флаг. Това гласи заповед на началника ѝ, копие от която е публикувано от арабски медии и цитирано от \"24 часа\". Според  вестника  инструкциите са \"разпратени до всички търговски, промишлени и нефтени пристанища на Либия\" и това са реципрочни мерки \"в отговор на действията, предприети от българските власти\" спрямо либийския танкер \"Бадр\". Освен това началникът на администрацията инж. Омар Абделла Джауши е наредил в същата заповед да се прави обстойна проверка на всички плавателни съдове и да бъдат задържани всички, чиито собственици са български фирми или които са регистрирани в България. От Външно министерство казаха за \"Дневник\", че са запознати със случая, но все още нямат официална информация за заповедта и отказаха повече коментари. \"Бадр\" е в Бургас от ноември заради претенции на частна българска фирма за стари вземания от Либия, но според либийската държава случилото се напомня на пиратски действия. При акция на 21 декември хора от частна охранителна фирма и частни съдебни изпълнители са били придружени от официални представители на Гранична полиция и \"Морска администрация Бургас\", отнели кораба и сменили екипажа и флага му. Заради това действие Либия предприема ответни действия срещу българската държава и смята, че националният ѝ суверенитет е нарушен, и ще сезира Съвета за сигурност на ООН, пише \"24 часа\". Заради случая вчера в София е бил специален пратеник на премиер Файез Сарадж. Представители на Гранична полиция в Бургас твърдят, че екипажът не е бил нито арестуван, нито сплашван.", "date": "2019.01.07", "title": "Либия ще задържа всеки български кораб, навлязъл във водите ѝ (допълнена)"}
{"url": "https://www.dnevnik.bg/politika/2019/01/07/3371410_cvetanov_za_iztrebitelite_prezidentut_iskashe_gerb_da/", "text": "Ден след като  президентът Румен Радев обяви, че конкурсът за нов изтребител е удар по България , зам.-председателят на ГЕРБ Цветан Цветанов припомни за процедурата при служебния кабинет \"Герджиков\". Критиките на държавния глава са за процедура, при която на 21 декември м.г. бе внесено проекторешение в Министерския съвет, според което  страната ни се спира на американските F-16 . Реакцията на Цветанов касае  решение на назначения от Радев служебен кабинет, според което най-изгодната оферта е на шведските изтребители \"Грипен\" . \"С избора на нов тип боен самолет по време на кабинета \"Герджиков\" президентът Румен Радев и служебното правителство искаха да задължат следващото Народно събрание и следващия кабинет да берат плодовете на тяхната непрозрачност. Тогава Румен Радев, който лично назначи министър-председателя и министъра на отбраната, искаше непрозрачно, на тъмно и в кратки срокове да финализира процедурата за изтребителите\", обяви Цветанов днес в Годеч, цитиран от пресцентъра на ГЕРБ. Според Цветанов най-вероятно тази сряда ще има решение на правителството за избора на нов тип боен самолет. След това предстои дебат в Народното събрание, което трябва да даде мандат на правителството да финализира започнатата процедура. \"Очаквам Румен Радев да продължи да не се държи като държавен глава и обединител на нацията и да не работи успешно с българските институции. Нека се поинтересува кои държави споделят оценката на експертите от Министерството на отбраната и кои държави подкрепят неговата теза за изтребителите\", призова председателят на парламентарната група на ГЕРБ. Той допълни, че не е нормално едно служебно правителство да ограничи възможността на следващия редовно избран кабинет, който ще бъде подложен и на парламентарен контрол, да завърши една такава процедура. Цветанов подчерта, че отправените от държавния глава обвинения в лобизъм не отговарят на истината. \"Всяко решение на страната ни е политическо. Решението да се присъединим към ЕС и НАТО също беше такова и представителите на българските институции винаги са се придържали към него и към евроатлантическата ориентация на България, която на свой ред е гаранция за сигурността ни\", каза още той.", "date": "2019.01.07", "title": "Цветанов за изтребителите: Президентът искаше ГЕРБ да бере плодовете на непрозрачността му"}
{"url": "https://www.dnevnik.bg/video/2019/01/07/3371574_video_drugite_novini/", "text": "Билките ни изкачват на първо място в ЕС", "date": "2019.01.07", "title": "Видео: Другите новини"}
{"url": "https://www.dnevnik.bg/evropa/2019/01/07/3371175_procuftiavasht_trudov_pazar_kak_chehiia_uspia/", "text": "Един обикновен ден в Млада Болеслав, чешки град, разположен на около 50 километра североизточно от столицата на страната Прага, изглежда така: хората забързано крачат по улиците, заети със своите задачи. Особено тези, които работят за \"Шкода ауто\" - местния индустриален шампион, който е нещо като емблемата на този централен град в Бохемия. Чешкият автомобилен производител, който се присъедини към германската \"Фолксваген груп\" през 1991 г., със сигурност е сред най-големите работодатели в страната и е най-важната компания по отношение на приноса към брутния вътрешен продукт (БВП) и обема на износа. Именно \"Шкода ауто\" е допринесла за бума на работни места в страната. В централния офис на автомобилния производител се намира Бохдан Войнар, член на борда за управление на човешките ресурси. Той разказва, че работната сила на фирмата е нараснала с над 40% през последните осем години. Понастоящем автомобилният производител осигурява работа за около 35 000 души (включително временни работници) в трите си чешки производствени предприятия в Млада Болеслав, Квасини и Връхлаби и в логистичния център близо до Млада Болеслав. Тенденцията се оказва положителна не само за компанията, казва Войнар. \"Може да се каже, че имаме пълна работна заетост в страната - няма друг начин да се опише сегашната ситуация; от месеци броят на свободните работни места надвишава броя на безработните.\" Макар че това може да е валидно и за други страни от Европейския съюз, Чешката република се гордее с най-ниския процент на безработица в 28-членния съюз от януари 2016 г., достигайки едва 2.3% през есента на 2018 г. Цифрите са от съгласуваните данни за равнището на безработица в Европейския съюз (HUR), като по определение безработните са хора в трудоспособна възраст, които са без работа, на разположение са за работа и са предприели конкретни стъпки към търсене на работа. Здрави промишлени корени Войнар твърди, че процъфтяващият пазар на труда се дължи преди всичко на силната индустриална база на страната и на здравия набор от квалифицирани работници. Така смята и Хавиер Колато, експерт за Чехия в областта на икономическия анализ и прогнози на FocusEconomics. Той подчертава също така силата на чешкия производствен сектор. \"Зад успешните резултати в сектора стои бумът на автомобилната индустрия, която е ключов двигател за растежа на чешката икономика и допринесе за затягане на пазара на труда\", обяснява Колато пред ДВ. Без съмнение чуждестранният капитал помогна на чешката икономика, тъй като сравнително ниските заплати вероятно изглеждат привлекателни за много инвеститори от чужбина. \"Средните разходи за един час труд в страната през 2017 г. бяха 11.30 евро (12.81 долара), което е доста под средното за ЕС ниво от 26.80 евро\", казва Колато. Въпреки това относително ниските заплати не са основният фактор за успеха на страната. В България, Унгария и Полша заплатите са още по-ниски, докато в Чешката република напоследък те се повишават. Освен това по отношение на размера на националната икономика чешкият производствен сектор е най-големият в Европейския съюз - там се създава повече от една трета от цялата заетост в страната, която има население 10.6 милиона души. Дали обаче нещата ще останат толкова розови за чешкия пазар на труда? Традиционните предимства бавно избледняват и от решаващо значение ще бъде намирането на нови силни страни, които да осигурят бъдещ растеж. Според неотдавнашно проучване на Организацията за икономическо сътрудничество и развитие Чешката република е изправена пред най-широко разпространения риск от загуба на работни места вследствие на автоматизацията в ЕС. Бъдещи предизвикателства Усъвършенстването на роботизацията и автоматизация не може да се предотврати и в \"Шкода ауто\", което означава, че компанията ще трябва бързо да се адаптира към променящата се среда. Бохдан Войнар обяснява, че автомобилният производител вече е започнал с преквалификацията на работниците, така че те да бъдат пригодени за бъдещите предизвикателства. Освен това фирмата има дълга традиция в областта на дуалното обучение. \"Нашият център за професионално обучение е на повече от 90 години; също така създадохме собствен университет и имаме проекти за сътрудничество с няколко чуждестранни университета. Ако бяхме приложили този подход в национален мащаб след Кадифената революция, сега щяхме да сме още по-технологично ориентирана страна с по-голямо значение във веригата на стойностите\", твърди той. Остава да се види до каква степен работниците в другите чешки компании ще могат да се справят с новите предизвикателства, възникващи вследствие на роботите и изкуствения интелект (AI). Както и дали образователната система ще бъде в състояние да подготви навреме правилните хора. Докато някои икономисти се опасяват, че националната образователна система не е достатъчно гъвкава, повечето са оптимисти, че работните места няма да намалеят драстично. Сред тях е икономистът Даниел Мюнхен от Центъра за икономически изследвания и висше образование CERGE-EI. \"Недостатъчно развитият частен сектор в страната вероятно ще приюти освободената работна ръка от производството. \"И докато огромната концентрация на автомобилната индустрия създава известни рискове, тя представлява връзката с модерните технологии, които иначе трудно биха се възприемали в страни без индустриални традиции.\" Бохдан Войнар, който е и член на борда на Конфедерацията на промишлеността в Чехия, казва, че хората в неговата страна винаги са били гъвкави и отворени за нови технологии и тенденции. Компаниите в много сектори на икономиката показаха забележителна способност да се справят с новите предизвикателства. Сред тях Войнар споменава чешката ИТ фирма Avast, която стартира само с двама души, а сега има милиони клиенти по целия свят. Той добавя, че е изненадан много положително от възраждането на прочутата местна индустрия за производство на кристал, която отново процъфтява, след като се е научила да съчетава вековните традиции с модерните изисквания и вкусове на дизайна. Компаниите в тези и други сектори допринесоха за чешкото чудо на трудовия пазар в края на миналата година, справяйки се - както гласи мотото на \"Шкода ауто\" - по \"просто умен\" (Simply Clever) начин.", "date": "2019.01.07", "title": "Процъфтяващ трудов пазар: как Чехия го постигна"}
{"url": "https://www.dnevnik.bg/sviat/2019/01/07/3371582_vupreki_skandalite_amerikancite_shte_harchat_poveche/", "text": "Въпреки скандалите, които накърниха имиджа на водещи технологични групи през 2018 г., американците ще харчат повече за електроника тази година, прогнозира Асоциацията за потребителска електроника. Тя е организатор на изложението на електроника в Лас Вегас, отварящо днес врати за широката публика, информира агенция \"Франс прес\". Очаква се американците да похарчат тази година 398 млрд. долара за всякакви технологични джаджи, след като миналата година разходите им по това перо са били, според предвижданията на асоциацията, 351 млрд. долара. Приближаваме се с бърз темп до нова ера на електрониката за широката публика, коментира експертът Стив Кьониг. Секторът очаква с нетърпение от години новия апарат, който ще предизвика революция, както това направи айфонът през 2007 г. Кьониг говори на пресконференция, организирана в навечерието на официалното откриване на изложението за потребителска електроника в Лас Вегас. На фона на  насищането на пазара на смартфони  се очаква скромно увеличение с 2 на сто на оборота (80 милиарда долара) и с 1 процент на обема (107,7 милиона бройки). Секторът се очаква да постигне по-силен растеж в нишите като умните домове (+17, на сто за оборота и + 23 на сто по обем) или умните часовници (съответно +19, и +25 на сто), които ще бъдат широко представени на изложението в Лас Вегас. В него участват 4500 изложители на площ от 250 000 квадратни метра в целия Лас Вегас. Настъпилата 2019 година ще бъде белязана и от продължаващото напрежение в търговските отношения между САЩ и Китай, чиято делегация обаче е една от ней-големите на изложението, отбелязва АФП. Неотдавна асоциацията призна, че наказателните мита и напрежението между двете икономически сили - лидери в технологиите, се отразяват зле на сектора. Освен това миналата седмица \"Епъл\" (Apple) обяви спад на прогнозите си за тримесечните приходи заради забавянето на китайския растеж, подсилено от напрежението в търговските отношения. /БТА", "date": "2019.01.07", "title": "Въпреки скандалите американците ще харчат повече за електроника през 2019"}
{"url": "https://www.dnevnik.bg/biznes/2019/01/07/3371565_shvedskata_mtg_niama_da_prodava_nova_televiziia_na/", "text": "Шведската компания Modern Times Group (MTG), която е собственик на \"Нова телевизия\", обяви, че е решила да  прекрати споразумението си за продажбата  на медиата на чешкия инвестиционен фонд PPF на Петр Келнер, съобщи  \"Капитал\" . Решението идва след като през лятото Комисията за защита на конкуренцията  със спорни аргументи не разреши сделката , а съдът сякаш умишлено проточи първото гледане на казуса за май тази година, отбелязва изданието. Управляващите не харесаха Петр Келнер за собственик на една от двете най-гледани телевизии. Сега от MTG обясняват, че започват преговори за продажба с други заинтересовани. По информация на \"Капитал\" интересът при събирането на оферти преди близо година е бил слаб - само три окончателни предложения, като с по-ниска цена от тази на Келнер са били гръцки и унгарски кандидати. \"Прекратяването на договора с PPF Group е следствие от решението на българската Комисия за защита на конкуренцията (КЗК) да отхвърли предложената продажба на PPF, както и изтичането на удължената крайна дата по договора за покупко-продажба\", се казва в изявлението на MTG. От компанията уточняват, че са влезли в разговори за продажбата на \"Нова телевизия\" с други заинтересовани компании. Към Дидие Щосел - главният изпълнителен директор на \"Нова Броудкастинг груп\", се присъединяват двамата нови прокуристи - Вяра Анкова, генерален директор \"Информация\", и финансовият директор Николай Андреев, които стават част от оперативното ръководство на медията, съобщи вестник \"24 часа\" в края на миналата година. Досегашният оперативен директор Вики Политова ще бъде съветник на Борда на директорите. MTG направи промените в предпоследния работен ден на 2018 г. - 28 декември, отбелязва изданието. От MTG обясняват, че очакват до март тази година да приключи разделянето й на две компании - MTG и NENT Group, съобщи \"Капитал\". \"Нова телевизия\" ще остане част от MTG до приключването на продажбата. \"Нова броудкастинг груп\" е 95% собственост на MTG, а регистрираните в Люксембург източноевропейски медийни холдинги притежават останалите 5%.", "date": "2019.01.07", "title": "Шведската MTG няма да продава \"Нова телевизия\" на Петр Келнер"}
{"url": "https://www.dnevnik.bg/sport/2019/01/07/3371575_glushkov_zaiavi_che_sega_e_vremeto_za_strogi_merki/", "text": "Президентът на Българската федерация по баскетбол (БФБ) Георги Глушков заяви, че сега е моментът да се вземат подходящите мерки за справяне с хулиганството в първенството. Думите му дойдоха в контекста на грозните сцени, съпътствали мача между \"Левски Лукойл\" и \"Балкан\" в събота. \"В последните няколко години наблюдаваме ескалация на антагонизма в отборите, които се борят за престижно място на мачовете от Националната баскетболна лига (НБЛ). Ние не сме изключение от другите държави в нашия регион, но се движим малко след тях – те имаха такива проблеми преди нас\", каза Глушков пред сайта на федерацията. По думите му сега е времето за взимане на мерки, защото първенството е оспорвано и \"младо\", тъй като важните мачове тепърва предстоят. \"Ясно е, че противопоставянето на игрището е хубаво нещо, което привлича зрители и публика. Обаче антагонизмът на трибуните отблъсква публиката\", заяви Глушков. Според него въвеждането на забрана за присъствие на гостуващи агитки на мачовете в крайна мярка. \"Има и други неща, които трябва да обсъдим. Но за мен са важни факторите, които влияят на този краен антагонизъм, и там трябва да решим въпроса, като превенция. Защото ако тръгнем да взимаме крайни решения, значи се отказваме от превенцията\", посочи той. \"Това е идеята за действие на този етап. Ако нещата не се случат, ще бъдем принудени към рестриктивни мерки, както са направили в съседните ни държави, за да бъдем сигурни, че с тази рестрикция рисковете са съвсем минимизирани\", добави Глушков.", "date": "2019.01.07", "title": "Глушков заяви, че сега е времето за строги мерки срещу хулиганството в баскетбола"}
{"url": "https://www.dnevnik.bg/bulgaria/2019/01/07/3371587_onkolekarstva_za_nad_200_hil_lv_sa_otkradnati_ot/", "text": "Медикаменти за над 200 000 лв са откраднати от аптеката на Комплексния онкологичен център във Враца, съобщи БНТ. Кражбата е станала през почивните дни, а липсата на лекарствата е установена тази сутрин, когато персоналът отишъл на работа. Води се разследване. Шефът на здравното заведение д-р Григор Томов каза за БНТ, че вероятно кражбата е организирана със съдействието на вътрешен човек, който оставил отворен прозореца на аптеката през почивните дни. Не е ясно защо не се е задействала и алармената система. От ръководството на онкологичния център гарантират, че извънредната ситуация няма да попречи на грижите за болните хора, защото в скоро време ще бъдат доставени нови лекарства. Болничната аптека на онкологичния диспансер е единствена за Северозападна България, защото диспансерът обслужва и трите области - Видин, Монтана и Враца.", "date": "2019.01.07", "title": "Онколекарства за над 200 хил. лв. са откраднати от аптека във Враца"}
{"url": "https://www.dnevnik.bg/bulgaria/2019/01/07/3371588_bulgarski_grajdanin_shte_bude_suden_v_belgiia_za/", "text": "Български гражданин ще бъде изправен през съд в Белгия по подозрение, че е ръководил белгийската клетка на международна организация за трафик на мигранти. Той е бил предаден от българските власти на Белгия преди коледните празниците, съобщи БНТ. 41-годишният Алдин Н. е живеел в България, но чрез свои познати и роднини в Белгия е ръководел работата на автосервизи в страна, в които превозни средства са били оборудвани с тайници за трафик на мигранти. Федералната прокуратура на Белгия повдигна обвинение и пред съда ще бъдат изправени общо 16 души. Международната група за трафик на мигранти е действала и в други страни и в разбиването й са участвали службите на няколко държави, сред които и България. За първи път български камион с тайник за трафик на мигранти е бил заловен през 2016 година в британския град Дувър. От тогава до ноември 2017 в Европа са задържани 55 транспортни средства с подобни тайници. Трафикантите са рискували живота на мигрантите, които са пътували часове и дни наред в пространства с големината на куфар, в много случаи без никакъв достъп на кислород. Нелегалният маршрут е започвал в Афганистан и Пакистан, минавал през Турция и България и продължавал за Западна Европа, най-често Великобритания. За да бъдат скрити в тайниците мигрантите са плащали по 10 000 евро на човек.", "date": "2019.01.07", "title": "Български гражданин ще бъде съден в Белгия за трафик на мигранти"}
{"url": "https://www.dnevnik.bg/bulgaria/2019/01/07/3371583_spored_todor_tagarev_e_po-izgodno_bulgariia_da_kupi_ne/", "text": "Самолетът F-16 превъзхожда по оперативна ефективност, при \"Грипен\" основното превъзходство е по отношение на цената, иначе и двата модела самолети са добри. Това мнение изказа в интервю за Би Ти Ви Тодор Тагарев, служебен министър на отбраната в кабинета на Марин Райков,  по повод спора около новите изтребители  за Военновъздушните сили (ВВС). По думите му България трябва да купи нови бойни самолети и то не само 8, а ескадрила от 16. Той се надява Народното събрание да вземе решение за купуване на 16 самолета, което в перспектива може да излезе по-изгодно. \"Поддръжката на старите – МиГ-29 и Су-25 не ни излиза по-евтино\", каза бившият министър на отбраната.", "date": "2019.01.07", "title": "Според Тодор Тагарев е по-изгодно България да купи не 8, а 16 самолета"}
{"url": "https://www.dnevnik.bg/photos/2019/01/07/3371092_fotogaleriia_svetovnite_snimki_na_denia_-_07_ianuari/", "text": "Кадър от метростанция \"Партизанска\" в Москва, Русия.", "date": "2019.01.07", "title": "Фотогалерия: Световните снимки на деня - 07 януари 2019 г."}
{"url": "https://www.dnevnik.bg/sport/2019/01/07/3371592_zlatnata_purjola_i_obidite_za_koito_baiern_nakaza/", "text": "В последните дни едно видео в интернет предизвика вълна от отрицателни реакции срещу Франк Рибери. На него халфът на \"Байерн\" (Мюнхен) е в ресторант в Дубай при известния турски готвач Нусрет Гьокче, който сервира телешки бифтек на французина. Необичайното в случая е, че месото е със златно покритие, като според медиите в Германия цената му е около 1200 евро. Най-голяма вълна от недоволство имаше в социалните медии, като мнозина обвиниха Рибери в прахосничество. В своя защита французинът отговори с обидни реплики, заради които \"Байерн\" реши да го накаже. Спортният директор на \"Байерн\" Хасан Салихамиджич определи поведението на Рибери за неприемливо, като поясни, че клубът ще глоби сурово 35-годишния играч. \"Франк използва думи, които ние в \"Байерн\" не може да приемем и които като модел на поведение не бива да използва. Говорих с Франк и му казах, че ще получи голяма глоба. Той прие наказанието\", каза Салихамиджич.", "date": "2019.01.07", "title": "Позлатеното месо и обидите, за които \"Байерн\" наказва Рибери"}
