{"url": "http://www.dnevnik.bg/sport/2017/11/22/3083738_barselona_stigna_osminafinalite_v_shampionskata_liga/", "text": "Барселона\" се класира за осминафиналите в Шампионската лига. Каталунците направиха необходимото след нулево равенство срещу \"Ювентус\" в Торино. \"Манчестър юнайтед\" допусна загуба с 0:1 срещу \"Базел\" с късен гол и ще трябва да чака последния кръг. За да премине в следващата фаза, воденият от Жозе Моуриньо отбор се нуждае от равенство срещу ЦСКА (Москва) у дома. ПСЖ сътвори поредния си разгром, като се наложи със 7:1 срещу \"Селтик\". Парижани, които още в миналия кръг си осигуриха място в осминафиналите, са на върха в групата с голова разлика 24:1. \"Байерн\" е втори с три по-малко след успеха с 2:1 срещу \"Андерлехт\". В последния кръг баварците приемат ПСЖ в опит да завършат на първото място, като за целта трябва да неутрализират загубата си с 0:3 от Париж. Мачът в Торино не предложи много вълнуващи моменти. \"Барселона\" се нуждаеше от точка, за да постигне целта си и се справи. Това е първият случай, в който каталунците завършват 0:0 в два поредни мача в Шампионската лига. \"Ювентус\" остава втори с осем точки - с една повече от \"Спортинг\". В последния кръг \"бианконерите\" гостуват на \"Олимпиакос\", а португалците - на \"Барселона\". \"Ювентус\" не направи необходимото, за да спечели срещу каталунците. В 22-ата минута Иван Ракитич центрира от фаул и Паулиньо отклони топката, но улучи гредата. В заключителните секунди на първата част Дибала стреля силно над вратата. През второто полувреме \"Барселона\" дори държеше инициативата, като владееше повече топката. Домакините имаха много добра възможност в последната минута, когато Дибала стреля в долния десен ъгъл, но Тер Стеген спаси. \"Атлетико\" (Мадрид) победи с 2:0 \"Рома\" и съхрани възможностите си за класиране във фазата на преките елиминации. \"Дюшекчиите\" обаче остават в много трудно положение - те са трети с шест точки, като изостават с две от \"вълците\". В последния кръг мадридчани гостуват на  класиралия се вече \"Челси\" , а \"Рома\" приема \"Карабах\". Важна роля за успеха на \"Уанда метрополитано\" имаше Антоан Гризман. Френският национал откри в 69-ата минута след много красиво изпълнение с ножичен удар. В 82-ата Перес от състава на гостите беше изгонен заради втори жълт картон. Малко по-късно Гризман изведе отлично Кевин Гамейро, който преодоля вратаря и от малък ъгъл вкара за 2:0. \"Манчестър юнайтед\" допусна загуба след късен гол и не можа да си осигури място в следващата фаза. Англичаните имаха превъзходство през първото полувреме. След почивката ролите се размениха и \"Базел\" създаде повече атаки. В последната минута след подаване на Петрета от ляво Ланг засече във вратата. \"Юнайтед\" е на върха с 12 точки, следват \"Базел\" и ЦСКА (Москва) с по девет. Отборът на Моуриньо практически е осминафиналист, като единственият вариант да се провали е, ако загуби със седем или повече гола от руснаците на \"Олд Трафорд\", а \"Базел\" победи \"Бенфика\" в Лисабон. В Париж Дембеле даде преднина на \"Селтик\" още в първата минута. Това беше първият гол, който ПСЖ допуска в турнира до момента през сезона. Домакините отговориха бързо в своя стил и в 35-ата минута вече водеха с 4:1. С още три гола след почивката те постигнаха последния си разгром. Неймар и Кавани вкараха по два пъти, а по един гол добавиха Мбапе, Верати и Алвеш.", "date": "2017.11.22", "title": "\"Барселона\" стигна осминафиналите в Шампионската лига, \"Юнайтед\" ще чака последния кръг"}
{"url": "http://www.dnevnik.bg/biznes/2017/11/22/3083563_prez_2017_g_sredno_vseki_den_e_izdavan_akt_na/", "text": "От началото на годината до края на миналата седмица инспекторите на Държавната агенция за метрологичен и технически надзор са участвали в 4175 проверки на язовири в цялата страна. За нарушение на нормативната уредба при експлоатацията им са съставени 395 акта. Това се казва в съобщение на агенцията след като по-рано днес  прокуратурата я обвини, че бездейства.  Повод за спора на двете институции през медиите е  казусът с язовир \"Бели Искър\" , който според прокуратурата е неизправен. Язовирът е държавна собственост и се управлява от областния управител, но се стопанисва на концесия от \"Софийска вода\". Агенцията уточнява, че извършва постоянно наблюдение на  205 язовира, определени като потенциално опасни  в писмо до прокуратурата още в началото на годината. През активния дъждовен сезон на тях се правят инспекции всяка седмица. Други язовири се поддържат изпразнени, за което се осъществява постоянен контрол, уверява агенцията, на която от 1 януари 2016 г. са възложени тези правомощия.  Агенцията отговаря на забележките на прокуратурата за това, че досега не е наказала никого. \"През първата година от дейността на специализираната дирекция към държавната агенция няма голям брой съставени актове за установяване на административни нарушения поради спецификата на проверките, разписана в нормативната уредба. При първа проверка на собствениците се дават предписания за отстраняване на констатираните нарушения със срок, който често е по няколко месеца заради сложността на нужните ремонти. Едва при последващите проверки се съставят актове, в случай, че не са предприети нужните действия\", обясняват процедурата от агенцията. В съобщението се изтъква, че през 2017 г. средно всеки ден се издава акт на собственик на язовир. За да се подобри контролът, агенцията предлага да се промени Законът за водите, в който да се регламентират случаите, когато могат да се прилагат административни мерки и редът за обжалването им.", "date": "2017.11.22", "title": "През 2017 г. средно всеки ден е издаван акт на собственик на язовир, твърди контролният орган"}
{"url": "http://www.dnevnik.bg/sviat/2017/11/22/3083572_putin_prizova_kum_gotovnost_burzo_da_se_uvelichi/", "text": "Ще изтъкна, че способността на икономиката бързо да увеличава обемите на отбранителните продукция и услуги в необходимото време е едно от най-важните условия за осигуряване на военната сигурност на държавата. На това трябва да са готови всички стратегически и просто всички големи предприятия, независимо от формата на собствеността им.\" Това  каза президентът Владимир Путин  на заседание с ръководството на руското министерство на отбраната и командването на армията в Кремъл. То бе посветено основно на анализите и изводите от руско-беларуските военни маневри \"Запад-2017\" - едни от най-мащабните от години насам по западната граница. \"Трябва още веднъж да анализираме възможностите на отбранителните предприятия оперативно да увеличават обемите на производство на военна продукция. След ученията открихме определени недостатъци, трябва внимателно да ги проучим и да изработим допълнителни мерки за повишаване на мобилизационната готовност\", каза още Путин в публичната част на срещата. \"През 2015-2016 година достатъчно подробно обсъждахме тази тема. Беше възложено да се модернизират производствените мощности, да се създаде резерв от материални и технически ресурси, да се осигури превозът на войските\", напомни още руският президент. Това става в момент, когато американският президент Доналд Тръмп нареди една от най-обширните от години насам ревизии на състоянието на американската отбранителна промишленост, веригите за доставки, независимостта от външни снабдители и фирми. Причината е, според Белия дом, че в годините на глобализацията множество компоненти и суровини се произвеждат в чужбина, а при остра криза на сигурността веригите за доставки може да се окажат прекъснати, докато САЩ нямат резервен план за изцяло местни ресурси.", "date": "2017.11.22", "title": "Путин призова към готовност бързо да се увеличи военното производство"}
{"url": "http://www.dnevnik.bg/sport/2017/11/22/3083567_jan_tod_shte_bude_preizbran_za_prezident_na_fia/", "text": "Жан Тод със сигурност ще бъде избран за трети път за президент на Международната автомобилна федерация (ФИА). Официалният сайт на организацията обяви, че до крайния срок за подаване на заявки не се е появил нито един друг кандидат. 71-годишният Тод оглави  ФИА  през 2009 г., когато смени на поста Макс Моузли, който беше начело в продължение на 16 години. През 2013 г. Тод беше избран за втори мандат, а на 8 декември ще се яви единствен на избори. Вотът ще се проведе по време на Годишната генерална асамблея на ФИА. Според експерти следващият мандат на Тод ще бъде доста сложен, след като ФИА трябва да служи като медиатори в преговорите между новият собственик на Формула 1 \"Либърти медия\" и отборите. Споразумението \"Конкорд\" изтича през 2020 г., а някои от тимовете вече възразиха срещу готвените правила от сезон 2021.  \"Ферари\" дори заплаши, че ще напусне спорта . Тод  е бивш автомобилен навигатор, а кариерата му продължава от 1966 до 1981 г.състезател, а след това оглавява тима на \"Пежо\" между 1982 и 1993 г. Най-известен в моторспорта французинът става с \"Ферари\". Той е генерален мениджър на Скудерията от 1994 до 2007 г. и извежда \"черните кончета\" до шест световни титли при пилотите (пет с Михаел Шумахер и една с Кими Райконен) и седем при конструкторите. Под негово ръководство \"Ферари\" прекъсна серията си от 21 години без титла при пилотите.", "date": "2017.11.22", "title": "Жан Тод ще бъде преизбран за президент на ФИА"}
{"url": "http://www.dnevnik.bg/biznes/2017/11/22/3083559_igra_ili_namaleniia_predi_cherniia_petuk_dopulnena/", "text": "Реални ли са намаленията, които търговците обявяват за т.нар. Черен петък. В последните дни въпросът се повдига и от потребители в социалните мрежи, и от регулаторите, които предупреждават хората да бъдат бдителни. \"Дневник\" получи сигнал от читател за завишаване на цени на някои продукти в онлайн магазина eMAG. \"От няколко дни следя цените на продуктите в този интернет сайт. Забелязах, че до преди два дни цените бяха нормални, но с наближаването на 24 ноември, обявен като \"Черен петък\", цените на много артикули започнаха да се вдигат с големи разлики\", пише до редакцията Тодор Иванов от Пирдоп. Мъжът разказва за два продукта – съдомиялна и пералня, чиито цени само за два дни са се увеличили с над 200 лева. Той изпраща две снимки (вижте ги по-долу в текста) на съдомиялната – едната на стойност 739 лв. и втората за 964.99 лв., каквато е и цената на артикула към 18 ч. днес на сайта eMAG. \"Подозирам, че в петък цената ще е отново 739 лв. и ще се обяви изключителното намаление от 225 лева\", пише читателят. Мъжът вече е подал сигнал в Комисията за защита на потребителите (КЗП). От пресцентъра на eMAG първо посочиха пред \"Дневник\", че разликата може да идва от това, че едната съдомиялна е публикувана в платформата им Marketplace, която дава възможност на различни търговци да продават свои продукти през сайта. На уточнение, че и в двата случая е посочено, че продуктът е предлаган от eMAG, оттам поискаха писмени въпроси и обещаха коментар. По-късно от онлайн търговеца отговориха на изпратени по имейл въпроси, че няма как да предоставят информация, тъй като тя представлява търговска тайна за eMAG. Цените на продуктите, предлагани от eMAG, варират постоянно съгласно пазарните условия и вътрешната политика на дружеството. Това е нормално и в съответствие с добрите търговски практики на всеки он лайн, а и оф лайн магазин, се допълва в съобщението. Кои продукти на eMAG ще бъдат част от кампанията \"Черен петък\" също е търговска тайна и изненада. eMAG ще разкрие предварително само някои от тях съгласно маркетинговата си политика. \"Дневник\", както и неговите читатели могат да разберат кои са нашите Black Friday предложеня за 2017 на 24 ноември на emag.bg, допълва търговецът. В съобщението се подчертава и че получаването на въпросите от \"Дневник\" в писмен вид след публикуване на статията \"Игра или намаления преди Черния петък\", в която eMAG индиректно е обвинено в некоректност към клиентите си, е твърде закъсняло. В последните дни потребители сигнализират в социалните мрежи за подобен проблем със завишаване на цените на стоки непосредствено преди Черния петък и търговски обекти, включително магазини за детски стоки. Същевременно по-рано днес председателят на КЗП Димитър Маргаритов предупреди да се внимава с офертите за промоции и намаления, защото вместо да спестят средства, хората дори могат да бъдат натоварени с допълнителни разходи. \"Обикновено заблудата се крие зад гръмките надписи и големите числа, защото се оказва или че една пренебрежимо малка част от стоките в съответния магазин са с точно такъв голям процент отстъпка, или че стоката не е продавана на старата цена поне 30 дни преди това намаление\", заяви Маргаритов пред БНР. По думите му особено в предпразничната еуфория хората са в по-приповдигнато настроение и са склонни да заделят немалко средства за подаръци и дори са склонни да си купят нещо, от което реално нямат нужда заради рекламите за \"супер изгодна цена\".", "date": "2017.11.22", "title": "Игра или намаления преди Черния петък (допълнена)"}
{"url": "http://www.dnevnik.bg/photos/2017/11/22/3083570_snimka_na_denia_dobre_doshli_v_gazograd/", "text": "Българската анонимна група артисти Destructive Creation постави табели от противогази на входа на няколко града. \"Поставяне на табела с името на града, покрита с противогази, в подкрепа на борещите се за чист въздух организации, институции и хора\", обявява групата във  .", "date": "2017.11.22", "title": "Снимка на деня: Добре дошли в #газоград"}
{"url": "http://www.dnevnik.bg/bulgaria/2017/11/22/3083455_durjavata_se_razkoleba_v_pretenciite_si_kum_carskite/", "text": "След 5 години съдебни дела, водени от държавата, сагата с наследствените имоти на царската фамилия прави внезапен завой, за който все още няма официално обяснение. От Софийския градски съд (СГС) и от Софийския апелативен съд /САС потвърдиха пред \"Дневник\", че през последните дни са постъпили две молби от държавата - чрез министъра на регионалното развитие и благоустройството Николай Ненков. Първата молба е до Софийския градски съд, с която се иска спиране на делото за двореца Врана за 6 месеца \"до постигане на споразумение\". Втората молба е внесена в понеделник в САС с идентично искане - за спиране и на делото за Царска Бистрица. Делата бяха заведени от държавата при първото правителство на ГЕРБ, като най-настоятелен беше лидерът на партия партия Ред, законност и справедливост Яне Янев. В предизборната кампания през 2009 г. обаче не само РЗС, а всички партии начело с БСП записаха в предизборните си програми намерения за отнемане в полза на държавата на реституираното имущество на Симеон Сакскобургготски. Тогава - през декември 2009 г. - \"до приемането на специален закон\". Такъв закон не е приет и до сега, а в Европейския съд в Страсбург Сакскобургготски заведе дело срещу мораториума. Според мнозина юристи българската държава няма шанс в това дело, тъй като в случая забраната за разпореждане с имущество без посочване на правни основания е драстичен политически акт на посегателство върху правото на собственост. Делото за двореца \"Врана\", заедно със спора за 16-те хил. дка гори в Рила, още не са решени на първа инстанция. Делото за Царска Бистрица обаче, както и това за земеделското стопанство Врана, приключи и на първа, и на втора инстанция в САС в полза на държавата. Предстои обжалване пред Върховния касационен съд /ВКС/. Останалите три дела - за чифлика Кричим, хижата Саръгьол и къщата в Ситняково, приключиха на всички инстанции в полза на държавата. (Решение № 209 от 8 юни 2012 г. по дело № 673/2011 г.) по което върховните съдии казаха, че интендантството на цивилната листа на царя, на чието име са нотариалните актове на повечето имоти, е държавен орган, а не гражданска структура на монарха за управление на неговото имущество. Върховният съд взе това решение без да назначи правна, историческа и каквато и да е експертиза на интендантството. След това решение на ВКС всички по-долни съдебни инстанции започнаха каскадно да решават делата на същото основание, независимо от представяните допълнителни доказателства по всеки конкретен спор. Дворецът Врана заедно с парка от близо 1000 дка е първият реституиран имот на царското семейство - през 2002 г. кметът Стефан Софиянски го върна на царското семейство. След това Сакскобургготски дари 980 дка от парка на Столичната община. За отбелязване е, че от Освобождението насам сега  за първи път бе поставено под съмнение притежаването на лична собственост от българските царе. \"Дневник\" отправи днес въпроси към МРРБ, но все още няма отговор, за мотивите, с които е поискано спиране на делата за Врана и Царска Бистрица до постигане на споразумение. Един от въпросите към МРРБ е каква е общата сума, която е платена досега на адвокатските кантори за водене на делата от името на държавата.", "date": "2017.11.22", "title": "Държавата се разколеба в претенциите си към царските имоти"}
{"url": "http://www.dnevnik.bg/sport/2017/11/22/3083604_nikol_shercinger_e_ostanala_priiatno_iznenadana_ot/", "text": "Приятелката на Григор Димитров Никол Шерцингер направи първи коментар за представянето на българския тенисист след спечелването на титлата от финалите на АТП в Лондон. След като вдигна  трофея в английската столица  Димитров благодари на близките си, а певицата беше една от първите споменати, заедно с родителите му  Мария  и Димитър. \"Това е прекрасен период за него, след като спечели финалите на АТП. Благословена съм, че бяхме на едно и също място по едно и също време. Той (Григор Димитров) е прекрасен\", каза певицата пред Evening Standard. Тя също беше в Лондон, но покрай ангажиментите си като жури в музикалното риалити X-Factor нямаше как да присъства в зала \"О2 арена\". \"Тя не беше тук, но играе сериозна роля за моите успехи\", каза Димитров след спечелването на трофея. \"Не очаквах това (споменаването пред публиката в Лондон), но винаги съм му много благодарна\", добави Шерцингер. Тя също намери начин да отбележи успеха на тенисиста, като по време на рекламите в концерта на X-Factor  призова зрителите в залата да извикат: \"Поздравления, Григор Димитров\" . Димитров и Шерцингер са заедно от две години, а в началото на 2017 г. певицата придружаваше българина на турнира в София, който той спечели.", "date": "2017.11.22", "title": "Никол Шерцингер е останала приятно изненадана от жеста на Григор Димитров"}
{"url": "http://www.dnevnik.bg/politika/2017/11/22/3083610_karaiancheva_niamala_vreme_da_misli_dali_da_oglavi/", "text": "Новият председател на Народното събрание Цвета Караянчева нямала време да обмисля дали да приеме поста след като в петък предшественикът й Димитър Главчев подаде оставка. Това обясни тя в ефира на БиТиВи. От думите й се разбра, че сутринта в този ден е била посочена от премиера и лидер на ГЕРБ Бойко Борисов. Не е била питана, а й било казано \"хайде\". Тя обясни и че като станеш заместник на някого, трябва да си готов, че при определи обстоятелства може да се наложи да го заместиш. Нямаше време за колебание, цялата зала чакаше, трябваше бързо да се реагира, защото във вторник имахме среща и председателя на Европейския парламент Антонио Таяни(за която имаше риск залата да е празна заради напускането на БСП - бел. ред.). Според разказа на Караянчева самият Главчев имал възможност да избере дали да остане на поста и никой не му е налагал да подаде оставка. В отговор на въпрос тя уточни, че никой не може да бъде компетентен за председател на Народното събрание, винаги има какво да се учи. Вярно, че аз съм машинен инженер, но имаме добър правен отдел, колеги юристи, които са на разположение, човек не може да знае всичко, обясни тя. Отрече да има сделка с БСП срещу искането Главчев да подаде оставка. Междувременно пред БНТ председателят на парламентарната група на ГЕРБ Цветан Цветанов обясни, че рокадата на председателския пост в парламента е била обсъдена с представители на \"Обединените Патриоти\". Той изреди поименно присъствалите на срещата в отговор на въпрос на водещата, свързан с недоволството на Валери Симеонов, бе въпросът не е бил обсъден с Патриотите. В понеделник, 20 ноември, Симеонов коментира пред държавната телевизия, че е останал изненадан от оставката след като въпросът не е бил обсъден на заседанието на коалиционния съвет преди петък. Всеки има доста напрегнато ежедневие, когато има политическа ситуация, в която трябва бързо да се развива, може би тази комуникация не е най-добрата, но в случая присъстваха представители на \"Обединени Патриоти\", допълни Цветанов. Той обяви и че работи много добре с всички лидери на партиите в обединението и че коалицията е стабилна.", "date": "2017.11.22", "title": "Караянчева нямала време да мисли дали да оглави парламента"}
{"url": "http://www.dnevnik.bg/sport/2017/11/22/3083626_barselona_razreshi_na_vezenkov_da_igrae_za/", "text": "Ръководството на баскетболния \"Барселона\" пусна  Александър Везенков  да играе за България в световните квалификации, информира каталунският вестник \"Мундо Депортиво\". Според изданието крилото е отпътувал от Барселона, за да се присъедини към отбора. Той е минал преглед, който е показал, че е напълно здрав и е бил освободен. Националният отбор по баскетбол на България започва участието си в квалификациите с домакинство на Финландия на 24 ноември в \"Арена Ботевград\". Три дни по-късно съставът гостува на Исландия. На 22 февруари възпитанциите на  Любомир Минчев  посрещат Чехия, а на 25 февруари ще пътуват до Финландия. Последните два мача на националите са на 29 юни с Исландия вкъщи и на 2 юли в Чехия. \"Преди минути стана ясно, че ръководството на Барселона е решило да пусне българския си баскетболист Александър Везенков за мачовете на националния отбор от квалификациите за Световно първенство\", съобщиха около 20 часа от федерацията по баскетбол след запитване от \"Дневник\". Той ще се включи в тренировките на отбора от четвъртък. До последно не се знаеше дали Везенков ще може да играе за България, независимо, че не е включван в състава на \"Барселона\". В последните три седмици треньорът Сито Алонсо реши да не разчита на тежкото крило. \"Има проблем с Дий Бост и Александър Везенков. Почти сигурно Бост няма да го пуснат. За Везенков имам надежди. Разговарял съм и с треньора му, но не мога да кажа дали той ще дойде\", каза Минчев в началото на седмицата. Въпросът за участието на състезателя беше повдигнат от министъра на спорта Красен Кралев на работна среща с негови колеги от ЕС в Брюксел и президента на Международния олимпийски комитет (МОК) Томас Бах. Кралев и гръцкият заместник-министър по спорта Йоргос Василиадис повдигнаха темата за конфликта в европейския баскетбол между ФИБА и Евролигата, чиито спортни календари не са съгласувани, като това пречи на националните състезатели, участващи в мачовете от Евролигата, да участват в квалификациите на националните отбори. Именно фактът, че не участва в мачовете на  \"Барселона\"  е помогнал на Везенков да може да бъде освободен. Според \"Мундо Депортиво\" не така стои ситуацията със съотборника на Везенков Петери Копонен. Гардът на Финландия може и да не бъде освободен, въпреки че Спортното министерство на Финландия написа молба до президента на каталунците Хосеп Мария Бартомеу да освободи състезателя.", "date": "2017.11.22", "title": "\"Барселона\" разреши на Везенков да играе за националния отбор по баскетбол"}
{"url": "http://www.dnevnik.bg/biznes/2017/11/22/3083632_ot_toplofikaciia-sofiia_proverili_v_saita_na/", "text": "От \"Топлофикация\"-София са проверили в сайта на Агенцията по вписванията кой е собственик и какви са данните на осъдения от нея за неплатени сметки на жилище в \"Люлин\". Това се разбира от прессъобщение на дружеството след като по-рано днес  от Агенцията по вписванията обявиха , че официална справка не им е искана. Проблемът е в това, че  осъденият за неплатени сметки Стефан Иванов  от Смолян е пострадал вместо човек със същото име от София. От топлофикационното дружество посочват, че разполагат с разпечатка от Службата по вписванията, направена на 18.04.2013 г., където са посочени трите имена и собственото ЕГН на гражданина от гр. Смолян в качеството му на собственик на имота в ж.к. \"Люлин\". При наличието на публичен регистър, свободно достъпен за потребителите, необходимо ли е да се иска в специален порядък информация от Агенция по вписванията за всеки отделен казус, питат риторично от софийското дружество. И питат ако в представения от частния съдебен изпълнител документ за вписване е имало неточност по отношение собственика на имота и неговите лични данни, защо съдията по вписване не е отказал да впише акта на частния съдебен изпълнител. Освен това припомнят, че две съдебни инстанции са приели за достоверни документите, с които е заведено делото срещу длъжника. В \"Топлофикация София\" ЕАД работят компетентни служители, които следват строго изискванията на закона и процедурите, умеят да боравят с документи и официална информация и полагат необходимите усилия, за да не уронват престижа на компанията, заключават от компанията.", "date": "2017.11.22", "title": "От \"Топлофикация\"-София проверили в сайта на Агенцията по вписванията осъдения от нея"}
{"url": "http://www.dnevnik.bg/sport/2017/11/22/3083639_peru_moje_da_bude_izkljuchen_ot_uchastie_na_svetovnoto/", "text": "Националният отбор на Перу може да бъде изключен от участие на  световното първенство по футбол в Русия , твърди местният вестник \"Либеро\". Изданието отбелязва, че депутатът Палома Носеда е предложила законопроект, който да постави футболната федерация под контрола на държавата, а това е против правилата на ФИФА. Носеда е председател на Комисията за младежта и спорта, която внесе този проект в парламента на Перу. Тя иска всички спортни федерации да минат под пряко ръководство на Комисията. Според информацията на \"Либеро\" от ФИФА са притеснени от подобен развой и са поискали допълнителна информация от парламента и перуанската футболна федерация. Ако законът бъде приет то от Световната футболна асоциация ще бъдат принудени да извадят Перу от участие в Русия. Страната си заслужи да бъде сред 32-та участника на Мондиала догодина след  успех в плейофа срещу Нова Зеландия . Първата среща в Уелингтън завърши 0:0, а на реванша на \"Естадио насионал\" в Лима \"инките\" спечелиха с 2:0. Перу не е участвал на световно първенство от 1982 г. Това е втори сериозен удар за Перу, след като от началото на месеца капитанът на националния отбор  Хосе Паоло Гереро е със спрени права , заради съмнителна допинг проба. Ако Перу бъде спрян от участие на световното първенство, то вероятно мястото му ще заеме Италия. Четирикратният световен шампион загуби плейофа с Швеция с общ резултат 0:1. Потвърждение за този вариант обаче все още няма.", "date": "2017.11.22", "title": "Перу може да бъде изключен от участие на световното първенство в Русия"}
{"url": "http://www.dnevnik.bg/biznes/2017/11/22/3083641_bankata_za_razvitie_si_razreshi_da_kreditira_i_politici/", "text": "Държавната Българска банка за развитие занапред ще може да кредитира политици и да дава огромни заеми на отделни групи или фирми. Това излиза от промени в устава на институцията, съобщава  \"Капитал\" . Промените са такива, че според тях членът на националния съвет на БСП и бивш член на изпълнителното бюро на партията Георги Гергов не е свързано лице с нея. Според измененията за свързани лица ще се приемат само младежки, женски и други организации, както и създадени от самите партии лица за извършване на разрешената им по закон дейност. В края на 2016 г. банката даде заеми на контролирания от Гергов \"Международен панаир Пловдив\". Банката ще може да дава и гигантски заеми - от порядъка на 150 млн. лв., тъй като пада досегашното ограничение за кредит към едно лице или група от максимум 10% от капитала й, гласят нови текстове от устава. С промените се създава нов пост - главен изпълнителен директор, който според изданието, най-вероятно ще заеме Стоян Мавродиев. Той оглавяваше Комисията за финансов надзор в периода на фалита на КТБ, а от скоро е един от тримата изпълнителни директори на държавната банка. В надзорния съвет на институцията пък се правят персонални промени, като влизат бивши подчинени на Емил Караниколов от приватизационната агенция. В момента в качеството си на министър на икономиката той ресорно отговаря за Банката за развитие. От Надзорния съвет се освобождават Атанас Кацарчев, който е бивш зам. финансов министър, но от правителството на Сакскобургготски, и Кирил Ананиев, който също беше дългогодишен зам. финансов министър, а наскоро бе избран за министър на здравеопазването. На тяхно място влизат Митко Симеонов и Велина Бурска. И двамата са работили в Агенцията за приватизация. Третият член - зам.-министърът на икономиката Лъчезар Борисов, остава в надзорния съвет.", "date": "2017.11.22", "title": "Банката за развитие си разреши да кредитира и политици"}
{"url": "http://www.dnevnik.bg/sport/2017/11/22/3083681_chelsi_se_klasira_za_osminafinalite_v_shampionskata/", "text": "Челси\" си осигури участие на осминафиналите в  Шампионската лига  победа с 4:0 над \"Карабах\". Шампионите на Англия нямаха проблем срещу съперника си от Азербайджан и още до почивката водеха с два гола. Това е втори разгромен успех за англичаните, които победиха и на \"Стамфорд Бридж\" с 6:0. След пет мача \"Челси\" има 10 точки и не може да бъде изместен по-надолу от второ място. За 14-и път в последните си 15 участия тимът от Западен Лондон се класира сред 16-те най-добри. Два от головете за сините паднаха от дузпи, вкарани от Еден Азар и Сеск Фабрегас, а останалите два бяха дело на бразилеца Вилиан. Двубоят можеше да се развие и по друг начин, но в самото начало азерите пропуснаха два отлични шанса. Първо Мичел удари гредата след силен удар, а след това Ричард на свой ред не успя да се разпише, стреляйки над вратата. Интригата в срещата приключи още в 20-ата минута, когато капитанът на \"Карабах\" Рашад Сагидов получи директен червен картон. Той задържа откъсващия се сам Азар в наказателното поле и реферът Мануел де Соуса прецени да го изгони. Потърпевшият застана зад топката и я прати в десния ъгъл, където Ибрахим Сехич нямаше шанс да спаси. В 36-ата минута лондончани вече водеха с 2:0, след като Вилиан се разписа след пас на Еден Азар. За белгиеца това беше втора асистенция в турнира до момента, а освен това звездата на \"Челси\" има и три гола в петте изиграни двубоя. След почивката сините намалиха оборотите, а Антонио Конте, който се  оплака от програмата във Висшата лига , направи смени, за да запази някои основни играчи свежи. Той извади Азар и Маркос Алонсо, за да ги пази за двубоя с \"Ливърпул\" през уикенда. Въпреки това \"Челси\" отбеляза още два гола. В 72-ата минута Фабрегас се разписа от дузпа, отсъдена за задържане на Гараев срещу Вилиан. Нарушението започна извън наказателното поле, но свърши в него, а домакините протестираха за решението на рефера. За Фабрегас това беше 20-и гол в Шампионската лига, а халфът вече е четвъртия най-резултатен испански футболист в историята на турнира. Повече от него имат само Раул (71), Фернандо Мориентес (33) и Фернандо Торес (20). Крайното 4:0 оформи Вилиан пет минути преди последния съдийски сигнал. По-късно е другият двубой в групата между \"Атлетико\" (Мадрид) и \"Рома\". Римските \"вълци\" са втори в класирането с осем точки, а \"дюшекчиите\" са трети с три. \"Карабах\" има две точки след пет мача. В друг ранен двубой ЦСКА (Москва) победи \"Бенфика\" с 2:0. Успехът дойде след попадение на Георги Шченников и автогол на Жардел. Московските армейци вече имат девет точки и направиха крачка към продължаване напред. \"Бенфика\" пък е с пет поредни загуби. Българският национал Георги Миланов не беше в групата на ЦСКА заради контузия. Двубоят влезе в историята за стража на руския тим Игор Акинфеев. Той прекъсна серия от 43 срещи без суха мрежа в Шампионската лига. За последно Акинфеев не пусна гол на 1 ноември 2006 г. Срещу \"Арсенал\".", "date": "2017.11.22", "title": "\"Челси\" се класира за осминафиналите в Шампионската лига след разгром над \"Карабах\""}
{"url": "http://www.dnevnik.bg/sport/2017/11/22/3083673_manchestur_siti_e_platil_dopulnitelno_80_hiliadi/", "text": "Манчестър сити\" е ангажирал полицията в града за охрана на двубоя с \"Фейенорд\" от групите на  Шампионската лига във вторник вечер , съобщи BBC. Традиционно двубоите на Острова се охраняват от стюарди, но заради големия брой запалянковци от Холандия, които пристигнаха, от клуба са се обърнали към органите на реда. Разходите по ангажирането на полицията са на стойност 80 хиляди паунда и те са били покрити от клуба. Те съобщават, че 425 униформени са били изпратени в региона на стадиона, за да се грижат за реда. \"От Холандия пристигнаха около 4000 запалянковци на \"Фейенорд\", но инциденти нямаше въпреки големия им брой. Те пристигнаха навреме на стадион \"Етихад\", около 17 ч. местно време\", съобщават от полицията. Органите на реда обясниха, че охраната е била по-сложна, заради концерт на британската момичешка поп група Little Mix в \"Манчестър арена\" по същото време. \"Манчестър сити\" спечели двубоя с 1:0 след гол на Рахийм Стърлинг и постигна петата си поредна победа в групите на Шампионската лига, а за холандците това беше пета загуба, като тимът на Джовани ван Бронхорст още е без точка. По информация на РА \"гражданите\" са клубът в Англия, който е платил най-много за ангажиране на полицейски сили от сезон 2015/16. Разходите на \"Сити\" в този период са 944 хиляди паунда, а на \"Манчестър юнайтед\" - 925 хиляди. Това е второ голямо нашествие на гостуващи фенове на Острова за последните няколко месеца. През септември  20 хиляди запалянковци на \"Кьолн\" пристигнаха в Лондон  да подкрепят \"козлите\" срещу \"Арсенал\". Тогава придвижването им към \"Емиратс\" отложи началото на двубоя с един час. Феновете на \"Фейенорд\" се славят като едни от най-буйните в Холандия. През 2015 г. тяхното поведение донесе на клуба глоба от 50 хиляди евро след мач с \"Рома\". От полицията в Манчестър уточниха, че трима запалянковци са били арестурани преди двубоя. Те са били прибрани от органите на реда, защото са били в нетрезво състояние. \"Бяхме в града и през миналата година за мач с \"Манчестър юнайтед\", но и тогава полицията действаше на много високо ниво. В отношенията между феновете и органите на реда винаги има две страни, когато едните показват уважение, другите отвръщат със същото\", обясниха от фенските организации на клуба от Ротердам.", "date": "2017.11.22", "title": "\"Манчестър сити\" е платил допълнително 80 хиляди паунда на полицията в града за охрана на мача с \"Фейенорд\""}
{"url": "http://www.dnevnik.bg/bulgaria/2017/11/22/3082467_volen_siderov_otkri_sobstvena_galeriia_s_proizvedeniia/", "text": "Лидерът на партия \"Атака\" и съпредседател на парламентарната група на \"Обединени патриоти\" Волен Сидеров е вече и галерист. С червен килим, опънат на тротоара на ул. \"Граф Игнатиев\" 31 тази вечер, в къща от началото на века и с табела в стил сецесион се откри галерия \"Стил\", съсобственост на депутата и съдружника му Светлин Гогов. \"Идеята ни е да има едно място, където не само може да се разглежда изкуството, но и който има дори скромни възможности да закупи нещо от български класици\", обясни Сидеров на откриването, което беше уважено от бивши и настоящи депутати от партията му като Явор Нотев, проф. Станислав Станилов, Павел Шопов и Десислав Чуколов. \"Стил\" обаче изненада с първата си изложба \"Художници без граници\" с произведения на световноизвестни български художници, част от които са оскъдно представени в обществените колекции в страната. Включени са няколко произведения на Жорж Папазов, Жул Паскин, Иван Милев и Борис Георгиев, две рисунки на Златю Бояджиев, пейзаж на Никола Танев, непоказвана досега картина на Сирак Скитник, гипсова скулптура на Асен Пейков, както и и ранна рисунка на Христо Явашев-Кристо. \"Негови неща като рисунки, а не като пърформанси, много трудно могат да се намерят у нас\", заяви лидерът на \"Атака\". \"Това са българи, които са със световна слава, но в България за съжаление са не толкова признати, а да кажем понякога почти неизвестни\", посочи Сидеров, като допълни, че Жорж Папазов е искал да дари свои произведения на страната, но \"комунистически тъпанар\" във властта не ги приел. Целта на изложбата е да покаже, че в България е имало модернисти, които са проправяли път в световното изкуство, но са забравени. \"Днес много трудно можем да се сетим за Сирак Скитник\", смята лидерът на \"Атака\". Редом с тях в галерията са показани и фоторепродукции на три картини на самия Сидеров от 70-те години. Той обясни, че е свързан с изкуството от ранна възраст и откриването на галерия за него не е \"прищявка\". Произведенията в първата изложба, оказа се, не се продават. Те са от частна колекция, но чия - не се разбра, тъй като въпросът на журналисти подразни лидера на \"Атака\", а впоследствие част от антуража му прегради пътя конкретно на репортера на \"Дневник\". Все пак стана известно, че не са негови или на съдружника му Светлин Гогов. Г-н Гогов, чийто баща е работил дълги години като счетоводител на Съюза на художниците обаче, също разполага с колекция, част от която ще бъде предложена за продан около Коледа. Става дума за творби на художници като Сирак Скитник, Ненко Балкански, Иван Ненов. На въпрос на друга медия г-н Гогов предположи, че цените ще бъдат в рамките на стотиците левове, а не на хиляди, тъй като такъв е средният български стандарт. \"Светлин Гогов е потомствено свързан с художниците - баща му е там основен фактор, има много неща, които са подарявани и натрупвани през годините, които могат да се предлагат на хората с идеята, че изкуството трябва да е достъпно\", заяви Волен Сидеров. \"А не както стана, през 90-те години особено, по времето на бурния капитализъм - получи се един парвенюшки интерес към изкуството, българските автори започнаха да се затварят, да бъдат изкупувани от новобогаташите по разни тайни места, заключени под девет ключа. Картините трябва да са сред хората.\" Работното време на галерията е до 19 ч.", "date": "2017.11.22", "title": "Волен Сидеров откри собствена галерия с произведения на Кристо, Жорж Папазов и свои творби"}
{"url": "http://www.dnevnik.bg/bulgaria/2017/11/22/3082896_noviiat_predsedatel_na_vurhovniia_administrativen_sud/", "text": "Новият председател на Върховния административен съд (ВАС) Георги Колев започва седемгодишния си мандат с официалното встъпване в длъжност. Той ще поеме властта в инстанцията, която контролира всички актове на изпълнителната власт, от Георги Колев, който оглави съда през 2010 година. Чолаков беше избран и от стария, и от новия състав на Висшия съдебен съвет, с 20 гласа \"за\". До избор два пъти се стигна, след като президентът Румен Радев реши да върне процедурата след първия вот, защото той се проведе по-малко от месец преди изтичането на мандата на съдебния съвет. Според държавния глава е трябвало изборът да се случи от новия състав на кадровия орган и затова той използва правото си на вето. При повторното изслушване (в което участва само Чолаков, а не и другият кандидат Соня Янкулова), Чолаков о тново получи  и повече от необходимото мнозинство. От четвъртък Колев, ще се върне като редови съдия във върховния административен съд. Съдийската колегия уважи молбата му във вторник и го  награди със златен личен почетен знак , въпреки някой изказани съмнения до колко го е заслужил. Във вторник пък президентството съобщи, че държавният глава  Румен Радев се е срещнал с Чолаков. Кой е Георги Чолаков От 25 години общ юридически стаж е работил като съдия 10 години, тъй като два пъти е напускал съдебната система - веднъж за да стане адвокат, втория път - нотариус в Балчик. Във ВАС влиза през 2012 г. чрез т. нар. външен конкурс. Справка на Етичната комисия посочва, че е имал две проверки по сигнали до звеното \"Антикорупция\" на Софийската градска прокуратура, но са приключили с отказ за образуване на досъдебно производство. Имало е и две жалби от един и същи подател до ВСС за процесуални нарушения по дела, но съветът не е установил да е нарушил Етичния кодекс на магистратите. Председателят на съда Георги Колев го назначава за ръководител на Четвърто отделение на съда, а миналата седмица го направи и свой заместник. Чолаков беше издигнат за кандидат от общото събрание на съдиите от ВАС и с помощта именно на Георги Колев. В последния момент правилата за издигане на кандидати бяха промени и гласуването стана явно - нещо, което за част от магистратите от върховния съд беше форма на натиск. Колев беше и един от най-яростните защитниците на Чолаков. Зад него при първия избор застана и главният прокурор Сотир Цацаров. Последно Чолаков участва  като председател на състава на съда , който сложи скандален край на казуса с уволнението на покойния прокурор Камен Ситнилски. Петчленен състав на съда прие точно обратното на досегашната си практика, че наследниците на Ситнилски, който почина през април 2016 г., нямат правен интерес да встъпят като негови правоприемници в заведеното от него дело срещу уволнението му", "date": "2017.11.22", "title": "Новият председател на Върховния административен съд започва седемгодишния си мандат"}
{"url": "http://www.dnevnik.bg/tehnologii/2017/11/22/3082311_koi_e_nai-dobriiat_smartfon_na_godinata/", "text": "Едва десетилетие след премиерата на оригиналния iPhone смартфоните се превърнаха в най-важните и лични устройства, които всички притежаваме. Именно тази ключова роля в ежедневието, която им дадохме, прави избора на нов телефон толкова сложен. Той винаги започва с най-простия-сложен въпрос - кой е най-добрият смартфон? Отговорът му обаче не е никак елементарен и върви със серия уговорки. Най-важната е, че трябва да се перифразира - \"кой е най-добрият телефон от висок клас?\" или \"кой е най-добрият телефон от среден клас?\". Така отговорът става една идея по-лесен, макар че изборът си остава все така голям. Затова от HiComm подбрахме и тази година нашите фаворити, а изборът на победител оставяме на вас в инициативата ни  HiEnd EPA 2017-2018  (най-добрите технологични продукти на годината) - може да гласувате  тук , има и награда за един от участниците (вижте повече в края на текста). Представяме ви и селекцията на състезаващите се телефони.  Люта битка на върха Apple и Samsung са компаниите, които доминират най-скъпия сегмент при смартфоните.  е най-големият модел на калифорнийската компания, който вече може да се зарежда безжично и има нов стъклен дизайн. Към това добавяме една от топ двойните камери на пазара и изпълненият с нови трикове iOS 11 и получаваме един от най-добрите модели на пазара, който обаче изглежда демоде.  е неговият визуално напомпан брат или братовчед, с още малко по-добра камера и изцяло нова философия в управлението, но той е прекалено нов, за да имаме адекватна оценка на качествата му. Не е това положението със  , който приковава вниманието с великолепен 6.3-инчов QHD екран, който почти буквално се излива от предния панел. Другият важен елемент е стилусът S Pen, който позволява да рисувате, водите бележки и какво ли още не с голяма прецизност и лекота. Камерата и тук е двойна, с оптично приближение, портретен режим и изумително качествени снимки. Това и все по-приятният и изчистен софтуер, който е и лесен за ориентиране, са водещи аргументи за модела. Ако още сте от хората, които подценяват  . Ами, спрете.   е неговият чип, който прави много сложни неща, за да може телефонът да използва изкуствен интелект и невронни мрежи, за да прави полезни неща. Най-видимото е при камерата, която е в крак с модата и е двойна, но и разработена заедно с Leica. И тук можете да очаквате великолепни кадри, които да разглеждате на още един великолепен 6-инчов безрамков екран. Най-любими обаче остават монохромните снимки, които са качествени, но и със специфичен дух. Извън модните тенденции сред топ моделите са HTC и Sony. Топ моделите и на двете компании имат рамки около екраните си и само по една камера. Но пък каква камера. При   тя има специална памет, която й позволява да прави видео с 960 кадъра в секунда. Така 0.2 секунди се превръщат в 3 секунди на плавно и красиво движение, доскоро възможно само с камери за хиляди долари. Другият коз на XZ1 е способността да сканира обекти, от които да създава 3D модели, които после можете да отпечатате с 3D принтер. Има режими за сканиране на лице, цяла глава, храна или произволен обект.  от своя страна е с интересен дизайн, базиран изцяло на стъкло. В металната му рамка обаче се крият сензори, чувствителни на натиск, които позволяват да управлявате определени функции със стискането на телефона. Edge Sense е името на тази възможност, като така можете да включвате камерата или фенерчето, например. И като споменахме камера - да, и тук снимките са невероятни, нищо че е само една. Накрая, но не на последно място е  , който всъщност е пионер в толкова много неща. LG бяха сред първите, които използваха двойна камера, в случая втората е за по-широкоъгълни снимки и клипове. Също така бяха първите с безрамков екран, който си има съответната резолюция и качество. Сигурно забелязахте, че не споменах мегахерци, гигабайти и подобни мерки за скорост и обем, типични за смартфоните доскоро. Причината е, че за топ моделите през 2017 това просто не е проблем. Да - Apple, Huawei и Samsung (на определени пазари) се отличават с това, че сами произвеждат чиповете си. Но за нормалните хора е по-важно, че всички тези чипове работят бързо и надеждно. Затова и неща като дизайн, камера и някоя по-отличителна функция са много по-важни елементи, които могат да паснат на различни хора.  Зверствата по средата Истината обаче е, че ако на върха борбата е безмилостна, то в средния ценови клас ситуацията е още по-напрегната. Именно тук някъде се срещат психологическите граници за \"нормална\" цена на един смартфон и практическите способности за бърза и надеждна работа. Затова и има аномалии като   и  . И двата модела ценово са във високия среден клас, но технически са готови да се конкурират с най-луксозните модели. Топ чипове, много памет и двойни камери с оптично приближение са сред плюсовете и на двата. Xiaomi обаче залагат на по-малък 5.2-инчов екран и дизайн със стъклени страни, докато OnePlus продължава с метал и 5.5-инчов екран. Другата основна разлика е софтуерът, който в OnePlus е близък до оригиналния Android, докато Mi6 е по-трудно разпознаваем. Huawei не отстъпва и в тази категория с компактния  , който може да е в зелен или син цвят, освен обичайните златни, черни, бели и т.н. Хардуерно той е с миналогодишните топ чипове на компанията, но също има двойна Leica камера и портретен режим. Макар да не се отличава сам по себе си   е един от по-интересните смартфони въобще. Оборудван с чист Android, добри спецификации за телефон от среден клас и не особено впечатляващи камери, той поддържа Moto Mods. Това е система от допълнителни модули, който се \"лепват\" за гърба му с магнити и отключват доста интересни функции. Така например има неща като колонка, 360-градусова камера, външна батерия, геймпад и други, които можете просто да закачите за телефона и той да се преобрази. И все пак отговор? На фона на нещата, които се предлагат, въпросът за най-добрия телефон наистина е сложен. Въпреки че тествам лично почти всеки нов смартфон не мога да дам еднозначен отговор, заради което и винаги правя кратко обяснение на отличителните белези. Хубавото е, че така има правилен отговор за нуждите на всеки, дори на закоравелите фенове на дадена компания. Тези предложения са част от инициативата ни  Entertainment Product Awards , където можете да дадете своето мнение, с което да изберем любимеца на публиката. Накрая, на 1 декември, освен, че ще наградим най-добрия смартфон, ще подарим и един пълен комплект за гейминг, който ще пренесе един късметлия не просто в света на игрите, а дори още по-дълбоко - във виртуални светове. Голямата награда е PlayStation 4 Pro с PlayStation VR и PlayStation Camera. Решихте ли вече  за кой телефон ще гласувате  ?", "date": "2017.11.22", "title": "Кой е най-добрият смартфон на годината"}
{"url": "http://www.dnevnik.bg/detski_dnevnik/2017/11/22/3081228_da_otgledash_grigor_dimitrov/", "text": "Да следваш мечтите си и да обичаш това, което правиш. С тази нагласа Григор Димитров изминава пътя от очертания с тиксо корт в хандбалната зала в Хасково до третото място в света. През целия път до върха той е подкрепян плътно от родителите си. Въпреки че идва от спортно семейство, Димитров никога не е бил натоварен с огромни родителски амбиции. И вероятно това е причината да продължава толкова силно да обича своята първа голяма любов - тениса. \"Никога не съм имала амбиции. Просто го питах какъв иска да стане като малък и той каза: \"Искам да стана тенисист.\" Играех с него, тичах с него, защото ми харесваше това, което прави. Такова беше моето усещане. А и моята работа, като учител по физическо, е да провокирам децата да се занимават и да развиват качествата си. Беше голямо забавление\", разказва майката на Димитров - Мария Димитрова, в интервю за \"Дневник\" преди  полуфинала с Джак Сок в Лондон . В неделя българският тенисист  спечели най-престижния турнир извън Големия шлем - финалите на АТП . Той стана първият дебютант, който печели надпреварата на осемте най-добри, от Алекс Кореча през 1998 г. насам. След страхотното представяне в Лондон - пет победи от пет мача,  Димитров се придвижи до третото място в световната ранглистата  и завършва годината зад двамата най-успешни тенисисти в историята - Роджър Федерер и Рафаел Надал. Най-силната прегръдка  Последна точка в турнира и Григор Димитров се свлича на земята в \"О2 арена\", обзет от силно вълнение и бушуващи емоции. Следва задължителният поздрав със съперника и съдията. И тогава идва ред на първото действие \"извън протокола\" - българският тенисист се засилва, прескача рекламната система и неподправено прегръща майка си, а след това и баща си. Личен момент, разкриващ любов и благодарност. Жест, който казва много, без да са необходими думи. Защото там - извън \"О2 арена\", светът на спорта е изпълнен със свръхамбициозни родители, които искат чрез децата си да изживеят своите неосъществени мечти. Често пъти те са готови на всичко - дори на психически и физически тормоз, за да отгледат професионален спортист. Подобни методи нерядко водят до резултат, но правят така, че децата да намразят това, с което се занимават. Като учител по физическо и майка на най-успешния български спортист в момента, Мария Димитрова често се сблъсква с огромни родителски амбиции. \"Страшно е.  , по какъв начин да ги предизвикват, какви думи са подходящи за детето, как да ги мотивират. Всичко трябва да им се разкаже като приказка\", казва тя. В спорта винаги съществува риск талантът да не се реализира. Особено в тениса малцина са тези, които успяват да \"оцелеят\". Мария Димитрова обаче споделя, че никога не е имала съмнения в пътя, който синът ѝ сам си е избрал, и не се е опитвала да го тласне в една или друга посока. Детските мечти Голямото желание на родителите на българския тенисист е било той да развива своя талант и да следва мечтите си. \"Абсолютно винаги сме били зад гърба му. Това беше неговата мечта, а и наша мечта, защото той това искаше. Нашата роля беше да сме до него и да помагаме. Всичко е било, защото той го е искал, това е неговото желание, неговата любов\", разказва тя. \"В очите на детето винаги можеш да откриеш какво харесва, да усетиш неговата тръпка.   Можеш да разбереш всичко за тях, трябва само да погледнеш в очите им\", казва още Димитрова. Като повечето родителите семейството на Григор Димитров също е държало най-много на училището. \"Това беше най-важното за нас. Ние държахме първоначално на образованието, но после видяхме, че приоритетът е тенисът и вече нямаше как.\" Въпреки това те са успели да го мотивират да продължи да учи покрай всекидневните тренировки. \"Ходеше на допълнителни уроци по български език, по математика, по английски. Бяхме решили да кандидатства в езиковата гимназия, където аз съм преподавател, за да може да се мотивира да учи. След тренировките ходеше на уроци, с колелото. Беше взел нещата присърце. Беше мотивиран да чете, да се усъвършенства\", разказва Мария Димитрова. По думите ѝ това е оказало голямо влияние върху по-нататъшното му отношение към работата. С доверие и разбиране Когато е на 13 години, Григор Димитров напуска дома си, за да премине към следващия етап в развитието си като тенисист. \"Най-голямото ми притеснение беше, че не знам какво прави. Но му имахме доверие. Допусках, че възможностите са хиляди, но му имахме доверие. Знаехме, че той е там, че се чувства добре, че колкото и да е трудно, това е неговото желание, мечтата му.\" А как се преодолява тийнейджърският бунт, когато си се насочил към големия спорт и нямаш право на отпускане? \"Просто изчакахме моментът да мине. Всичко се изживява. Не съм се опитвала да го контролирам и да му казвам какво да прави.  \" Според нея в това да си родител на професионален спортист няма минуси, а само плюсове. \"Това е удоволствие, огромно удоволствие. Нещо невероятно. Всеки ден е различен, всеки ден е променящ. Всеки ден трябва да се грижиш, да го наблюдаваш, да го подстрекаваш, да му даваш сили, да го мотивираш.\" Българският тенисист вероятно е наследил от своята майка желанието да обикаля света и да доказва себе си на голямата спортна сцена. \"Аз също като малка съм искала да стана известна волейболистка, да играя, да пътувам, да обикалям. Преследвах една мечта, която беше трудна за осъществява\", спомня си тя. Мария Димитрова не смята, че професията, която синът й си е избрал, ги е лишила от нещо в отношенията им. \"Между нас винаги е имало взаимна подкрепа и обич. А сега, в такива моменти, е дори още по-силна.  \" Що се отнася до философията, която са следвали при отглеждането на Григор Димитров, неговите родители са искали той да притежава \"всичките нормални човешки качества\". \"Да помага, да бъде всеотдаен, да бъде състрадателен, да обича това, което прави\", споделя майка му. Е, и на някои чисто практични уроци. \"Да се научи да готви, да се научи да чисти, да си подрежда дрехите\", допълва с усмивка Мария Димитрова.", "date": "2017.11.22", "title": "Да отгледаш Григор Димитров"}
{"url": "http://www.dnevnik.bg/bulgaria/2017/11/22/3082832_ednata_truba_na_tunel_vitinia_shte_bude_zatvorena/", "text": "От 9 ч. до 16 ч. днес ще бъде спряно движението в тръбата за Варна на тунел \"Витиня\" на автомагистрала \"Хемус\". Ограничението е за извършването на изпитвания на носимоспособността на мостовото съоръжение веднага след тунела, което беше ремонтирано през последните месеци, съобщи агенция \"Пътна инфраструктура\". По време на изпитването автомобилният трафик се пренасочва двупосочно в тръбата за София. Тежкотоварните автомобили над 10 т продължват да преминават по задължителния обходен маршрут по път I-1 Ботевград - София.", "date": "2017.11.22", "title": "Едната тръба на тунел \"Витиня\" ще бъде затворена заради изпитвания"}
{"url": "http://www.dnevnik.bg/analizi/2017/11/22/3081646_budeshteto_na_bulgariia_mejdu_shengen_i_vaterlo/", "text": "Ако в нощта на 17 срещу 18 юни 1815 г. не беше валяло дъжд, съдбата на 19 век щеше да изглежда другояче\", пише Виктор Юго в \"Клетниците\" за провала на Наполеон при Ватерло. С тази загубена битка и абдикацията му започва реставрацията на абсолютната монархия на Бурбоните, свалени от Френската революция през 1789 г.  Точно два века по-късно, през 1989 г., пада тоталитарният режим в България и се ражда надеждата, че свободата и демокрацията ще помогнат на българите да преодолеят своето изоставане спрямо богатия Запад. След първите седем \"якобински\" години страната ни започна бързо развитие, когато си постави ясна цел – членство в Европейския съюз. Но с постигането й започна голямото лутане и политическо безвремие. Така следващата ни цел - Шенген, се оказа непостижима, a вместо това чрез инженирана носталгия започна реставрация на практики от комунизма. И както при Ватерло два века по-рано, през 1815 г., последният опит да се пресече тази реставрация на стария ред -  радикална съдебна реформа чрез промяна на конституцията -  завърши с провал. Ако на 9 декември 2015 г. над 200 народни представители не се бяха отметнали от постигнатото по-рано съгласие за реформа, Всъщност разстоянието между Шенген и Ватерло е по-малко от 300 км, но за България може да станат начало и край на надеждите ни да влезем в европейската първа класа. Дотук се стигна, защото политиците ни удобно забравиха, че влязохме в ЕС, без да изпълняваме най-важния копенхагенски критерий за членство – върховенството на правото. Няколко режисирани акции срещу организираната престъпност изпълниха целта си да убедят скептиците в Европа, че България ще направи съдебна реформи. И ни приеха заедно с Румъния, но  с механизъм за наблюдение . Тогава едва ли някой в ЕС е мислил, че този тригодишен механизъм ще продължи над десетилетие, без да се появят основания за неговото отменяне. И към днешна дата - въпреки десетките доклади, нови органи за борба с корупцията, заклинания за преборването й - няма осъден нито един политик, а хората по високите етажи на властта се чувстват недосегаеми. Сега по конгреси,  пресконференции  и медии пак се сипят заклинания за двойните стандарти в ЕС, които ни държат извън Шенген въпреки изпълнените технически критерии. Домашната политическа мисъл отказва да разбере значението на доверието за общата европейска сигурност и Затова пък вместо реформа започна реставрация на авторитарните практики на комунистическия режим. Усилията за по-нататъшна интеграция в Европейския съюз бяха подменени с приказки за стабилност и фокус върху еврофондовете като консумация на членството. Така България изгуби посока, а политиката стана просто бизнес. Но пагубният удар от това политическо живуркане се стоварва върху държавните институции, вече изцяло подчинени не на правила, а на договорки. Този процес започна с неформално нарушение на законите около сагата с КТБ, но постепенно еволюира до формалната им промяна, за да паснат на някаква моментна договорка. И така до следващата договорка,  докато бяха изцяло изпразнени от дух и морал. Вместо еволюция на пародийните институции постепенно пародиите се институционализираха. И така без върховенство на правото вече нямаме либерална демокрация. Лека-полека изчезват и свободата на словото, и правата на човека.  И докато при либералната демокрация решава \"ние, народът\", то при т.нар. суверенна демокрация управлява \"аз, държавата\". В България наблюдаваме интересен хибрид между двете: по форма демокрацията е уж либерална, но по съдържание е по-скоро \"суверенна\". Често наричаме този хибрид фасадна демокрация. Нещо като Източен Запад. Тя е внос \"първо направление\" от Изток, а само членството в ЕС и НАТО все още държи фасадата на \"суверенната\" демокрация да не падне. Уж суверенът избира представителите си във властта, но на практика ги назначават политиците.  А след това с медии, моркови и тук-там с \"тояга\" карат суверена да гласува за тях. За съжаление тази фасадна демокрация няма алтернатива без помощ от медиите, а достъпът до тях е контролиран. И не се вижда как системата може да се отпуши. - друг оснoвен критерий от Копенхаген. Не може да се правят инвестиции без минимална сигурност за тяхната възвращаемост. Неправомерните административно-силови актове на публичните власти и слабата защита на частната собственост от съдебната система правят политическия риск непоносим и обезсмислящ каквато и да било инвестиционна дейност. След като България изгуби инвестиционния си кредитен рейтинг при правителството на Орешарски, последва драстичен спад на чуждите инвестиции, компенсиран частично единствено от усвояването (колко точна дума!) на еврофондовете. Техният фундаментален смисъл за политиците дори стана акцент на българското европредседателство: запазването на кохезионните фондове. На първо място, геополитическият. Изходът от противоборството между Русия и Запада ще определи посоката на нашето развитие. Инстинктът за самосъхранение на нашите политици сменя позициите им дори в рамките на един ден в опит за \"баланс\" между големите сили сякаш за да не останат \"капо\" при следващото раздаване на картите. Това е причината за общото чувство за липса на посока на развитие на държавата. На второ място е навлизането на технологиите в публичната сфера. Става въпрос не толкова за електроното правителство, чието въвеждане в момента е висш наивитет, а за електронното гласуване. То има потенциал на game changer в посока честни избори и масово участие на българите в чужбина, но може да позволи тотална подмяна на вота при сегашното ниво на държавност. На трето място, макар и в по-далечна перспектива, е чисто поколенческата смяна на сегашните политици с по-образовани хора с друго мислене и без баласта на миналото. В цялата история на Третата българска държава няма по-успешен от периода между 1997 и 2007 г.: близо пет пъти ръст на БВП в щатски долари. А той беше успешен, защото българските политици бяха впрегнати с голям натиск отвън да приведат държавата в годност за Европейския съюз. Няма как да се повтори този период без същите системни усилия за постигането на следващата голяма цел - България да стане част от ядрото на Европа –  еврозоната. Смисълът е не просто целта, а движението към целта. Шенген е първата крачка и без нея е безсмислено да мечтаем. Това е непосредствената задача на българската държава в момента. Само така може да се върне изгубеното усещане за цел и посока, усещане за държавност. За тази крачка България явно има нужда от лидери, за които принципите са над личните интереси. Готови за битки вместо за безпринципни сделки за оставане във властта. Не консенсусни заради лично оцеляване, а с кауза в политиката. Без такива лидери вместо към Шенген България ще продължи към Ватерло.", "date": "2017.11.22", "title": "Бъдещето на България: между Шенген и Ватерло"}
{"url": "http://www.dnevnik.bg/bulgaria/2017/11/22/3082894_tihomulkom_i_s_mesec_zakusnenie_varna_pokaza_neshto/", "text": "След дълго отлагане и няколко отказа за предоставяне на информация част от работната визия на градската магистрала \"Васил Левски\" във Варна най-сетне се появи в сайта на местната администрация. Парите за реализацията на проекта в размер на 80.5 млн. лв. бяха отпуснати от правителството още на 11 октомври т.г. За какво и как ще бъдат похарчени те все още не е съвсем ясно. Публикацията на проекта е направена на 13 ноември. Тя съдържа графична част и три компютърни визуализации. Липсват проектно–сметна документация, количествено–стойностни сметки и ред други важни документи. в публикуваната графика е и информационното й каре. Според отразеното там тя би трябвало да е изготвена... през ноември 2007 г. Независими експерти, чието мнение \"Дневник\" потърси, смятат, че представеният проект на стойност над 113 млн. лв. е правен набързо и на парче. Според тях той не е изработен върху кадастралната карта на трасето на булеварда, а върху нейна снимка. Една от най-големите неясноти в проекта е кръговото кръстовище, в което се пресичат бул. \"Васил Левски\", ул. \"Георги Пеячевич\" и трасето на бъдещия скоростен бул. \"Варна\". То е залегнало в Общия устройствен план на града. Градската магистрала би трябвало да преминава над проектираното сега кръстовище и да оформя подхода към бъдещ мост над Варненското езеро (т.нар. втори Аспарухов мост, бел. ред.). В представения сега проект липсва разработка на надлеза, а това издава само на кръстовището без ясна визия за бъдещето му според отразеното в Общия устройствен план на Варна. В публикувания проект явно има и несъответствия в регулационните граници на бъдещия булевард \"Васил Левски\". За това говорят тротоари, чиято планирана ширина не отговаря на стандартите, зададени със Закона за устройство на територията. За да бъдат коригирани, в бъдеще явно ще се наложат допълнителни промени на регулационните граници, но и допълнителни разходи. Т.нар. линии на отчуждение не преминават върху имотите, които трябва да бъдат откупени от собствениците им за изграждане на кръстовището на булевардите \"Васил Левски\" и \"Сливница\". При това положение част от кръстовището ще бъде строено върху частни терени. община Варна допусна и при проектирането на неосъществения и до този момент бърз автобусен коридор (BRT), част от проваления проект за интегриран градски транспорт. Той бе на стойност 115 млн. лв. Според кореспонденция между изпълнителите на трасето и ръководителя на проекта Биляна Якова работата по коридора е била фатално забавена пак от лошо проектиране. При него частни имоти се оказаха в средата на планираните кръстовища. За абсурдите на пропадналия проект \"Интегриран градски транспорт\" сега напомнят и велоалеите по трасето на бул. \"Васил Левски\". Както в първия случай, когато предизвикаха вълна от иронични публикации в медиите, сега те отново прекъсват внезапно в кръстовищата без яснота къде продължават, сливат се с тесни пешеходни подходи или изобщо изчезват в някои участъци от булеварда. В публикувания проект липсва частта за осветлението му, не е ясно и как става пешеходното пресичане край кръговите кръстовища. Пак според чертежите на бул. \"Васил Левски\", публикувани на сайта на община Варна, в трасето му остават паркинг и две от обслужващите сгради на стадион \"Спартак\". За неговото възстановяване на 30 октомври правителството отпусна 1 млн. лв. По данни на местната администрация проектът, който сега е поместен на сайта й, струва Той е преработен вариант на друг, изработен преди години, но на двойно по-ниска цена. Представеният сега проект обаче издава прибързана работа в последния момент. А бързането вероятно има обяснение. Ако работата по новото трасе на бул. \"Васил Левски\" върви без повече проблеми, тя трябва да навлезе във финална фаза през 2019 г., когато ще се проведат редовните избори за кметове и местни органи на властта. Бъдещият булевард безспорно ще бъде сред основните елементи в Нейният неофициален слоган във Варна вече беше подсказан от премиера Бойко Борисов. По време на среща с младежката организация на партията си в града през април т.г. той каза: \"Сега поне не можете да се оплачете, че на Бургас се полага повече, отколкото на Варна. Над 300 млн. лв. са инвестициите в града, всичко живо е разкопано. (...) Убеден съм, че до две години ще се стопи разликата с другите по-големи градове и Варна ще застигне София, Пловдив и Бургас\".", "date": "2017.11.22", "title": "Тихомълком и с месец закъснение Варна показа нещо като проект на бъдещия бул. \"Васил Левски\""}
{"url": "http://www.dnevnik.bg/sviat/2017/11/22/3082694_putin_erdogan_i_rohani_shte_obsudiat_sudbata_na_siriia/", "text": "Руският президент Владимир Путин приема днес колегите си от Турция и Иран, Реджеп Тайип Ердоган и Хасан Рохани, за да обсъдят бъдещето на Сирия след разгрома на \"Ислямска държава\". Посещението на Ердоган и Рохани в Сочи идва след четиричасова среща на Путин със сирийския му колега Башар Асад. В същия град двамата разговаряха за пръв път от 2015 г. насам. Според в. \"Уолстрийт джърнъл\" срещата между трите страни освен начин за укрепване на руските позиции в Близкия изток е и възможност да се постигнат договорености за облика на следвоенна Сирия. Според прессекретаря на Путин Дмитрий Песков, цитиран от ТАСС, на срещата с Асад руският президент е подготвил почвата за решения, които може да бъдат взети на тристранните разговори. При съгласуване на утрешната среща Путин увери събеседниците си, че Москва ще разговаря със сирийското ръководство, за да е сигурно, че евентуалните договорености \"ще са жизнеспособни и няма да увиснат във въздуха\", напомни прессекретарят на Путин. \"И тъкмо за да изпълни тези уверения, Путин прие своя сирийски колега в Сочи\", обясни той. Вчера Песков отказа да отговори на журналистически въпрос как вижда Москва бъдещата роля на сегашния сирийски президент. \"Ролята на Асад може да вижда само народът на Сирия... нито Русия, нито някоя друга страна\", обясни той пред журналисти. Същевременно след срещата с Асад Путин е разговарял с американския си колега  Доналд Тръмп  и саудитския крал Салман, съобщиха представители на Москва. ", "date": "2017.11.22", "title": "Путин, Ердоган и Рохани ще обсъдят съдбата на Сирия в Сочи"}
{"url": "http://www.dnevnik.bg/razvlechenie/2017/11/22/3082741_geroite_ot_zamruznaloto_kralstvo_se_vrushtat_na_ekran/", "text": "Любими образи от \"Замръзналото кралство\" - хитовата анимация на \"Дисни\" от 2013 г. - ще се върнат на екран с нов късометражен филм, съобщават разпространителите от \"Форум филм\". 20-минутният \"Коледа с Олаф\" е подарък на студиото за празниците и ще бъде прожектиран в кината заедно с \"Тайната на Коко\" - новата пълнометражна анимация на \"Пиксар\". \"Замръзналото кралство\" отнесе два оскара - за анимация и оригинална песен (Let it Go), и накара милиони деца по света да си припяват мелодиите от филма. \"Коледа с Олаф\" съдържа четири нови композиции, изпълнени от Джош Гад (Олаф), Кристен Бел (Анна) и Идина Менцeл (Eлза). В новото филмче едноименният снежен човек се отправя в търсене на най-забавните коледни обичаи, след като се оказва, че двете момичета нямат свои собствени семейни традиции. Режисьори са носителите на \"Еми\" Кевин Дитърс и Стиви Уермър-Скелтън. \"Коледа с Олаф\" ще бъде прожектиран само и единствено заедно с новата анимация на \"Пиксар\" \"Тайната на Коко\", който тръгва по кината на 24 ноември. \"Дневник\" и \"Форум филм\" пък дават възможност на читателите да спечелят оригинални награди от  \"Тайната на Коко\"  със  своята киноигра . Отговорете на  въпроса  до последните минути на неделя, 26 ноември, и ще влезете в томболата за чанти, блутут колонки, рамки за снимки и несесери.", "date": "2017.11.22", "title": "Героите от \"Замръзналото кралство\" се връщат на екран с \"Тайната на Коко\""}
{"url": "http://www.dnevnik.bg/biznes/2017/11/22/3082837_deputatite_shte_reshavat_dali_da_zapaziat_praga_za/", "text": "Второто четене на промените в  няколко данъчни закона,  които правителството предлага с проект за изменения на Закона за ДДС, са в дневния ред на парламента за тази седмица. Сред множеството предложения на правителството е намаляването на прага за плащанията в брой от 10 хил. на 5 хил. лв. Финансовото министерство опитва за втори път тази година да намали сумата, но  през лятото вече беше бламирано.   Сегашният текст беше отхвърлен от водещата комисия по бюджет и финанси като единствено представителите на ГЕРБ застанаха зад министъра си. Друг според текст се очаква да стане и отпадането на 5-процентната отстъпка за физическите лица при подаването на данъчна декларация онлайн.  Мотивът на финансовия министър Владислав Горанов беше, че повечето хора и без това подават е-декларации и администрацията е направила всичко възможно да ги улесни и затова нови насърчения не са нужни.", "date": "2017.11.22", "title": "Депутатите ще решават дали да запазят прага за плащанията в брой на 10 хил. лв."}
{"url": "http://www.dnevnik.bg/sviat/2017/11/22/3082596_tragediiata_na_rohindjite_shte_pomrachi_poseshtenieto/", "text": "Тежката участ на мюсюлманския етнос рохинджа ще помрачи пътуването на папа Франциск до Мианма и Бангладеш. Мианма, откъдето през последните три месеца избягаха 620 000 рохинджи, ще приеме Франциск в дните от 27 до 30 ноември, а съседният Бангладеш, приел тези бежанци, ще приветства папата от 30 ноември до 2 декември. Като отявлен защитник на унизените папата е принуден да говори за  репресираното малцинство , но според местната католическа църква той би трябвало да не използва думата \"рохинджа\", за да избегне дипломатическа криза. Върховният комисар на ООН по правата на човека Зей Раад ал Хюсейн е заявявал, че рохинджите са жертви на \" учебникарски пример за етническо прочистване\" , а главата на Римокатолическата църква в Бангладеш кардинал Патрик д'Росарио назова атаките срещу тях \"заплаха за човечеството\". Но повечето хора в Мианма имат друго виждане. Армията обвинява бунтовниците за насилието в западния мианмарски щат Ракхайн, а властите и обществото като цяло възприемат не като граждани, а по-скоро като незаконни имигранти от Бангладеш мизерстващите рохинджи, които в повечето случаи нямат поданство. Във видеообръщение преди визитата папа Франциск заявява, че \"няма търпение да се срещне\" с народа на Мианма, но не използва думата \"рохинджа\". Той казва, че отива там, за да насърчи \"всякакви усилия за изграждане на хармония и разбирателство в служба на общото благо\". Може би когато е на място, папата ще бъде по-прям. През август той се възмути от \"преследването на нашите  братя рохинджи \". А миналата година не се побоя да предизвика кавга с Турция, когато нарече \"геноцид\" масовото  избиване на арменци  през Първата световна война. Главата на Римокатолическата църква в Мианма кардинал Чарлз Бо каза миналата седмица по ватиканското радио, че се надява папската визита наистина да помогне за спиране на \"гражданската война, която се води между етнически групи и военните\". Бо, който се срещна с Франциск в Рим, каза, че папата ще включи в програмата си среща с генерал Мин Аун Хлаинг - човекът, който стои зад суровите мерки на армията в Ракхайн. \"Може би той ще съумее да смекчи сърцето му и може би това ще бъде първата стъпка към мира\", каза кардиналът. Франциск ще разговаря и с носителката на Нобелова награда за мир  Аун Сан Су Чжи , сега де факто граждански управник на Мианма, която бе изложена на силна международна критика за мълчанието си по въпроса за рохинджите. Светият отец ще се срещне и с влиятелни будистки монаси. Мианма бе изолирана военна диктатура до произвеждането на свободни избори през 2015 г. Едва през май т.г. бяха установени дипломатически отношения с Ватикана. Малко под 1.3 на сто от 51.8-милионното население на Мианма са католици, сочат данни на Ватикана. Когато се прехвърли в Бангладеш, Франциск ще се озове в страна с преобладаващо мюсюлманско население, която напоследък е постигнала голям напредък в своето развитие - през миналата година нивото на бедността е спаднало под 25% в сравнение с близо 50 на сто през 2000 г. Според статистики на Ватикана от 2015 г. в Бангладеш има около 375 000 католици (0.24%) сред население от 159 милиона. Папата \"ще признае постиженията на страната\" и ще извиси гласа на бедните \"към целия свят\", особено по въпроси като промените в климата, правата на човека и бежанците рохинджи, каза Д'Росарио пред радио \"Ватикана\". Бангладешката програма на аржентинския папа включва посещение в сиропиталище в Дака, управлявано от монахини, последователки на Майка Тереза, отслужване на литургия на открито за ръкополагането на 16 свещеници, на която се очаква на присъстват 150 хиляди човека, както и срещи с религиозни и граждански лидери. Папа Франциск предприема своето двадесет и първо пътуване в чужбина. Това е третото му отиване в Азия - континент с малък брой католици и с големи разлики в степента на развитие. Франциск, който е първият съвременен неевропейски папа, се стреми да разшири глобалното присъствие на своята църква. (БТА)", "date": "2017.11.22", "title": "Трагедията на рохинджите ще помрачи посещението на папата в Мианма и Бангладеш"}
{"url": "http://www.dnevnik.bg/evropa/novini_ot_es/2017/11/22/3082185_spor_za_govejdoto_moje_da_provali_turgovskata_sdelka/", "text": "Битка за говеждото месо между Европейския съюз и Аржентина и Бразилия може да забави с години търговските преговори на блока с Меркосур, предаде \"Ройтерс\". Разговорите между ЕС и групата Меркосур, включваща Аржентина, Бразилия, Парагвай и Уругвай, продължават вече 17 години. Меркосур е най-голямото обединение в Южна Америка, представлява 75% от БВП на континента и има 250 млн. жители. И сега обаче не е ясно дали ще бъде спазен срокът до края на 2017 г. за споразумение относно начина, по който всеки пазар ще се отвори към другия. Преговорите вече бяха прекъснати през 2004 г. и според официални лица, ако не се използва сегашната политическа възможност, вероятно ще има още забавяне. По време на последните разговори между 6 и 10 ноември в Бразилия дори не се засегна въпросът за достъпа до пазара, който е ключова част от всяка търговска сделка. Основната спънка е въпросът за говеждото месо. Страните от Меркосур искат техните фермери да продават повече от говеждото си в Европа, за да компенсират увеличаването на промишления внос. Селскостопанските държави от ЕС като Франция и Ирландия обаче се опасяват, че фермерите им ще бъдат поставени в неизгодна позиция. И двете страни казват, че искат сделката да бъде подписана по време на срещата на Световната търговска организация в Буенос Айрес между 10 и 13 декември. Според представители на Меркосур има 50% шанс да се спази определеният срок, но все съществуват много заплахи, които може да затруднят преговорите. В Бразилия ще има президентски и парламентарни избори през октомври 2018 г. и евентуален провал на сделката, преди да започне предизборната кампания, може да затрудни сключването й. \"Има още работа... Има благоприятна възможност до Нова година\", коментира еврокомисарят по търговията Сесилия Малмстрьом, след като търговските министри на ЕС се срещнаха в Брюксел по-рано този месец. За ЕС намаляването на вносните мита може да се окаже най-печелившата търговска сделка досега. Но има опасения, че ако споразумението не бъде сключено сега, преговорите с Меркосур може да бъдат оставени настрана, за да направят път за търговските разговори между ЕС и Великобритания преди излизането й от блока. Неприемлива оферта Представители на Меркосур коментират, че евентуалният внос на говеждо представлява около половината от печалбите от износ, които очакват от сделката, но по думите им сегашното предложение на ЕС е неприемливо. Те не са доволни, че Европа постепенно намали предложеното количество говеждо, което ще приема от Меркосур – от 100 000 тона годишно през 2004 г. до 78 000 тона през 2016 г. и 70 000 тона през 2017 г. Главният преговарящ на Бразилия посланик Роналдо Коща Фильо каза през октомври, че европейското предложение е далеч от това, което членовете на Меркосур са очаквали и ще затрудни постигането на сделка до декември. Държавите от Меркосур чакат ЕС да представи по-добра оферта за телешкото. Според Франция, Ирландия и други държави производителки на говеждо дори и сегашното предложение стига твърде далеч. \"Посланието е ясно. Да, искаме споразумение, но... ако се нуждаем от няколко допълнителни седмици или месеци, не е драма\", коментира френският търговски министър Жан-Батист Лемуан. По думите му и други страни, сред които Белгия, Румъния и Словения, споделят френските възгледи. Според него Европа първо трябва да определи общия потенциален размер на сделките, включващи внос на говеждо, които може да бъдат сключени между страните. \"След това можем да отстъпим пред този или онзи партньор в зависимост от това какво получаваме в замяна\", посочи министърът. Ефектът от Брекзит Европейските производители на говеждо вече срещат трудности заради намаленото потребление на червено месо. По данни на Еврпейската комисия през изминалото десетилетие има спад от 10% в консумацията на този тип месо и се очаква тя да е с 16% по-ниска от сегашното равнище през 2026 г. Излизането на Великобритания от ЕС може да наруши сегашния баланс, ако се наложат вносни мита на европейското говеждо или ако Лондон сключва сделки за по-евтино месо от другаде. Тогава ЕС ще има излишък от 16% на телешко месо. Проблемът ще е особено сериозен в Ирландия, която изнася половината от говеждото си за Великобритания. По думите на Ангъс Уудс, председател на Ирландската асоциацията на животновъдите, южноамериканското говеждо не отговаря на стандартите на ЕС, които включват система за проследяване на мястото, където е родено животното, и правила за транспортирането на животните. Говорител на бразилското министерство на земеделието опроверга думите на Уудс и изтъкна, че техните системи за проследяване на месото отговарят на евростандартите. Ако все пак има сделка, тя може да не отговаря на амбициите, които двете страни имаха в началото на разговорите. \"Ние няма да получим всичко, което искаме, те няма да получат всичко, което искат, но се надявам заедно да постигнем сделка, която да подобри нашите възможности за износ и да даде на потребителите по-голям избор\", коментира заместник-председателят на Еврокомисията Юрки Катайнен.", "date": "2017.11.22", "title": "Спор за говеждото може да провали търговската сделка между ЕС и Меркосур"}
{"url": "http://www.dnevnik.bg/sport/2017/11/22/3082952_atletiko_madrid_shte_opita_da_dogoni_posledniia_vlak_v/", "text": "Финалистът от 2014 и 2016 г. \"Атлетико\" (Мадрид) е изправен на ръба на елиминациите в Шампионската лига, но все още има шанс за финален щурм. \"Дюшекчиите\" изпуснаха питомното срещу дебютанта \"Карабах\" и сега ще трябва да гонят дивото срещу първите два отбора в група С - \"Рома\" и \"Челси\". Тимът на Диего Симеоне посреща днес \"вълците\" от Рим с мисъл за задължителна победа. Италианският отбор обаче все още не познава вкуса на поражението. Съставът на Еузебио ди Франческо е начело в групата с осем точки след страхотното представяне срещу \"Челси\" (3:0) в предишния кръг. Шампионът на Англия е втори със седем точки преди днешното гостуване на \"Карабах\". \"Атлетико\" има само три точки след двете равенства с азербайджанския първенец в предишните два кръга. Всичко друго освен победа днес ще означава край на надеждите за испанците. \"Който си мисли, че отборът на Чоло е мъртъв, не познава \"Атлетико\". Te претърпяха тежък удар, но могат да се възродят отново. На това ниво всяка малка грешка може да бъде наказана и всеки момент на съмнение може да има голямо значение\", заяви спортният директор на \"Рома\" Рамон Родригес-Мончи. \"Карабах\" също не е загубил шансове да се класира за осминафиналите, колкото и нереалистично да изглежда това. Дебютантът има две точки и ще се намеси в битката за първите две места, ако тази вечер стигне до първата си победа в най-престижния клубен турнир. \"Предстои ни най-важният мач от началото на сезона до момента. Ако успеем да победим \"Карабах\", може да се класираме за следващия кръг. Това е от голямо значение, защото оттук до януари ни предстои много натоварен период. Няма обаче да ни бъде никак лесно, защото в последните си два мача те направиха две равенства с \"Атлетико\". Трябва да бъдем много концентрирани и да работим здраво, за да победим\", коментира мениджърът на \"Челси\" Антонио Конте преди двубоя в Азербайджан. В група А \"Манчестър юнайтед\" има възможност да си гарантира първото място тази вечер. \"Червените дяволи\" гостуват на \"Базел\" и трябва да избегнат загубата, за да си подпечатат участието в директните елиминации. Тимът на Жозе Моуриньо е с пълен актив от 12 точки след първите си четири мача. \"Базел\" и ЦСКА (Москва) имат по шест, а \"Бенфика\" все още е без спечелена точка при голова разлика 1:9. В група В всичко вече е ясно. \"Пари сен жермен\" и \"Байерн\" си осигуриха участие в осминафиналите още в миналия кръг. Тази вече парижани посрещат \"Селтик\" в опит да запазят стопроцентовия си актив, а баварците гостуват на търсещия първата си точка \"Андерлехт\". ПСЖ има аванс от три точки пред \"Байерн\", а в последния кръг фаворитите в групата се изправят един срещу друг в Мюнхен. Битката за първото място обаче изглежда предрешена след успеха на французите срещу германския шампион с 3:0. Най-големият мач тази вечер противопоставя \"Ювентус\" и \"Барселона\". Фаворитите в група D се срещат в Торино в двубой, който може да реши битката за първото място. Или да завърже още повече възела, ако не излъчи победител, а \"Спортинг\" (Лисабон) спечели у дома срещу \"Олимпиакос\" в другия мач. \"Барселона\" е начело в групата с десет точки и ще си осигури първото място, ако не загуби днес. \"Ювентус\" е втори със седем точки. Победа днес ще гарантира на \"старата госпожа\" участие в следващата фаза, независимо от развоя на мача в Лисабон. \"Спортинг\" има четири точки, а \"Олимпиакос\" - една.", "date": "2017.11.22", "title": "\"Атлетико\" (Мадрид) ще опита да догони последния влак в Шампионската лига"}
{"url": "http://www.dnevnik.bg/bulgaria/2017/11/22/3082957_dve_deca_zaginaha_pri_vzriv_v_selo_shuma_krai_godech/", "text": "Две деца са загинали вчера вечерта след взрив в къща в село Шума в софийската община Годеч, съобщи БНТ. Жертвите са момче на година и момиче на две години. Първоначалната версия за причината е експлозия на газова бутилка. Според собственичката на фургона, в който е живеело семейството не е имало газова бутилка и нищо, което да може да експлоадира, съобщи Би Ти Ви. Мъжът и жената са се грижили за животните във ферма и по време на взрива са били в къщата на работодателя си, която се намира наблизо. Сигналът за инцидента е бил подаден около 20.30 часа. По-късно на мястото пристигат екипи на бърза помощ, полицията и пожарната. Според официалното съобщение на пресцентъра на МВР огънят е тръгнал от печка на твърдо гориво. Газова бутилка във фургона не е установена. За срок до 24 часа са задържани родителите на децата, които по време на инцидента са били извън фургона. По случая е образувано досъдебно производство по чл. 116 от НК. Процесуално- следствените действия продължават под наблюдението на Софийска окръжна прокуратура.", "date": "2017.11.22", "title": "Две деца загинаха при взрив в село Шума край Годеч"}
{"url": "http://www.dnevnik.bg/sport/2017/11/22/3082877_s_bogata_programa_i_interesni_gosti_zapochva_bansko/", "text": "Ако обичате екстремните преживявания, пътешествията и приключенията - дори и само като зрител, \"Банско филм фест\" вероятно може да задоволи интереса ви. Традиционният фестивал започва днес с богата програма. По време на събитието ще бъдат представени 120 филма от пет континента и 30 държави. Фестивалът, който ще продължи до 26 ноември в Банско, включва още срещи със звезди на екстремните спортове, 12 изложби, демонстрации и детска програма. Всички прожекции и презентации ще се проведат в читалище \"Никола Вапцаров\" и в кино-залата на Посетителския информационен център. Входът е свободен, обявиха организаторите. Сред вълнуващите гости на \"Банско филм фест\" се отличават Сара Отън и  Герлинде Калтенбрунер . Отън е първата жена, направила околосветска обиколка само със силата на своите мускули - чрез гребане, бягане, ходене и колоездене. Австрийката Калтенбрунер е първата жена, изкачила всичките 14 осемхилядника, без да използва кислород. Сред звездите са още полярният пътешественик Ерик Макнейър-Лендри, един от най-известните катерачи в света Матео дела Бордела, \"екстремната жена\" Малгожата Войтачка и други.", "date": "2017.11.22", "title": "С богата програма и интересни гости започва \"Банско филм фест\""}
{"url": "http://www.dnevnik.bg/evropa/novini_ot_es/2017/11/22/3082958_svobodnite_demokrati_ne_vijdat_smisul_ot_novi/", "text": "Председателят на германската Свободна демократическа партия не вижда смисъл да бъдат подновявани преговорите за управляваща коалиция с участието на либералите, консервативния блок Християндемократически/Християнсоциален съюз (ХДС/ХСС) и Зелените. Това става ясно от негово интервю, публикувано вчера в германския вестик \"Франкфуртер алгемайне цайтунг\", предаде БТА. \"В такава политическа конфигурация и с такова политическо съдържание няма смисъл да се започват наново преговорите\", каза Кристиан Линднер. Лидерът на СвДП заяви, че на консултациите канцлерът Ангела Меркел, която е и лидер на ХДС, \"практически не е оказала никаква подкрепа за компромисните предложения\" на свободните демократи. Той посочва, че се е създало усещане, че от СвДП се изисква просто да осигури \"мнозинство за черно-зелена коалиция (тоест коалиция между ХДС/ХСС и Зелените)\". \"Има си граници на готовността за компромиси\", каза политикът. В понеделник преговорите за съставяне на трипартийна коалиция  се провалиха, след като FDP   неочаквано се оттегли, посочвайки като причина непреодолими различия. Имиджът на Германия  Министърът на външните работи Зигмар Габриел заяви, че неуспехът за съставяне на управляваща коалиция в Германия заплашва имиджа на страната, предаде ДПА. Габриел предупреди депутатите, че Германия трябва да внимава за опити на противници на свободния либерален световен ред да използват ситуацията в страната като доказателство, че западните демокрации са неспособни да изпълняват отговорностите си. \"Каквото и да направим през следващите седмици, това, което не бива да правим при никакви обстоятелства, е да осигуряваме подкрепа на тези, които са доволни от отслабването на либералния световен ред\", подчерта германският външен министър. Това е първият случай от 1949 г., когато германските партии не успяват да сформират парламентарно мнозинство, отбелязва \"Ройтерс\".", "date": "2017.11.22", "title": "Свободните демократи не виждат смисъл от нови преговори с Меркел"}
{"url": "http://www.dnevnik.bg/skorost/2017/11/22/3082961_putiat_krai_mikre_e_edin_ot_nai-dobrite_v_stranata/", "text": "Пътят край село Микре, на който само п рез миналата седмица загинаха единадесет души , е един от най-добрите в страната, като настилка, маркировка, сигнализация и мантинели. Каза днес по Би Ти Ви министърът на регионалното развитие и благоустройството Николай Нанков. Според него до инциденти там се стига, тъй като от години нарушаването на Закона за движение по пътищата е тенденция. Нанков посочи, че преди пътят да бъде ремонтиран там почти не е имало катастрофи със загинали, но сега те не стават заради пътя. \"Хемус\" стига до Варна през 2025 година, потвърди министърът Решението на проблема министърът вижда в бързото изграждане на магистрала \"Хемус\". В отговор на въпрос, той посочи, че участъкът между Ловеч и Плевен ще е готов през 2021 година, а четири по-късно аутобана ще стигне до Варна. \"Това са реалистични срокове, подкрепени и с финансови разчети. Надявам се и дори да не сме ние на власт да има приемственост\", подчерта Николай Нанков. По повод  инцидента край Атия , при който на пешеходна пътека беше блъснато и убито дете, министърът посочи, че в областното пътно управление не са постъпвали искания за изграждане на пасарелка,  каквато е решено да се направи сега . \"Проверяваме пак дали има сигнали и ако има виновни, ще последват санкции\", каза още Николай Нанков. Министърът подчерта, че се работи по участъците-гробници по пътищата, като посочи ремонта на отсечките Пловдив-Асеновград, Русе-Бяла и обезопасяването на кръговото при Бяла. Според Нанков в началото на следващата година може да се започне работа по изграждането на магистралата Бяла-Велико Търново. Попитан за съдбата на тол системата, Нанков посочи, че ако всички обжалвания минат в законовите срокове и бъдат отхвърлени, тя ще започне да се изгражда в началото на следващата година, а осем месеца по-късно да започне да носи и приходи. Изграждането и ще струва 150 млн. лева, които ще бъдат изплатени на три транша от по 50 млн. лева, като парите ще са половината, постъпващи от системата за година.", "date": "2017.11.22", "title": "Пътят край Микре е един от най-добрите в страната, обяви министър Нанков"}
{"url": "http://www.dnevnik.bg/sviat/2017/11/22/3082846_za_chetvurt_vek_sudut_na_oon_za_bivsha_jugoslaviia/", "text": "Когато съд на холандския бряг на Северно море издаде последната си присъда тази седмица, това ще е краят на експеримент, чиито последици се усещат по цял свят - от бойните полета на Руанда до тайните килии на ЦРУ в Европа. Международният наказателен трибунал за Бивша Югославия, създаден в Хага от ООН през 1993 г., доведе до най-големия скок в областта на международното наказателно право, откакто съюзниците съдят нацистите в Нюрнберг. Създаден в отговор на най-жестоките военни престъпления от Втората световна война насам, той създаде прецедент, който доведе до изправянето пред съда на Червените кхмери и Чарлз Тейлър от Либерия и така проправи пътя за друг съд, който има глобални амбиции. Близо 25 години по-късно това наследство е заплашено. Международният наказателен съд (МНС), който започна работа през 2002 г., е подкопан от подновеното съперничество между Запада и Русия, от бунт на африканските държави, варелните бомби в Сирия и бойкота на три от петте постоянни членки на Съвета за сигурност на ООН. Поддръжниците на трибунала в Хага казват, че той ще остане лъч на надеждата, който ще вдъхновява нарастващото търсене на справедливост и творческите подходи, по които тя може да бъде въздадена, от трибунали за конкретни дела в Африка до осъждането на диктатор от една страна в друга и до осъждането на сириец в Швеция след публикация във \"Фейсбук\". Чашата е или наполовина пълна, или наполовина празна, казва Алекс Уайтинг, професор по право в Харвард. \"Може да кажете, че не сме отишли достатъчно далеч и че новите институции, особено МНС, не са повторили успеха на трибунала в Хага, но със същия успех можете да кажете, че е забележително колко далеч сме стигнали за 25 години.\" \"Решенията му създават история\" Трибуналът в Хага се появи в специфичен момент от историята - между края на Студената война и атаките на 11 септеври, когато Русия беше слаба, а Западът - обединен за общи действия. Десетилетия преди това конфликти от Виетнам до Алжир, от Афганистан до Шри Ланка не стигаха до съда. С подкрепата на западните миротворци и готовността на Европейския съюз да обвърже интеграцията на страните наследници на Югославия със сътрудничеството им трибуналът издаде 161 обвинителни акта и успя да издаде 83 присъди \"виновен\". Присъдата в сряда по срещу военния командир на босненските сърби  Ратко Младич  ще е последната. Съдът за Югославия беше и първият, осъдил действащ държавен глава - Слободан Милошевич в Сърбия - призна сексуалното насилие като военно престъпление и допринесе за правната дефиниция на геноцид. Заедно с трибунала за престъпленията в Руанда той обедини правни прийоми, използвани от трибунали в Сиера Леоне, Камбоджа, Ливан и - по-късно МНС. Неговите 2.5 милиона страници стенограми предлагат подробна и често ужасяваща хроника за разпада на държавата, която разсейва мъглата на военновременната пропаганда. Над 4500 свидетели са се качили на скамейката от началото на работа. \"Обещах си да говоря от името на онези, които не оцеляха,\" казва Нусрета Сивач, бивш съдия в Босна, която свидетелства, че е изнасилена от пленили я босненски сърби. \"Решенията на трибунала пишат историята.\" Критиците обаче отбелязват, че съдът е бил бавен, скъп и опетнен от многобройни  оправдателни присъди . Милошевич умря през 2006 г., докато още е в съда, а някои дела бяха белязани от сплашване на свидетели. Трибуналът трябваше да помогне за помиряването, но ревизионизмът не спира, а осъдени военни престъпници често биват обрисувани и почитани като герои. Според онези, които смятат, че съдът не си е свършил работата, обвинението към Милошевич в разгара на ударите на НАТО срещу него само е задълбобило конфликта и го е окуражило да се задържи на власт - което и той прави още 17 месеца. Подобни аргументи досега са използвани и в оценката на начина, по който МНС преследва африкански лидери. \"Непреодолими препятствия\" Установен с договор и бойкотиран от САЩ, Китай и Русия, МНС не се ползва с влияние като това на трибунала в Хага. Само една арабска страна му е член, а повечето от случаите, които разглежда, са в Африка. Миналия месец Бурунди напусна, обвинявайки съда, че е предубеден, а Кения и Южна Африка заплашиха да го последват. Репутацията на съда беше поставена на изпитание през 2014 г. от края на делото срещу кенийския президент Ухуру Кениата и осемгодишното укриване на суданския президент Омап ал Башир от международен арест. Най-силно се набива на очи безсилието на съда пред близо половин милион загинали в Сирия - ръцете му са вързани от ветото на Русия и САЩ в Съвета за сигурност на ООН, който може да отнесе в съда случаи на страни, които не са страни по него, като Сирия. МНС същевременно отхвърля да проявява предразсъдъци към Африка и припомня, че е на различни етапи на разследване на престъпления в Грузия, Ирак, Украйна, Колумбия и Палестина, макар да не може да се очаква голям успех в разследването на конфликти, където са замесени Русия и САЩ. Особено важен момент дойде, когато прокурори поискаха този месец формално разследване за военни престъпления в Афганистан, включително за отношението на задържани от американските войници в страната, както и на килиите на ЦРУ в Полша, Румъния и Литва. Според експерти това е символичен жест, който разкрива амбициите на съда, но също и ограниченията му, имайки предвид малката вероятност за съдействие от администрацията на американския президент Доналд Тръмп. Югославският трибунал показа, че \"ако има силна политическа и дипломатическа подкрепа от международната общност справедливостта може да бъде постигната,\" казва главният му прокурор Серж Брамерц. \"Но без тази подкрепа препятствията могат да са почти непреодолими.\" Кевин Джон Хелър, професор по право в университета в Амстердам, казва за МНС: \"Силно се съмнявам, че той някога ще може да отговори на стремежите на хората и държавите, които го създадоха.\" Очаквания за действие Въпреки това исканията лидери по света да отговарят за деянията си нарастват заедно с начините, по които тя може да бъде търсена. Експерти посочват към случая с осъждането през 2016 г. на бившия диктатор в Чад Хисене Хабре в съд в Сенегал - първият случай, при който с универсална юрисдикция бивш държавен глава от една страна е осъден в друга за престъпления срещу човешките права. Същите принципи се приложиха за сирийски войник, осъден от шведски съд миналия месец отчасти на базата на публикация в социалните мрежи, докато властите в Швеция и Германия разследват над дузина лица за престъпления в Сирия и Ирак. В обстановка, в която Съветът за сигурност на ООН е парализиран, Общото събрание на ООН даде ход на собствения си механизъм, за да разследва военни престъпления в Сирия. Хибриден трибунал действа в Централноафриканската република, а друг се очаква да започне да действа в Южен Судан. \"Това, което не е намаляло през последните пет до седем години, а всъщност само се е увеличило, е искането за справедливост - очакване, което ще се превърне в действия,\" казва Парам-Преет Сингх от \"Хюмън райтс уоч\". Трибуналът в Хага и усилията, които се полагат след него, \"промениха дебата\", казва Уайтинг. \"Именно затова проектът никога няма да умре. Може да заспи, но никога няма да умре.\"", "date": "2017.11.22", "title": "За четвърт век съдът на ООН за бивша Югославия промени историята, но разочарова мнозина"}
{"url": "http://www.dnevnik.bg/evropa/novini_ot_es/2017/11/22/3082962_polsha_prie_hladno_reshenieto_na_suda_na_es_sreshtu/", "text": "Полша реагира хладно на предупреждението, че ще й бъдат наложени глоби, ако продължи да изсича дървета в Беловежката гора, която е списъка с обектите от световното наследство на ЮНЕСКО, предаде \"Ройтерс\", цитирана от БТА. В понеделник Съдът на Европейският съюз  постанови, че Варшава ще бъда глобявана по 100 хиляди евро дневно , ако не спре мащабната сеч в древната гора, през която минава полско-беларуската граница. Европейските магистрати потвърдиха и позицията си от юли, че полската страна трябва незабавно да прекрати изсичането, докато не бъде произнесена окончателната присъда по делото по иск на Европейската комисия. Първата реакция на полското правителство на присъдата на съда в Люксембург бе на министъра на околната среда Ян Шишко. В изявление по радио \"Внет\" той не изясни дали сечта ще бъде спряна, за да се избегнат глобите, но заяви: \"Ние изпълняваме на 100 процента препоръките на трибунала\". През март 2016 г. полският министър на околната среда одобри трикратно увеличаване на квотата за добив на дървесина в една от трите административни части на Беловежката гора. Това доведе до протести на екологични организации и разделение в обществото. Властите се аргументираха, че сечта цели да предотврати разпространяването на заболяване на дърветата, причинено от невиждана от години популация на бръмбари корояди. Така се гарантирала безопасността на хората из гората да не пострадат от рухнали върху тях проядени дървета. Членове на екологична организация в защита на Беловежката гора съобщиха, че изсичането е продължавало и преди два дена. Този екологичен и правен спор е част от едно по-общо противопоставяне между Брюксел и Варшава. ЕС обвинява управляващата полска партия \"Право и справедливост\" (ПиС), че подкопава демократичните стандарти, включително независимостта на съдебната система, отбелязва \"Ройтерс\". \"Ще направим всичко възможно да избегнем глобите\", каза по радио Ер Ем Еф полският външен министър Витолд Вашчиковски. Според полски медии, позоваващи се на източници от ПиС, и Вашчиковски, и Шишко ще бъдат отстранени от постовете си в рамките на очакваните до края на годината промени в еднопартийното правителство.", "date": "2017.11.22", "title": "Полша прие хладно решението на Съда на ЕС срещу сечта в Беловежката гора"}
{"url": "http://www.dnevnik.bg/na_put/2017/11/22/3081639_meksikanski_kurort_tursi_da_naznachi_chovek_koito_da/", "text": "Представете си как по цял ден лежите на плажа, спите в най-луксозните хотели и посещавате най-добрите ресторанти. И за всичко това ви се плаща заплата. Предложението идва от един от най-популярните курорти в света – Канкун в Мексико. Местните власти търсят да назначат изпълнителен директор, който да живее в града 6 месеца, като през това време ще трябва да опознае в детайли курорта. Той ще прави снимки и видеоклипове, отразяващи живота в Канкун. Освен това ще му се наложи и да пише за живота си, като всичко това е насочено към популяризирането на мексиканския град на американския пазар. Мечтаната от мнозина работа ще продължи 6 месеца – от март до август 2018 г. За този период избраният да рекламира Канкун ще получи малко повече от 50 хил. евро, което прави по повече от 8 хил. евро на месец. Работата включва още поддръжката на изработения за целта сайт – cancun.com, както и публикуване на постове в различни социални мрежи. \"За да може да изпълнява както трябва задълженията си, ние ще предоставим на бъдещия изпълнителен дирекотр на Канкун възможността да плува с акули, да опознае джунглата и да изследва руини на хиляди години. И за всичко това той няма да плати и цент за наеми, тъй като ние ще осигурим спането му в най-луксозните хотели в курорта\", пише в обявата за работа. Всеки може да кандидатства за мечтаната работа, като има две основни условия – да е навършил 18 години до 1 януари 2018 г. и да владее английски език. Ocвeн тpaдициoннaтa личнa инфopмaция ĸъм дoĸyмeнтитe зa ĸaндидaтcтвaнe жeлaeщитe щe тpябвa дa пpиĸaчaт линĸoвe ĸъм cвoи пpoфили в coциaлнитe мpeжи, ĸaĸтo и ĸъм пpaвeни oт тяx видea. Зaинтepecoвaнитe мoгaт дa ce вĸлючaт в нaдпpeвapaтa нa  cаnсun.соm , ĸaтo дo дeĸeмвpи щe бъдaт избpaни 100 oт тяx. Дo 5 янyapи пък щe бъдaт пocoчeни 50 имeнa, ĸoитo пpoдължaвaт, a мeceц пo-ĸъcнo пeтимaтa нaй-дoбpe пpeдcтaвили ce щe зaминaт зa Meĸcиĸo зa интepвютa нa живo.", "date": "2017.11.22", "title": "Мексикански курорт търси да назначи човек, който да опише колко е хубав животът там"}
{"url": "http://www.dnevnik.bg/politika/2017/11/22/3082968_v_upravliavashtata_koaliciia_ima_dialog_i/", "text": "В управляващата коалиция има диалог и разбирателство, заяви в сутрешния блок на БНТ вицепремиерът Томислав Дончев. \"В правителството си говорим. Но все пак говорим за представители на различни политически сили, няма как да няма нюанси, защото става дума за различни партии, които са се явявали поотделно на избори. Въпросът е на структурно ниво да не правят трудно и невъзможно управлението. Колкото и да сме различни, какъвто и интензивен дебат - публичен, полупубличен, да е имало, това не е попречило на кабинета да си върши работата\", уверен е Дончев. Той коментира, че работата на опозицията е да критикува и подозрително би било опозицията винаги да е съгласна. \"Но едва ли точно този нерационален тон, базиран кога на истински, понякога на неистински аргументи, ще доведе до алтернативната визия на България. Каквато претенция трябва да има всяка опозиция\", каза той. По време на европредседателството се очаква България да бъде лидер Кохезионната политика е политиката по сближаване, обясни Дончев. \"Причината България да получава европейско финансиране е свързана с ангажимента, особено на по-старите и богати членки, да инвестират в сближаване, в свързаност. Логиката идва от общия пазар\", каза той. Следващите преговори ще влязат в зряла фаза през периода на българското председателство и Дончев не очаква те да са леки. Сега ще отекват последиците от бежанската криза и от Брекзит, смята той. За него най-големият проблем са политическите последици от излизането на Великобритания - как да се чете този сигнал вътре и вън от Европа. \"Ние очакваме ЕК да излезе с предложение за бюджет, да излезе с предложение за кохезионен пакет около май месец. В този смисъл ролята на нашето председателство се дели на две. Първо преди май месец ние трябва да организираме по най-добрия начин дискусията с държавите членки, с парламента, с всички други ключови участници и да сме в състояние да представим на комисията вижданията и очакванията на всички. След май месец задачата ни е да тестваме, да сондираме първите реакции след предложението на комисията\", каза Томислав Дончев. По време на председателството се очаква България да бъде лидер, смята той. Според него успех за нас ще е, ако успеем да сближим раздалечените позиции. Той е уверен, че България има достатъчно опитни експерти и политици.", "date": "2017.11.22", "title": "В управляващата коалиция има диалог и разбирателство, обяви Томислав Дончев"}
{"url": "http://www.dnevnik.bg/sport/2017/11/22/3082978_olimpiiska_shampionka_ot_sasht_se_prisuedini_kum/", "text": "Носителката на три златни олимпийски медала Габи Дъглас се присъедини към обвиненията в сексуален тормоз срещу бившия доктор на отбора по гимнастика на САЩ Лари Насар. Миналата седмица американката предизвика много коментари с изказване, че отговорност на жените е да се обличат прилично и да показват класа в поведението си. По-късно тя се извини за думите си и обясни, че е таила болезнени преживявания. \"Не споделих публично преживяванията си заедно с много други неща, защото през годините  бяхме принудени да си мълчим , а някои неща бяха изключително болезнени\", написа 21-годишната Дъглас в \"Инстаграм\". Тя уточни, че въпреки предишните си изказвания \"независимо какво обличаш това никога не дава право на никого да те тормози или насилва\". \"С цялото си сърце подкрепям съотборничките си за това, че разкриха какво им се е случило.\" Преди месец Макайла Марони - олимпийска шампионка от Лондон 2012, също  обвини Насар в сексуален тормоз . Обвинения дойдоха и от друга златна медалистка - Али Райсман. Насар е в затвор и очаква присъдата си в обвинения, свързани с детска порнография. Повече от 130 жени са го обвинили в сексуален тормоз.", "date": "2017.11.22", "title": "Олимпийска шампионка от САЩ се присъедини към обвиненията в сексуален тормоз"}
{"url": "http://www.dnevnik.bg/bulgaria/2017/11/22/3082982_ministerstvoto_na_obrazovanieto_proveriava_vsichki/", "text": "Прокурорска проверка и отстранен директор на професионалната гимназия в град Бяла след репортаж на \"Нова телевизия\", който показа празни класни стаи по време на изпити. В гимназията по документи учат повече от 600 деца. Реалните ученици обаче са единици. Според министъра на образованието Красимир Вълчев информацията за мъртви души, които точат милиони, не е най-притеснителната, а фактът, че много деца не са включени в образователната система. \"В случая определено става въпрос за закононарушение и за престъпление предвид и образуваното производство от Окръжната прокуратура в Русе. Имаме финансовия аспект, но това не е най-притеснителното. Най-притеснителното е, че имаме голям брой деца, които не са ефективно включени в образователната система\", коментира Вълчев. Класните стаи в училището в Бяла, което взема около един милион лева годишно от бюджета, са празни, а пред \"Нова телевизия\" ученици разказват, че влизат в училището веднъж годишно и дори не знаят на какъв изпит се явяват. \"Разпоредил съм проверка на всички училища, където има записани голям брой ученици в задочна и самостоятелна форма. Проблемните ни училища са определен брой. Те не са всички. Това са училищата, в които има концентрирани деца от уязвими групи, и професионалните гимназии предимно в малките населени места\", каза Вълчев. Преди десет дни той обяви, че в бюджета на министерството на образованието са предвидени  три милиона лева повече за професионалните гимназии. \"Можем да пресечем тази практика с по-засилен контрол и със стимули да задържат всяко едно дете. Сформирали сме мобилни групи. Реагираме на всеки сигнал и във всеки от тях освобождаваме директора на учебното заведение. А от новоназначения директор изискваме да търси дисциплинарна отговорност на учителите\", подчерта министърът на образованието. По думите му проблемът е още от детската градина. \"Има деца, които не са посещавали детска градина, не знаят български език, а след това в първи клас е много трудно да бъдат ефективно включени в учебния процес\", каза Вълчев.", "date": "2017.11.22", "title": "Министерството на образованието проверява всички училища със задочно обучение за фиктивни ученици"}
{"url": "http://www.dnevnik.bg/evropa/novini_ot_es/2017/11/22/3082974_polovinata_germanci_iskat_novi_izbori_sochi_prouchvane/", "text": "Половината германци искат нови избори, след като канцлерът Ангела Меркел не постигна споразумение за управляваща коалиция със Свободната демократическа партия и Зелените. Една пета подкрепят съставянето на правителство на малцинството, сочи социологическо проучване, цитирано от \"Ройтерс\" и БТА. Според допитването на института ИНСА, извършено за всекидневника \"Билд\", 49.9% от анкетираните са за предсрочни избори. Посочва се също, че 48.5% смятат, че Германската социалдемократическа партия е постъпила правилно, като е отказала да влезе в нова управляваща коалиция с консерваторите на Меркел - такъв вариант подкрепят само 18 процента от запитаните. На изборите през септември ГСДП, която четири години управляваше заедно с канцлера, не се представи добре. Провалът на преговорите между консервативния блок на Меркел, СвДП и Зелените предизвика политическа несигурност в Германия и постави на дневен ред възможността за предсрочни избори. В изследването се посочва, че според 28% от запитаните отговорност за неуспеха на преговорите носи Кристиан Линднер, лидерът на СвДП, според 27% - Меркел, а само 13% обвиняват за това лидера на Зелените Джем Йоздемир. Всеки четвърти смята, че Меркел трябва да се кандидатира отново за канцлер, ако има предсрочни избори. Двайсет и четири процента биха предпочели нейната партия Християндемократически съюз да издигне друг кандидат, макар да няма особен консенсус кой да бъде. Според проучването при нови избори повечето избиратели биха предпочели коалиция между ХДС и СвДП, следвана от коалиция между ГСДП, Зелените и Лявата партия. Изследването обаче показва, че нови избори няма да доведат до особена промяна - консерваторите ще понижат леко резултата си до 30%, ГСДП ще запази същото равнище от 21%, Зелените биха получили 10%, а СвДП - 11%. Това означава, че отново единствените възможни коалиции с мнозинство ще бъдат между ХДС/ХСС и ГСДП или между ХДС/ХСС, СвДП и Зелените.", "date": "2017.11.22", "title": "Половината германци искат нови избори, сочи проучване"}
{"url": "http://www.dnevnik.bg/bulgaria/2017/11/22/3083018_bsp_imala_sushtite_prioriteti_za_evropredsedatelstvoto/", "text": "Приоритетите на БСП за българското председателство на Съвета на ЕС до голяма степен да сходни с тези на управляващите, но се подредени по различен начин, съобщи по Би Ти Ви заместник-председателят на БСП Деница Златева, която беше вицепремиер с ресор европредседателство в служебното правителство. Според нея е нормално левица и десница да имат различно приоритизиране, като за БСП най-важно било връщането към корените на социална Европа. Вторият приоритет се припокривал с този на управляващите - продължаване на кохезията, но докато десницата се обявявала за продължаването й чрез финансови инструменти, левицата била за безвъзмездно финнасирне. Западните Балкани също били важна тема, подчерта Златева.", "date": "2017.11.22", "title": "БСП имала същите приоритети за европредседателството като управляващите, но подредени по различен начин"}
{"url": "http://www.dnevnik.bg/citat_na_deniia/2017/11/22/3082969_citat_na_denia_ne_durjavata_natiska_gazta_sled/", "text": "Трябва да си дадем една ясна сметка - нито държавата натиска газта след ограничението 60 км, нито не спира и не натиска спирачката преди пешеходна пътека. Факт е, че имаме знаци, пешеходни пътеки. Факт е, че грубото нарушаване на Закона за движение по пътищата от години е тенденция в нашата страна. С тези думи министърът на регионалното развитие и благоустройството  Николай Нанков коментира по Би Ти Ви  обвиненията, че правителството не прави достатъчно за безопасността по пътищата. Той все пак призна, че държавата трябва да вземе по-строги мерки спрямо нарушителите.", "date": "2017.11.22", "title": "Цитат на деня: Не държавата натиска газта след ограничението 60 км/ч"}
{"url": "http://www.dnevnik.bg/bulgaria/2017/11/22/3083015_sujuzut_na_izdatelite_v_bulgariia_signalizira_v/", "text": "Делегация от български издатели и журналисти е била в Брюксел вчера, за да предупреди европейските си колеги, че съществуването на малка група медии, които не са част от монопола на Делян Пеевски, е застрашено. За това съобщава сайтът BulgarianPresidency.eu, проект на журналиста от EurActiv Георги Готев. Делегацията е изпратена от Съюза на издателите в България, в който членува и издателят на \"Дневник\" и \"Капитал\" - \"Икономедиа\". Членовете ѝ са се срещнали лично с председателя на Европейската асоциация на издателите на вестници (ENPA) Карло Пероне. В последните години ключови членове на съюза са обект на непрекъснати атаки от различни правителствени институции и прокуратурата, съобщили са те, пише Готев, чиято статия е непълен преразказ на съобщението, направено от българските издатели. ENPA е създадена през 1961 г. с цел да защитава интересите на издателите пред европейските институции, да участва в създаването на законодателство, политики или инициативи, засягащи независимата преса, и да защитава свободата на пресата и търговската свобода. Сред членовете ѝ са медийни организации от Швейцария, Германия, Гърция, Чехия, Франция, Италия, Полша, Сърбия, Люксембург, Словакия, Белгия. Сред останалите членове са Съюза на издателите са \"Сега\", \"Зебра БГН\", \"Медиапул\", \"МИТ ПРЕС\", \"БРЯГ МЕДИА ГРУП\" , \"Кю Медия\", \"Топ Новини\", \"Под тепето\" и \"С-ФАКТОРБГ\". Групата е била водена от председателя на Съюза и съсобственик на \"Икономедиа\" Теодор Захов, в нея са участвали и журналисти от \"Сега\" и \"Медиапул\". Натиск над \"Капитал\", \"Дневник\" и Иво Прокопиев \"Икономедиа\" и собственикът ѝ Иво Прокопиев \"са обект на натиск през последните девет години, откакто Бойко Борисов е на власт. Новото е, че последните атаки заплашват съществуването на двете медии, които са сред малкото в България, които не се подчиняват на пиар и медийната стратегия на Борисов и антуража му\", пише в текста. В изложението на издателите се разказва за  разследванията на \"Капитал\"  за обвързаността на правителството и на депутата Делян Пеевски с  Корпоративна търговска банка  (КТБ). \"Междувременно \"Капитал\" и издателят му бяха остро атакувани от контролираната от държавата машина. Над 850 дискредитиращи статии, пълни с фалшиви \"факти\" и спекулации, се появиха във вестниците на Пеевски в периода 2010 - 2012 г. Оттогава негативната медийна кампания не е спирала. Само в последната година осем книги (със същото ниско качество) бяха публикувани и разпространени безплатно със същите вестници. Една от тях е била разпространена на английски и в Европейския парламент.\" \"Силно институционално влияние допълни медийните атаки. От 2009 г. насам \"Капитал\" и \"Дневник\", \"Икономедиа\", лично Прокопиев и семейството му, другите му компании и мениджърите им станах обект на многобройни данъчни, регулаторни, прокурорски и полицейски проверки. Нито една от тях не откри нередности, но много бяха отворени наново след приключването им. Някои от водещите разследващи журналисти на \"Икономедиа\" и тяхното имущество също бяха атакувани.\" \"Напоследък многократно бе демонстрирано, че Пеевски има силно неформално влияние върху Висшият съдебен съвет и главния прокурор Сотир Цацаров\", пише още в публикацията. \"Продължителните усилия на прокуратурата да започне дело срещу Прокопиев дадоха резултат през януари 2017 г., когато той  бе обвинен  във връзка с продажбата на остатъчния дял на  електрическа компания . Софийският окръжен съд  прекрати делото  и го върна на прокуратурата заради процедурни и логически грешки. Прокуратурата обжалва. Делото за EVN отприщи административна процедура в  Комисията за отнемане на незаконно придобито имущество  ( КОНПИ ) срещу Прокопиев, Галя Прокопиева и децата им. Целта на предварителното разследване е да разбере има ли несъответствия между придобитите авоари и декларирания доход в последните 10 години.\" \"През август стана очевидно, че има силно външно влияние от Пеевски и лично от Цацаров срещу председателя на КОНПИ Пламен Георгиев. Той бе принуден да започне процедура по конфискация срещу имуществото на Иво и Галя Прокопиеви и да наложи запор върху тях. На 7 септември 2017 г. Прокопиев изпрати до КОНПИ детайлно изявление за придобитото имущество и декларирания доход на семейството във въпросния период. То показва, че декларираният доход е 10 пъти по-голям от стойността на придобитото имущество. И Галя и Иво Прокопиеви, и всичките им компании са преминали през пълна данъчна проверка за същия период, която не откри несъответствия.\" \"Натискът върху Георгиев и другите членове на комисията продължи. Според Закона за конфискацията КОНПИ има право да наложи запор върху имуществото и банковите сметки само обявявайки потенциални несъответствия, без да е необходимо да го доказва пред съда. Това може да блокира всякакви бизнес начинания, докато съдът не обяви финално решение.\" \"Крайната цел на натиска, наложен от Пеевски и Цацаров срещу КОНПИ, е \"Икономедиа\" АД. (...) КОНПИ може ефективно да блокира дейността на \"Икономедиа\" за две години, като поиска запор на дяловете и банковите сметки, без издателската фирма да има възможност да се защити първоначално.\" Атаки срещу Огнян Донев, издател на \"Клуб Z\" През 2012 г. съсобствениците на \"Медийна група България\" Огнян Донев и Любомир Павлов са били обвинени в пране на пари след сигнал на бившия им партньор Христо Грозев. Донев е бил обвинен и за укриване на данъци от продажбата на дяловете си във фармацевтична компания - сделка от 2006 г., която вече е била разследвана в продължение на три години. Обвинението в пране на пари бива оттеглено през март 2013 г., след като Грозев оттегля показанията си. Делото за укриване на данъци още е на първа инстанция в Софийския градски съд. По времето на разследването имаше коментари, че целта на прокуратурата е \"да доведе до смяна на собствеността на вестниците на медийната група\". Това действително се случи скоро след започването на делата. Продажбата на вестниците \"Труд\", \"24 часа\" и \"168 часа\", както и на други печатни издания бе финализирана скоро след прекратяването на разследването за пране на пари срещу Донев и Павлов. Донев и финансираните от него издания - списание \"Клуб Z\" и сайтът clubz.com, са обект на продължаващи атаки в редица публични изявления на прокуратурата и на главния прокурор. Това се случва в пълно съзвучие с медийния кръг на Пеевски. По правило медиите на Пеевски подкрепят изцяло тезите на прокуратурата. Причината за тези атаки е критичното отношение на \"Клуб Z\" към работата на институцията, на главния прокурор и на Висшия съдебен съвет, поведение, което винаги е спазвало журналистическите стандарти. Сашо Дончев, издател на \"Сега\" Издателят на вестник \"Сега\" Сашо Дончев и бизнесът му в \"Овергаз\" бяха проверявани по сигнал от 16 януари 2017 г. към главния прокурор Сотир Цацаров. Сигналът съдържа публично известна информация за жалба, подадена през 2011 г. от Дончев към Европейската комисия, че \"Булгаргаз\" и \"Булгартрансгаз\" злоупотребяват с доминантната си позиция на българския пазар. В резултат ЕК започна процедура срещу България. На базата на този сигнал тази пролет започнаха разследвания срещу служители на Комисията за енергийно и водно регулиране (КЕВР). Преди това обаче Дончев бе поканен чрез посредник на частна среща с главния прокурор, по време на която са му били отправени заплахи под формата на \"съвет\". Цацаров е изразил недоволство от редакционната политика на \"Сега\", която според него подкрепяла опозиционната партия \"Да, България\", и от телевизия BiT, която не е собственост на Дончев, но според главния прокурор той \"имал думата\" там.", "date": "2017.11.22", "title": "Съюзът на издателите в България сигнализира в Брюксел за натиск от държавните институции"}
{"url": "http://www.dnevnik.bg/sport/2017/11/22/3083001_borbata_s_dopinga_e_i_chast_ot_borbata_s_korupciiata_v/", "text": "Министърът на спорта Красен Кралев смята, че борбата с допинга до голяма степен е и част от борбата с корупцията в спорта. \"Задължително е да следваме правилата на честната игра и спортните битки да се решават на терена, а не зад кулисите\", заяви той по време на изказването си в политическия дебат в сектор \"Спорт\" в рамките на Съвета на ЕС в Брюксел. Кралев благодари за  избирането му за член на управителния съвет на Световната антидопингова агенция (WADА) . Според него при употребата на допинг в масовия спорт в повечето случаи става въпрос за подрастващи, които се стремят да подобрят външния си вид, често увреждайки непоправимо организма си. \"Затова е много важно да бъдат регулирани в максимална степен статутът на фитнес центровете, цензът на инструкторите, които работят в тях, и хранителните добавки за трупане на мускулна маса.\" По време на дебата са обсъдени основни предизвикателства пред спорта през 21-ви век и сътрудничеството между ЕС, правителствата и спортното движение. Кралев заяви, че с напредването на технологиите заседналият начин на живот и загубата на интерес към спорта стават все по-сериозен проблем най-вече сред децата и подрастващите. \"Трябва да се намерят и разработят модерни и интересни начини за представяне и практикуване на физическата активност – открити уроци на известни спортисти, образователни лагери и занимални със спортна насоченост, влизане в часовете по физическо възпитание на професионални треньори и др.\", посочи министърът. По думите му в програмите в тази сфера в България всяка година се включват около 40 000 подрастващи и около 20% от тях продължават заниманията си със съответния спорт и след тяхното приключване. Според думите на Кралев е важно да се поддържа връзката между спорта за високи постижения и масовия спорт. Той смята за добра практика отделянето на средства от професионални спортни организации за промотирането и развитието на масовия спорт.", "date": "2017.11.22", "title": "Борбата с допинга е и част от борбата с корупцията в спорта, заяви Кралев в Брюксел"}
{"url": "http://www.dnevnik.bg/bulgaria/2017/11/22/3083023_toplofikaciia_osudi_stefan_ivanov_ot_smolian_da_plati/", "text": "Стефан Иванов от Смолян е осъден да плаща за парно в София вместо Стефан Иванов от квартал ''Люлин\", съобщи \"Нова телевизия\". Пенсионерът трябва да изплати 1300 лева на \"Топлофикация\", без никога да е ползвал услугите й, освен това е принуден да доказва самоличността си в съда. След като не успява да изтегли пенсията си от банката, Стефан Иванов от Смолян научава, че е длъжник на \"Топлофикация София\" и вече е осъден от нея. Тръгнал сам да разплита случая, мъжът стига до свой съименник, но с различно ЕГН. \"Сюжетът е абсурден, сюрреалистичен. След като направихме пълна справка с моите експерти, се натъкнахме на абсурдната ситуация, че той е лицето Стефан, което е осъдено от два състава – на Софийски градски съд и от Софийски районен съд. А в Агенцията по вписванията имотът се води на Стефан от Смолян. Едно от възраженията е от Стефан от \"Люлин\", но крайният акт е на името на Стефан от Смолян\", заяви в сутрешния блок на \"Нова телевизия\" омбудсманът Мая Манолова. Собственикът на апартамента не ползва парно повече от 5 години. \"За топлата вода си плащаме всеки месец\", казва той пред \"Нова телевизия\". Но според \"Топлофикация София\" тези сметки не са платени и завеждат дело срещу него. Преди да потърси правата си в съда, първото нещо, което правило дружеството, е справка в Имотния регистър. \"За собственик на имота е посочен гражданинът от Смолян със съответното ЕГН. Ние, разбира се, не можем да подложим на съмнение данните от Агенцията по вписванията, в резултат на което завеждаме дело\", заяви Елизабет Павлова от пресцентъра на \"Топлофикация\". От Агенцията по вписванията потвърдиха, че има човек с това име и ЕГН в регистъра. От него става известно, че му е наложена възбрана от банка. Посочен е и имот в квартал \"Люлин\". \"Ние информация за собственост на лицето нямаме. Тази информация, която имаме, е наложената възбрана, но извод за собственост оттук не знам как е бил направен\", заяви Зорница Даскалова, изпълнителен директор на Агенцията по вписванията. От \"Топлофикация\" не допускат да има грешка. \"Факт е, че всички тези документи са минали на две съдебни инстанции и никой не се е усъмнил\", казват от дружеството. Но от Агенцията по вписванията настояват, че има пропуски. Така човек, който никога не е притежавал имот на свое име нито в София, нито в Смолян, се оказа собственик на апартамент в столицата. А съименникът му от София твърди, че жилището е негово от 25 години. Стефан Иванов от Смолян ще търси правата си в съда. \"Имиджът на дружеството страда изключително много от тази несправедливост. Много по-добре е да поеме риска да плати тези 1000 лева, отколкото \"Топлофикация София\" да продължи да се излага пред гражданите на България\", добави Манолова.", "date": "2017.11.22", "title": "\"Топлофикация\" осъди Стефан Иванов от Смолян да плати за парно вместо Стефан Иванов от \"Люлин\""}
{"url": "http://www.dnevnik.bg/sport/2017/11/22/3083035_trenyorut_na_sevilia_e_diagnosticiran_s_rak_na/", "text": "Треньорът на \"Севиля\" Едуардо Берисо е диагностициран с рак на простатата, обявиха от испанския клуб. Новината беше съобщена часове след  зрелищния обрат от 0:3 до 3:3 срещу \"Ливърпул\" в групите на Шампионската лига . \"Медицинският екип на \"Севиля\" съобщава, че треньорът на първия отбор Едуардо Берисо беше диагностициран с аденокарцином на простатата. Бъдещите изследвания ще позволят да се реши какви стъпки да се следват при лечението му\", обявиха от андалусийския клуб. \"Севиля\" посочи, че оказва пълна подкрепа към треньора и му желае бързо възстановяване. Засега няма официална информация дали аржентинският специалист ще продължи работата си. Според \"Ас\" той временно ще прекрати дейността си, за да се лекува. Твърденията на радио \"Копе\" са, че Берисо съобщил пред играчите за здравословното си състояние по време на почивката на мача. След изравнителния гол футболистите изразиха бурно радостта си, като прегърнаха треньора си. \"Тъй като темата е лична и трудна, бих предпочел да изчакам до утре\", каза във вторник вечерта президентът на \"Севиля\" Пепе Кастро. \"Трябваше да излезем с различно поведение заради привържениците и заради треньора. Той ни накара да играем така\", каза аржентинският полузащитник Евер Банега. Берисо дойде начело на отбора през лятото. \"Севиля\" е пети в Примера дивисион с 22 точки, като е на 12 от водача \"Барселона\". В Шампионската лига съставът е втори в групата си с осем точки, като е на една зад \"Ливърпул\" и на две пред \"Спартак\" (Москва). В последния кръг испанците гостуват на отпадналия \"Марибор\".", "date": "2017.11.22", "title": "Треньорът на \"Севиля\" е диагностициран с рак на простатата"}
{"url": "http://www.dnevnik.bg/photos/2017/11/22/3083013_fotogaleriia_svetlinnoto_shou_v_botanicheskata_gradina/", "text": "Ботаническата градина \"Кю гардънс\" (Kew Gardens), която се намира в югозападната част на Лондон и приютява най-големите и разнообразни ботанически колекции в света, беше осветена в различни цветове снощи.", "date": "2017.11.22", "title": "Фотогалерия: Светлинното шоу в ботаническата градина на Лондон"}
{"url": "http://www.dnevnik.bg/evropa/novini_ot_es/2017/11/22/3083090_rumunskata_antikorupcionna_direkciia_zaporira/", "text": "Националната дирекция за борба с корупцията наложи вчера запор на имущество на лидера на управляващата Социалдемократическа партия (СДП) Ливиу Драгня на стойност над 127 милиона леи, предаде БТА. Миналата седмица антикорупционната агенция съобщи, че разследва Драгня и още осем души - държавни служители и бизнесмени, по дело за злоупотреба с еврофондове. Разследването касае период, в който Драгня е бил председател на Окръжния съвет на окръг Телеорман. Обвиненията се отнасят за фондове от периода 2001 - 2012 г. и са свързани с дейността на пътностроителната фирма \"Тел Друм\", контролирана от Окръжния съвет. Според прокуратурата Драгня и осемте други заподозрени са се споразумели да приватизират компанията чрез посредници. Фирмата \"Тел Друм\" спечелила много обществени поръчки, някои без търг или с използване на поверителна информация, която й помагала да победи съперниците в търга, а Драгня и съучастниците му получавали пари и други облаги от нея, твърдят прокурорите. Разследването се базира на писмо, изпратено от Европейската служба за борба с измамите (ОЛАФ) от 2016 г., относно подозрения, че Драгня и други регионални официални представители са използвали подправени документи, за да получат пари от фондове на ЕС за пътностроителни дейности. ОЛАФ съобщи, че има доказателства за незаконно изплащане на 21 милиона евро от европейския фонд за регионално развитие за пътно строителство в Румъния. Службата е приключила разследване за предполагаема злоупотреба миналата година и е поискала от Румъния да възстанови средствата. Румънските прокурори смятат, че освен злоупотреба с еврофондовете на националния бюджет са нанесени щети на стойност 30 милиона леи, пише \"Адевърул\".", "date": "2017.11.22", "title": "Румънската антикорупционна дирекция запорира имуществото на лидера на управляващите"}
{"url": "http://www.dnevnik.bg/biznes/2017/11/22/3083098_dogodina_shte_budat_obiaveni_poruchki_za_16_mlrd_lv_za/", "text": "През следващата година се очаква да бъдат обявени поръчки за 1.6 млрд. лв. за ВиК сектора по европейската оперативна програма \"Околна среда\" (ОПОС). Предстои отварянето за първи път на процедура, по която ще могат да кандидатстват ВиК операторите в 15 консолидирани района на страната, съобщи пред \"Капитал\" зам.-министърът на околната среда Малина Крумова. Това са районите, където вече са създадени водни асоциации, които обединяват всички активи на територията на областите. те ще могат да кандидатстват с всякакви проекти - от обновяване и подмяна на водопроводи, до изграждане на пречиствателни станции за питейна вода. Всичко това, признава Крумова, е свързано с неизбежно повишаване цената на водата на повечето места в страната. Общата ВиК инфаструктура в страната е 90 хил. километра, казва Крумова, и дава сравнение с пътната, която е три пъти по-малко, а има по-голямо финансиране.", "date": "2017.11.22", "title": "Догодина ще бъдат обявени поръчки за 1.6 млрд. лв. за водния сектор"}
{"url": "http://www.dnevnik.bg/politika/2017/11/22/3083104_gerb_shte_predloji_emil_hristov_za_zam-predsedatel_na/", "text": "Парламентарната група на ГЕРБ ще предложи депутата Емил Христов за зам.-председател на парламента. Решението е взето на заседанието на групата снощи. Емил Христов ще заеме мястото, след като Димитър Главчев подаде оставка, а за председател на 44-ия парламент бе избрана досегашната му заместничка Цвета Караянчева. Преди да стане депутат, Христов бе председател на общинския съвет в Стара Загора. На конгреса на ГЕРБ в неделя се очаква да има промени в най-тясното ръководство на ГЕРБ - Изпълнителната комисия. Сред депутати има мнения, че лидерът Бойко Борисов ще предложи в Изпълнителната комисия да влезе Димитър Главчев.", "date": "2017.11.22", "title": "ГЕРБ ще предложи Емил Христов за зам.-председател на парламента"}
{"url": "http://www.dnevnik.bg/bulgaria/2017/11/22/3083130_purviiat_vlak_za_tretata_liniia_na_metroto_veche_e/", "text": "Първият от 20 влака, които ще се движат по третата линия на метрото в София, вече е произведен. Той ще бъде тестван в следващите седмици, за да получи сертификат TUV, който му е необходим, за да бъде пуснат в движение, съобщиха от Столичната община. Влакът е с автоматично управление за следене на скоростта. Той може да реализира икономия на енергия от 25 до 30 процента. Освен това разполага със система за автоматично предаване на видеосигнал в кабината на машиниста. Предвидена е и възможност за управление на влака без машинист. Първите нови метровлакове, които са производство на \"Сименс\", трябва да пристигнат в София в средата на следващата година. В момента се изграждат 12 км от новия, трети, лъч на софийското метро. Те са от бул. \"Владимир Вазов\", през центъра, \"Орлов мост\", \"Красно село\", \"Овча купел\" и достигат до Околовръстното шосе при \"Горна баня\". Очаква се да бъдат готови до края на 2019 г., уточняват от общината.", "date": "2017.11.22", "title": "Първият влак за третата линия на метрото вече е произведен и може да се движи без машинист"}
{"url": "http://www.dnevnik.bg/sviat/2017/11/22/3083131_juber_e_platila_na_hakeri_100_000_dolara_za_da/", "text": "Американската компания \"Юбeр\" е платила 100 000 долара на хакери, за да запазят в тайна мащабен пробив, направен миналата година и разкрил лична информация от около 57 милиона регистрации в системата на транспортната услуга. Това съобщи самият главен изпълнителен директор Дара Хосровшахи, цитиран от \"Ройтерс\" и БТА. Уволнени са двама служители, отговорни за реакцията при хакерската атака, посочи Хосровшахи, който през август замени на поста съоснователя на \"Юбер\" Травис Каланик, подал оставка през юни. \"Нищо от това не биваше да се случва и няма да се оправдавам\", написа новият директор в блог. В архива е проникнато през октомври 2016 година, но Хосровшахи заяви, че е научил за това едва неотдавна. Откраднатите данни включват имената, електронните адреси и мобилните телефони на клиенти на \"Юбер\" по целия свят, както и имената и номерата на шофьорските книжки на 600 000 американски шофьори, уточни директорът. По думите му към днешна дата две лица, ръководили ответните мерки, взети във връзка с инцидента, вече не работят в компанията. Кибератаката е поредният проблем за \"Юбер\" на фона на твърденията за сексуални посегателства, делото за кражба на търговска тайна и множеството федерални наказателни разследвания, чиято връхна точка бе напускането на Каланик през юни, отбелязва \"Ройтерс\".", "date": "2017.11.22", "title": "\"Юбер\" е платила на хакери 100 000 долара, за да прикрият мащабна кражба на данни"}
{"url": "http://www.dnevnik.bg/sport/2017/11/22/3083080_fotogaleriia_bum-bum_boris_beker_na_50/", "text": "Една от легендите на световния тенис - Борис Бекер, навършва днес 50 години. С шест титли от Големия шлем, общо 49 индивидуални трофея, златен олимпийски медал, две купи \"Девйс\" и заработени над 25 милиона долара от наградни фондове германецът остава в историята като един от най-успешните тенисисти. ", "date": "2017.11.22", "title": "Фотогалерия: Бум-бум Борис Бекер на 50"}
{"url": "http://www.dnevnik.bg/sport/2017/11/22/3083145_martin_petrov_stana_lice_na_blagotvoritelen_turnir_po/", "text": "Бившият футболен национал Мартин Петров стана лице на благотворителния турнир \"Дузпи с кауза\". На събитието ще бъдат събирани средства за лечението на 5-годишния Теодор Петров и 22-годишната Таня, обявиха организаторите от фондация \"От всеки по малко\". \"Идеята е турнирът да представлява игра-състезание по биене на дузпи. Такива, каквито бяха игрите от детството ни\", посочват от фондацията. Турнирът ще се проведе на 16 декември от 18.00ч. в зала \"ДИТ Спорт\" (бул. \"Черни връх\" 228) в София. Таксата е по 20 лева на състезател или 30 лева, ако бъде сформиран отбор от двама състезатели. Правилата предвиждат да се изпълняват по пет дузпи от всеки играч, като при равенство се продължава с изпълнението, докато не се излъчи победител. Всеки отбор се състои от един или двама играчи - вратар и изпълнител. Отборите ще бъдат разпределени в група по четири и играят всеки срещу всеки. Първите два отбора от всяка група продължават напред в елиминационна фаза до финал.", "date": "2017.11.22", "title": "Мартин Петров стана лице на благотворителен турнир по изпълнение на дузпи"}
{"url": "http://www.dnevnik.bg/razvlechenie/2017/11/22/3083126_sled_15_godini_na_vurha_jizel_bjundhen_veche_ne_e/", "text": "За пръв път от 15 години бразилката Жизел Бюндхен не е най-печелившият модел на планетата. Показателно за значението на онлайн присъствието и последователите в социалните мрежи, мястото й е заето от колежката й Кендъл Дженър, предаде \"Ройтерс\", цитирайки годишната класация на \"Форбс\". Ашли Греъм пък е първият модел над стандартния размер, подредила се сред най-печелившите манекенки. Красавицата е под номер 10 в списъка на \"Форбс\" с доходи от приблизително 5,5 млн. долара от юни 2016 до юни 2017 г. През 2016 г. тя стана първият модел с \"плюс\" размер (манекенката носи 16-и размер, или 44-46 по европейските мерки), снимал се за корицата на \"Спортс илюстрейтед\". Няколкото й модни линии й помогнаха да влезе в челната десетка на \"Форбс\" за пръв път в 16-годишната й кариера. 22-годишната Дженър, полусестра на Ким Кардашиян, е спечелила около 22 млн. долара от ангажиментите си на подуима, модната си линия и рекламните си договори за \"Адидас\" и \"Есте Лаудер\". Манекенката има 84 млн. последователи в \"Инстаграм\". 37-годишната Бюндхен, която оглавяваше класацията от 2002 г., е втора тази година със 17,5 млн. долара. Трета е Криси Тийгън, съпруга на музиканта Джон Леджънд и също влиятелна личност в социалните мрежи. Общият доход на десетте най-добре платените фотомодели възлиза на 110 млн. долара за годината.", "date": "2017.11.22", "title": "След 15 години на върха Жизел Бюндхен вече не е най-печелившият модел"}
{"url": "http://www.dnevnik.bg/biznes/2017/11/22/3083161_bulgariia_i_makedoniia_shte_poiskat_ot_mobilnite/", "text": "Министерството на транспорта, информационните технология и съобщенията на България и Министерството на информационното общество и администрацията на Република Македония ще подпишат утре меморандум за разбирателство за намаляване на международните тарифи за роуминг за телекомуникационни услуги, съобщиха от правителствената информационна служба. С него министерствата се договарят да насърчат мобилните оператори да сключат помежду си споразумения, които да доведат до трайно намаляване на цените на дребно на услугите в роуминг за крайните потребители. В момента те са едни от най-високите в Европа – между 2.99 лв. и 6.99 лв. на минута и около 25 лв. на мегабайт. Отпадането на роуминга на страните от Западните Балкани с Европейския съюз е сред приоритетите на българското правителство и на българския еврокомисар Мария Габриел. То е част от мерките за подобряване на свързаността на всички равнища в региона, което пряко ще се отрази на контактите между гражданите и фирмите. Наред с политическата подкрепа за европейската интеграция на Западните Балкани, правителството е решено да подкрепи и редица практически решения, които да подпомогнат развитието на региона като общ пазар от 22 млн. души.", "date": "2017.11.22", "title": "България и Македония ще поискат от мобилните оператори да намалят цените на роуминга"}
{"url": "http://www.dnevnik.bg/politika/2017/11/22/3083142_deputatut_mareshki_predskaza_che_valentin_zlatev_niama/", "text": "Зам.-председателят на парламента и лидер на \"Воля\" Веселин Марешки използва трибуната в кулоарите на парламента, за да направи две предсказания за бъдещето. Първото е, че Валентин Златев няма дълго да е ръководител на \"Лукойл България\". Второто - депутатът от \"БСП за България\" проф. Иво Христов, който нарече 80% от българите \"дебилни\", нямало да остане дълго в Народното събрание. След като обясни, че неговите предсказания се сбъдват, тъй като били в полза на хората, и намекна, че е предсказал оставката на Димитър Главчев като председател на 44-ия парламент, Марешки заяви: \"Мога да се обзаложа, че няма да е дълго времето, в което Валентин Златев ще е ръководител на тази компания. Имам информация, че в най-скоро време процесът по подаване и приемане на оставката на Златев като ръководител на тази компания в България ще започне.\" Преди това Марешки цитира дати и по думите му факти - \"2013 г. \"Лукойл\" се оплаква публично, че Ваньо Танов (шеф на агенция \"Митници\" - бел. авт.) е поел кръстоносен поход срещу рафинерията; 2015 г. - проверки; 2016 г. - Танов почива внезапно\". \"Аз естествено нищо не твърдя, нищо не намеквам, само казвам фактите\", обобщи Марешки. Той допълни, че Танов бил казал, че компанията не е плащала данъци в България и попита къде са правораздавателните органи, загуба ли е декларирала \"Лукойл България\" и дотирал ли е българският народ други държави.  Попитан дали прави дъмпинг с цените на горивата, Марешки каза, че няма да отговаря на нелепи твърдения, но имал много милиони печалба при малки загуби от 1.5-2 млн. лв. Жалващите се срещу него само доказвали, че той може да е свалил цената на горивата с 1-2 стотинки, но нямало марж между доставна цена и цена на продаване от 40 стотинки, както при другите. От думите на Марешки се разбра, че парламентарната група на \"Воля\" е сменила стратегията си покрай червения депутат Иво Христов. В петък \"Воля\" обяви, че напуска залата, докато той не подаде оставка, но днес се видя, че част от депутатите са се регистрирали. Според Марешки те ще влизат, ще се регистрират и ако Христов е там, ще напускат. Попитан дали така не се гарантират заплатите, тъй като при неоправдани отсъствия те се намаляват, зам.-председателят на парламента каза, че във \"Воля\" са \"достатъчно богати хора\". На реплика на журналист, че това не е реално напускане на парламента, Марешки отвърна, че няма да позволи нито един човек да му дава оценка освен избиратели на избори и помоли журналистите най-накрая да се разберат дали той е \"златен пръст на ГЕРБ или на БСП\".", "date": "2017.11.22", "title": "Депутатът Марешки предсказа, че Валентин Златев няма дълго да е ръководител на \"Лукойл България\""}
{"url": "http://www.dnevnik.bg/bulgaria/2017/11/22/3083169_vsichki_notariusi_shte_mogat_da_zaveriavat_prevodi_na/", "text": "Всички нотариуси в страната ще могат да заверяват преводите на документи от чужбина, реши правителството, като прие промени в Правилника за легализациите, заверките и преводите на документи и други книжа. Досега заверката се правеше единствено от централното управление на Министерството на външните работи (МВнР) в София и струваше 15 лева. С промените отпада необходимостта преводачите или гражданите да пътуват до столицата единствено с цел да заверят превод на определен документ, предназначен за ползване в страната. Освен това при нотариусите за услугата ще се плащат 6 лева. За да бъде гарантирана правната сигурност, преводачът ще се легитимира пред нотариуса с издаден от МВнР документ, удостоверяващ, че е вписан в списъка на физически лица, извършващи преводи на документи и други книжа. До момента преводите на документи, предназначени за ползване в страната, трябваше да бъдат заверени от служба \"Заверки и легализации\" към дирекция \"Консулски отношения\" в МВнР. Това изискваше отделянето на сериозен времеви и финансов ресурс, уточняват от правителствената информационна служба. Услугата ще продължи да се извършва както и досега – и от МВнР, ако такава заверка се изисква или се приема от държавата, в която ще се използва. Мярката е част от стратегията на правителството за облекчаване и ускоряване на административното обслужване на гражданите и бизнеса.", "date": "2017.11.22", "title": "Всички нотариуси ще могат да заверяват преводи на документи от чужбина"}
{"url": "http://www.dnevnik.bg/biznes/2017/11/22/3083165_deputatite_odobriha_zatiaganeto_na_bankoviia_nadzor/", "text": "Банките ще са задължени да информират БНБ, ако преките или непреки собственици на над 50% от капитала им оказват негативно влияние. Това предвиждат приети от Народното събрание на първо четене промени в Закона за кредитните институции,  внесени от Менда Стоянова от ГЕРБ . В гласуването участваха 163 народни представители, от които 109 бяха \"за\", а 54 се въздържаха. Когато кандидатстват за банков лиценз, дружествата ще трябва да предоставят данни за действителния собственик на акционерите си с квалифициран или по-висок дял, предвиждат измененията. Други текстове разширяват и кръга от лица, които се приемат за свързани. В доклада на Комисията по бюджет и финанси се посочва, че промените целят усъвършенстване на регулаторната рамка на банковия надзор. С промените ще бъде постигнато съответствие с препоръките от доклада на Програмата за оценка на финансовия сектор и с поетите от БНБ ангажименти в отговор на доклада. Менда Стоянова, която е и председател на Комисията по бюджет и финанси, поясни, цитирана от БТА, че законопроектът е поредна стъпка за усъвършенстване и повишаване на ефективността на надзорната дейност на БНБ върху банковите и финансови институции. Целта е да се повиши ефективността на надзора на БНБ, за да не се повтарят случаи като КТБ, които разтърсиха държавата, коментира тя. Промените от една страна ще доведат до повишаване на изискванията при лицензирането на банки, а от друга страната - разширяват и задълбочават изискванията при изследването на свързаните лица при кредитирането от банки, посочи Стоянова. По думите й промените създават законови условия всички препоръки и изисквания на Европейския банков орган за бъдат прилагани и от БНБ и българските банки. Стоянова каза, че между първото и второто четене ще бъдат внесени корекции на текстовете, така че да се отчете и мнението на банковия сектор. БСП подкрепя всички текстове, които са свързани със засилването на банковия надзор и увеличаването на сигурността на банковата система, заяви Румен Гечев от БСП. Но групата ще се въздържи при гласуването, защото не приема подхода за 3-4 дни да се решават ключови промени за банковата система, уточни той. Такава ни е цялата работа в парламента - да препускаме и променяме закони за 2-3 дни, коментира Гечев. Обединените патриоти ще подкрепят законопроекта, заяви Николай Александров и допълни, че дебатът трябва да се води на професионално ниво. ДПС ще подкрепи законопроекта, въпреки че на комисия депутатите от движението гласуваха против, заяви Йордан Цонев. Той изрази задоволство от проявеното разбиране, че текстовете трябва да бъдат преработени между двете четения. По думите му водещият мотив на българския парламент при приемане на законодателни промени трябва да е европейското законодателство, а не препоръки на който и да било орган.", "date": "2017.11.22", "title": "Депутатите одобриха затягането на банковия надзор"}
{"url": "http://www.dnevnik.bg/bulgaria/2017/11/22/3083176_obshtinite_poluchavat_nad_16_mln_lv_za_da_stimulirat/", "text": "Общините получават над 16 млн. лв. за оптимизация на училищната мрежа и стимулиране на резултатите в училищата, реши Министерският съвет на заседанието си днес, съобщиха от прееслужбата му. Кабинетът одобри допълнителни трансфери в размер на 12 260 475 лв. по бюджетите на общините за финансиране на дейности по модул \"Оптимизиране на вътрешната структура на училищата, детските градини, ученическите общежития и регионалните центрове за подкрепа на процеса на приобщаващо образование\" от Националната програма \"Оптимизация на училищната мрежа\". С парите ще бъдат изплатени обезщетения за юли и август 2017 г. при намаляване на броя на персонала, както и за обезщетения при прекратяване на трудовите правоотношения на друго основание. Включени са и обезщетения на персонала при преструктурирането на мрежата чрез закриване или преобразуване на училища, детски градини, общежития и регионални центрове. На общините са предоставени и 3 926 650 лв., осигурени от бюджета на министерството на образованието, за изплащане на допълнително възнаграждение за постигнати резултати от труда на директорите на общинските детски градини, училища, центрове за подкрепа за личностно развитие и за специална образователна подкрепа.", "date": "2017.11.22", "title": "Общините получават над 16 млн. лв., за да стимулират резултатите в училище"}
{"url": "http://www.dnevnik.bg/evropa/novini_ot_es/2017/11/22/3083162_s_cenata_na_otstupki_mei_izbegna_bunt_zaradi_brekzit_v/", "text": "Правителството на британския премиер Тереза Мей избегна бунт в парламента заради намеренията Великобритания да излезе от Хартата за основните права на ЕС. Кабинетът обеща да направи преглед на въпроса и да внесе промени, ако е нужно, предадоха \"Ройтерс\" и БТА. Парламентът дебатира по законопроект за британското излизане от ЕС през 2019 г., предвиждащ да интегрира европейското право в британската правна система. Той е окачествяван от някои като \"най-големия законодателен проект, изготвян в Обединеното кралство\". Законопроектът поставя на изпитание способността на Мей да управлява, след като през юни загуби мнозинството си и сега е премиер на правителство, разполагащо с крехко мнозинство, и лидер на Консервативната партия, която е разделена по въпроса как най-добре да се извърши излизането от ЕС. Вчера фокусът на дебатите в парламента, които вече принудиха някои министри да направят отстъпки, беше върху намерението на правителството да не включи хартата във внедряването на европейски правни актове в британското законодателство. Кабинетът твърди, че няма нужда хартата да заляга в законите на Обединеното кралство, защото тя единствено кодифицира права, съществуващи по линия на други правни инструменти. Той избегна потенциален бунт в парламента, обещавайки преглед на въпроса, а евентуално и технически промени в хода на законодателния процес. Това беше достатъчно за недоволните съпартийци на Мей и ги разубеди от намерението им да се обединят с депутати от опозицията, за да предизвикат оставянето в сила на хартата. Правителството все още твърди, че ще отмени действието й, но посочва, че гражданите няма да загубят нито едно от залегналите в нея права. Риск за правата По време на дебатите критици, включително хора от партията на Мей, заявиха, че премахването на хартата е ненужен риск за правата на гражданите. Тя влезе в сила през 2009 г. с Лисабонския договор и събира в един-единствен документ всички защитени от ЕС права. Това е едно от малкото изключения в правителствения план за запазване на европейското право. Запазването се прави с цел след излизането от съюза да няма несигурност за бизнеса, че постоянно ще има законодателни промени. Приемането на законопроекта е все още на ранен етап. Засега правителството не допуска поражения по темата, но се налагаше да прави отстъпки в последния момент. Вчерашната отстъпка представлява технически въпрос, отнасящ се до това как някои видове европейско право следва да бъдат третирани след Брекзит. Най-сериозният тест за авторитета на Мей се очаква да бъде въпросът за записването на датата и часа на Брекзит в законопроекта, отбелязва \"Ройтерс\". От сегашния етап от приемането му предстоят още пет дни дебати, но за тях няма определена дата.", "date": "2017.11.22", "title": "С цената на отстъпки Мей избегна бунт заради Брекзит в парламента"}
{"url": "http://www.dnevnik.bg/politika/2017/11/22/3083158_bsp_iska_cacarov_da_razpita_borisov_za_zamesenite_v/", "text": "Парламентарната група на \"БСП за България\" иска главния прокурор Сотир Цацаров да разпита премиера Бойко Борисов за изказването му  \" в парламента продължават да стоят хора, които са замесени в наркотрафик, хора, които са купували гласове, и то на затворници\" . В сигнал до Цацаров социалистите казват, че за тях е недопустимо в Народното събрание да има депутати, замесени в наркотрафик и купуване на гласове. \"Mоля да извършите всички необходими действия съгласно приложимия закон, включително и да разпитате министър-председателя на Република България Бойко Борисов – кога, от къде, от кого, как и при какви обстоятелства е получил информацията, както и – кои са въпросните лица, занимаващи се с наркотрафик и купуване на гласове, и дали е предоставил същата информация на компетентните държавни органи за предприемане на необходимите действия\", се казва в сигнала на \"БСП за България\", подписан от депутати начело с Корнелия Нинова. Миналата седмица Цацаров обяви пред медиите:  \"Да се хаби ресурс на прокуратурата за политически изказвания - било то на премиера, било то на лидера на опозицията, някак си ми се струва доста пресилено.\"   През лятото  депутатът от \"БСП за България\" Манол Генов бе обвинен в купуване на гласове , а от ГЕРБ многократно настояваха за оставката му.", "date": "2017.11.22", "title": "БСП иска Цацаров да разпита Борисов за \"замесените в наркотрафик и купуване на гласове\" в парламента"}
{"url": "http://www.dnevnik.bg/bulgaria/2017/11/22/3083172_kabinetut_otpusna_47_mln_lv_za_infrastruktura_na/", "text": "Министерският съвет одобри допълнителни трансфери в размер на 46.8 млн. лв. за тази година по бюджетите на редица общини. Средствата ще се използват за ремонти на общинската улична мрежа в различни населени места и за реализиране на инфраструктурни проекти в подкрепа на общинската социална и жилищна среда, посочва правителствената информационна служба. С постановлението се предоставят допълнително и 100 хил. лв. по бюджета на Комисията за отнемане на незаконно придобито имущество и 60 хил. лв. по бюджета на Националната служба за охрана. Сумите са за сметка на предвидени средства по централния бюджет за 2017 г. и за сметка на преструктуриране на разходи и/или трансфери по централния бюджет.", "date": "2017.11.22", "title": "Кабинетът отпусна 47 млн. лв. за инфраструктура на общини"}
{"url": "http://www.dnevnik.bg/sviat/2017/11/22/3083144_ratko_mladich_poluchi_dojivotna_prisuda_za_genocid_i/", "text": "Международният наказателен трибунал за  бивша Югославия  призна бившия командир на босненските сърби Ратко Младич за виновен за геноцид и престъпления срещу човечеството през 90-те години и го осъди на доживотен затвор. Присъдата бе произнесена след принудително отстраняване на Младич от залата на трибунала и е далеч от исканото от защитата максимално наказание от 15 години, ако бъде признат за виновен. Според съдия Алфонс Ори Младич   за военните престъпления, извършени в Сребреница, и е бил ключова фигура в тях, като е целял   на Сребреница. Трибуналът в Хага също така смята, че той е бил част от \"колективна престъпна организация\", целяща да извърши \"етническо прочистване\" на Босна от несърби. Политическият лидер на босненските сърби Радован Караджич е наредил да се създадат \"невъзможни условия\" за цивилните през 1995 г., а Младич е \"превърнал тази заповед в реалност\". Освен това съдът в Хага счита, че Младич е   на Сараево от босненските сръбски части по време на почти четиригодишната обсада на града, а силите под негово командване са действали  . Ори смята, че той е имал пълен контрол върху корпуса, обсаждал Сараево и обстрелвал със снайпери и други оръжия цивилното население в града. \"Престъпленията, извършени с участието на Младич, са сред най-отвратителните, известни на човечеството, и включват геноцид и изтребление като престъпление срещу човечеството\", продължава текстът на съдебния документ, прочетен от него. Присъдата ще може да бъде обжалвана. Според близките на Младич съдът в Хага е бил предубеден към обвиняемия \"още от началото\". \"Днес не е ден нито за радост, нито за тъга, а за да видим какво бъдеще искаме... Присъдата беше очаквана,\" каза сръбският президент Александър Вучич. Заседанието, което започна в 11 ч. българско време, се проточи, след като защитата на Младич обяви, че той има проблеми с кръвното налягане и помоли за пауза. Първоначалната почивка, която разрешиха съдиите, преди да прочетат присъдата, беше 5 минути, но след като тя продължи 15, съдията продължи с присъдата. Защитата поиска прочитането ѝ да се отложи или да се премине направо към решението на съда. Магистратите обаче отказаха и Младич започна да крещи, след което беше отстранен от залата, отбелязва репортер на Балканската мрежа за разследваща журналистика. \"Притесняваме се за кръвното му налягане, защото вече има четири инфаркта\", каза по-рано синът му Дарко, цитиран от \"Ройтерс\". Седемдесет и четири годишният Младич беше обвинен в 11 военни престъпления, включително геноцид. Последното е заради смъртта на над 8000 мъже и момчета в град  Сребреница  през юли 1995 г. Миналата година лидерът на босненските сърби  Радован Караджич  - бивш президент на Република Сръбска и върховен главнокомандващ на босненските въоръжени сили - беше признат за виновен за организиране на геноцид и получи 40-годишна присъда. Делото се отнасяше и за престъпления, извършени по време на 1425-дневната обсада на Сараево в периода 1992 - 1996 г. Обвиненията в геноцид освен за Сребреница се отнасяха за още 6 общини през 1992 г. В последните обаче според съда частите на босненските сърби   - решение, което организации на потърпевшите от войната оспорват. Процесът започна едва в началото на десетилетието - Младич се укрива в продължение на 16 години и е арестуван през 2011 г. \"Случаят на Младич, както и този на Караджич, се смятат за два от най-важните, ако не и най-важните, в историята на трибунала, тъй като смятаме Младич за главния архитект на политиката на етническо прочистване в много общини в Босна\", каза прокурорът Серж Брамерц пред репортери миналата седмица. \"Той се смята за главния отговорник за геноцида в Сребреница... и за обстрелването на Сараево между 1992 и 1995 г.\" Миналата година сръбският радикал Воислав Шешел беше  оправдан по всичките (девет) обвинения , повдигнати срещу него, включващи престъпления срещу човечеството, убийства и преследване, мъчения и екпулсиране на гражданско население в Босна, Хърватия и Сърбия. Това ще е и последната присъда на трибунала, който на 31 декември трябва да приключи дейност, след като работата му продължи 20 години. Остатъчната дейност като обжалването на присъдата на Караджич, а и евентуалното на Младич (ако бъде осъден и го поиска), ще бъде предадена на по-малък съд, създаден от Съвета за сигурност на ООН в Хага. Процесът, в който Младич е обвиняем, се смята за един от най-трудните за трибунала. Значителни са и разноските по него - съдът е похарчил над 1.94 милиона евро само за защитата му (тримата адвокати и осем асистенти) до април миналата година, когато свърши излагането на доказателствата. Някои разходи като тези за посещенията на семейството му при него (общо 82 от 2013 г. насам) са поети от Сърбия. Белград също така заделя за Младич по 200 евро месечно през последните 4 години.", "date": "2017.11.22", "title": "Ратко Младич получи доживотна присъда за геноцид и престъпления срещу човечеството"}
{"url": "http://www.dnevnik.bg/biznes/2017/11/22/3083174_jurist_oglavi_agenciiata_za_privatizaciia/", "text": "Досегашният ръководител на Правната дирекция в Агенцията за приватизация и следприватизационен контрол Петя Александрова е назначена за изпълнителен директор. Това съобщи правителствената пресслужба след заседанието на кабинета. Александрова поема поста от Митко Симеонов, който беше избран за член на Надзорния съвет на Българска банка за развитие.", "date": "2017.11.22", "title": "Юрист оглави Агенцията за приватизация"}
{"url": "http://www.dnevnik.bg/sport/2017/11/22/3083157_konte_prizova_za_po-dobro_planirane_pri_izgotvianeto/", "text": "Мениджърът на \"Челси\" Антонио Конте призова за по-добро планиране при изготвянето на програмата за Висшата лига. Той посочи, че отборът му има малко време за възстановяване след днешния си мач в Шампионската лига. Лондончани са в Баку, където срещат \"Карабах\" в опит да подпечатат класирането си за осминафиналите. Три дни по-късно съставът гостува на \"Ливърпул\". Според Конте натовареният график е една от причините английските отбори да не успяват да стигнат до финала в Шампионската лига в последните години. \"Челси\" е последният представител на Висшата лига, играл в решителния мач в надпреварата, когато през май 2012 г. победи \"Байерн\". \"Ще ни бъде много трудно да се възстановим. Който и да е подготвял програма за Висшата лига, трябва да обръща по-голямо внимание\", посочи италианецът. Той уточни, че не говори само за \"Челси\", а и за останалите отбори, играещи в Шампионската лига. \"В този момент Англия има нужда да разбере проблема и да промени нещо.\" Конте припомни, че отборът му е бил в същото положение в края на септември, когато е гостувал на \"Атлетико\" в Мадрид, а три дни след това е играл с \"Манчестър сити\".", "date": "2017.11.22", "title": "Конте призова за по-добро планиране при изготвянето на програмата на Висшата лига"}
{"url": "http://www.dnevnik.bg/bulgaria/2017/11/22/3083210_policiiata_razsledva_ubiistvoto_na_46-godishen_muj_v/", "text": "Столични полицаи работят по убийство, станало в кв. \"Хиподрума\" в София снощи, съобщи пресцентърът на МВР. Снощи около 19.30 часа в полицията е получен сигнал за намерено тяло на мъж в гараж в квартала. Изпратените на мястото екипи установили наранявания от нож и огнестрелна рана. По случая е образувано досъдебно производство. Предприети са оперативно-издирвателни и процесуално-следствени действия за установяване и задържане на извършителя на деянието. Не се съобщава нищо за самоличността на жертвата.", "date": "2017.11.22", "title": "Полицията разследва убийството на 46-годишен мъж в София"}
{"url": "http://www.dnevnik.bg/bulgaria/2017/11/22/3083208_kabinetut_predlaga_zakonovi_promeni_koito_da_ulesniat/", "text": "При унищожаване на касетъчни боеприпаси на българските въоръжени сили, което се извършва извън територията на страната, отпадъчните взривни вещества, празни опаковки и метали ще остават за лицето, осъществяващо утилизацията. Това предвижда предложена от правителството промяна в Закона за изпълнение на Конвенцията по касетъчните боеприпаси и Конвенцията за забрана на използването, складирането, производството и трансфера на противопехотни мини и за тяхното унищожаване. Промяната ще позволи България да изпълни задълженията си по унищожаването на касетъчните боеприпаси, изтъква правителствената информационна служба. Като страна по конвенцията България е задължена да унищожи или да осигури унищожаването на всичките си касетъчни боеприпаси не по-късно от 1 ноември 2019 г. В момента е в ход такъв проект, който се изпълнява чрез Агенцията за поддръжка на НАТО. Сега в закона е записано изискването за връщане в България на празната опаковка и отпадъчните взривни вещества и метали, получени в резултат на утилизацията. Това може да възпрепятства изпълнението на проекта и да създаде рискове при транспортирането и съхранението им, се посочва в мотивите за промяната.", "date": "2017.11.22", "title": "Кабинетът предлага законови промени, които да улеснят унищожаването на касетъчни боеприпаси"}
{"url": "http://www.dnevnik.bg/detski_dnevnik/2017/11/22/3081762_i_neka_silata_na_muzikata_bude_s_teb/", "text": "Какво е общото между \"Междузвездни войни\", \"Хари Потър\", \"Индиана Джоунс\", \"Извънземното\", \"Сам вкъщи\", \"Джурасик Парк\" и \"Челюсти\"? Извън това, че всеки ги е гледал по много пъти. Отговорът е Джон Уилямс - композиторът, създал музиката за тези любими на поколения зрители филми. Част от музикалните теми в тях отдавна са надскочили големия екран и звучат самостоятелно. А към хитовете, които всеки разпознава, трябва да се добави и музиката от други световнопопулярни филми като \"Списъкът на Шиндлер\", \"Спасяването на редник Райън\", \"Супермен\", \"Линкълн\", \"Крадецът на книги\"... Всъщност, филмите с музика на Джон Уилямс надхвърлят 100. А най-известните от тях ще звучат в София в началото на декември, при това в изпълнение на симфоничен оркестър. Денят е 8 декември  Това ще е втори концерт с музиката на Джон Уилямс. Първоначално обявената дата беше една - на 7 декември, но заради интереса и бързото изчерпване на билетите, спектакълът ще бъде изнесен още веднъж на следващата вечер, съобщиха организаторите от \"Фортисимо Фамилия\". Билети могат да се купят на касата на зала \"България\" и  онлайн . Безплатни билети с \"Детски Дневник\" Читателите на \"Детски Дневник\" пък ще получат възможност да спечелят безплатни билети, ако отговорят на  , която ще публикуваме на . Загадки и билети ще има и за следващите концерти от \"Фортисимо Фамилия\". В петия сезон на проекта участниците отново канят деца и родители по лек и забавен начин - с помощта на актьори и музиканти, да се запознаят с инструментите, с основните понятия в класическата музика и известните композитори, както и да се насладят на изпълненията на един от най-добрите оркестри в България. Ето и пълната програма на концертите до края на сезона:", "date": "2017.11.22", "title": "И нека силата (на музиката) бъде с теб"}
{"url": "http://www.dnevnik.bg/bulgaria/2017/11/22/3083173_sudut_grebeca_ot_naglite_niama_da_izleze_ot_zatvora/", "text": "Софийският градски съд (СГС) отказа да разгледа молбата за предсрочното условно освобождаване на Любомир Димитров, известен с прякора Гребеца, от групата на \"Наглите\". Причината е задължителното условие в закона да са минали поне шест месеца от предишното искане, което не е така в случая. Решението не е окончателно и подлежи на обжалване, което на практика е безпредметно заради изричните законови разпоредби. Искането на Гребеца е аргументирано с това, че е изпълнил всички законови изисквания, без да посочва какви. Мнението на комисията към затвора е, че няма достатъчно доказателства да се е поправил. В средата на годината градският съд взе решение Гребеца да излезе от затвора предсрочно, но  Апелативният съд постанови той да изтърпи изцяло присъдата си . До освобождаването от първата съдебна инстанция на Гребеца и друг от групата за отвличания - Ивайло Евтимов-Йожи, разбита през 2010 г., се стигна след законови поправки от миналата година, с които се даде възможност на лишените от свобода сами да искат от съда да бъдат освободени предсрочно. Йожи и Гребеца са осъдени за 12 отвличания, като Йожи беше осъден на 18 години, а Гребеца – на 10. И двамата са в затвора от ареста им през 2009 година, което време също се приспада към окончателните им присъди. В затвора са и Прокопи Прокопиев-Поли Културиста и Даниел Димитров-Данчо Релето. Наскоро стана известно, че  подсъдим  заедно с групата, но  оправдан за участие в престъпното сдружение  - Митко Лебешковски, е осъдил прокуратурата за 30 хил. лв.", "date": "2017.11.22", "title": "Съдът: Гребеца от \"Наглите\" няма да излезе от затвора, защото много често иска"}
{"url": "http://www.dnevnik.bg/sviat/2017/11/22/3083220_livanskiiat_premier_hariri_otloji_ostavkata_si_po/", "text": "Ливанският премиер Саад Харири днес заяви, че засега отлага връчването на оставката си в отговор на молбата на президента Мишел Аун да се даде възможност за повече консултации, предадоха \"Ройтерс\" и \"Франс прес\", цитирани от БТА. \"Днес представих оставката си на президента, но той настоя да изчакам, за да се даде време за повече консултации, така че приех\", каза Харири след закрита за журналисти среща с Аун. \"Призовавам всички политически сили към истинско партньорство в името на изграждането на силна държава\", заяви премиерът, цитиран от ТАСС. Той отбеляза, че ще сътрудничи с президента Аун за предпазване на Ливан от обкръжаващите го конфликти. Харири подаде оставка изненадващо в началото на месеца, докато беше на посещение в Саудитска Арабия, и обяви, че се страхува за живота си, но президентът Аун отказа да я приеме, преди лично да е разговарял с него. Впоследствие по  покана  на френския президент Еманюел Макрон той пристигна в Париж, а дни по-късно обяви, че  ще се върне  в страната си.  Изненадващата оставка на Харири предизвика спекулации, че я е обявил под принуда от Саудитска Арабия, която го подкрепя. Рияд се бори с Техеран за влияние в региона, а свързаната с Иран група \"Хизбула\" е коалиционен партньор на Харири, припомня АП. В сряда той се появи на военния парад по случай националния празник на Ливан. Пристигането му на крайбрежен булевард в Бейрут беше посрещнато с аплодисменти от присъстващите, събрали се за честването на Деня на независимостта. Мерките за сигурност за засилени, отбелязва агенцията. На път за Бейрут Харири се срещна с египетския президент Абдел Фатах ас Сиси в Кайро и посети Кипър, за да разговаря с президента Никос Анастасиадис, отбелязва ДПА. Харири заяви в Кайро, че с Ас Сиси са водили дълъг разговор \"за стабилността на Ливан и за необходимостта Ливан да се държи на разстояние от регионалните проблеми\".", "date": "2017.11.22", "title": "Ливанският премиер Харири отложи оставката си по искане на президента"}
{"url": "http://www.dnevnik.bg/evropa/novini_ot_es/2017/11/22/3083224_es_shte_opitva_da_pokaje_tvurda_ljubov_na/", "text": "Амбициите на Киев за членство в Европейския съюз ще се сблъскат с исканията за реформи на Запада на срещата на върха в петък, пише \"Ройтерс\". Лидерите на ЕС са готови да смъмрят Украйна за това, че не успява да приложи антикорупционното законодателство, което би я доближило до Запада, коментират запознати източници. Киев рискува да не получи ново финансиране за възстановяването на проядената от корупция икономика на страната, включително евентуална донорска конференция, повече еврофинансиране за финансовия сектор и десетгодишен фонд за развитие, иницииран от Литва. \"Трябва да покажем малко твърда любов, защото приятелските съвети не работят\", коментира високопоставен служител на ЕС, който подготвя срещата с Украйна, Грузия, Молдова, Азербайджан, Армения и Беларус, обединени в \"Източно партньорство\". Сериозно изпитание Украйна е най-сериозният тест за продължаващата 15 години политика на ЕС за изграждане на външен пръстен от пазарни демокрации от Кавказ до Сахара, без това да предолага еврочленство. Подкрепената от Вашингтон стратегия досега е сработвала и е донесла на президента Петро Порошенко засилено внимание, безвизово пътуване за украинците и сделка за свободна търговия с ЕС. Украйна обаче продължава да бъде смятана за една от най-корумпираните страни според \"Трансперънси интернешънъл\" и заема 131-о място от общо 176 страни през 2016 г. Олена Халушка от неправителствения Център за антикорупционни действия в Киев коментира, че политическият елит сега се опитва да \"подправи\" договорените със западните донори реформи, включително енергийните, съдебните и полицейските реформи. \"Освен това ставаме свидетели на опити за анулиране на постигнатото\", каза тя по повод реформите на Порошенко през 2014 г. Очаква се лидерите на ЕС да \"признаят европейките амбиции\" на Украйна, Грузия и Молдова в изявление от срещата. Това е своеобразна парола за по-тесни отношения, но без еврочленство. Киев иска обещание за присъединяване към съюза. Според Вашингтон и Брюксел обаче Украйна трябва да следва примера на балтийските страни, които през 90-те години бяха смятани за аутсайдери и имаха малки шансове да се присъединят, но направиха реформи и сега са членки на ЕС. \"Украйна рискува да приеме нашата помощ за гарантирана\", коментира втори служител на ЕС, запознат с въпроса. Риск за изборите през 2019 г. Порошенко, чиято страна се бори с подкрепения от Русия бунт в Източна Украйна, твърди, че Киев е приложил повече реформи през изминалите три години, отколкото през всички последни 24 години. Напоследък обаче от правителството на Порошенко пристигат сигнали, че по-скоро е готов да отстъпи преди президентските избори през 2019 г., които сега ще са на фокус, коментират дипломати и официални лица от ЕС. \"Преди година нещата изглеждаха обещаващо, но сега законните интереси се съпротивляват\", коментира трети източник от ЕС. \"Не можем да наливаме повече пари в Украйна на тази основа.\" Има и постижения, включително реформата на полицейските сили, базата данни за декларациите за имуществото на служители и модернизацията на банковия сектор и държавната енергийна компания \"Нафтогаз\". Някои предложени закони обаче, като например да се легализират продажбите на земеделска земя и да се създаде независим антикорупционен съд, бяха отложени, а други реформи са поставени под заплаха. Регистърът за имуществените декларации, който съществува октомври 2016 г., е неефективен, защото властите не са въвели необходимия софтуер. Слабият напредък по въпроса за антикорупционния съд и неспазването на обещанието за цени на газа също възпрепятстваха финансирането по програмата на МВФ за Украйна на стойност 17.5 милиарда долара. Обвиненията, че украински служители са се опитали да попречат на антикорупционните разследващи, будят тревога, коментира източник от ЕС. Предвид че не разполага с други заплахи освен спирането на финансиране, ЕС има твърде малко нови стимули, които да предложи на Украйна, особено след като разреши безвизовите пътувания и достъпа до пазара. \"Определено трябва да потърсим нови моркови, които да бъдат обвързани с реформите\", коментира Халушка.", "date": "2017.11.22", "title": "ЕС ще опитва да покаже \"твърда любов\" на непослушната Украйна"}
{"url": "http://www.dnevnik.bg/bulgaria/2017/11/22/3083233_dvama_bulgari_sa_osudeni_v_shveciia_za_trafik_na_hora/", "text": "Двама българи бяха осъдени в Швеция за ръководене на група за трафик на хора. Всеки от тях получи ефективна присъда от четири години и два месеца. Осъдените са на 49 и 42 години, уточняват медиите в Швеция. Те предлагали на българи да работят в скандинавската страна, като се включат в строителния бизнес. При пристигането си в Швеция обаче те ги карали да си платят пътните разходи, както и всички задължения по наемането на квартира. В крайна сметка пристигналите в северната страна трябвало да просят, за да върнат парите на двамата осъдени. Прокуратурата е установила, че схемата работи от 16 месеца. Общо девет души са станали жертви на двамата българи. В обвинението е било записано, че дошлите да работят в Швеция са били третирани като роби. Те са живеели в сграда със счупени прозорци и без отопление. Освен това им се е налагало да търсят храна в кофите за боклук, тъй като всички изкарани от просия пари давали на осъдените българи. Двамата получиха още забрана да влизат в Швеция през следващите десет години. Те ще трябва да платят и обезщетение на седем от жертвите си.", "date": "2017.11.22", "title": "Двама българи са осъдени в Швеция за трафик на хора"}
{"url": "http://www.dnevnik.bg/detski_dnevnik/2017/11/22/3083217_zakusnenieto_do_20_minuti_veche_e_polovin_otsustvie_za/", "text": "Закъснение на ученика за учебен час до 20 минути се отчита като половин отсъствие, а с повече от 20 минути – като едно цяло отсъствие. Промяната е регламентирана във влязлата в сила с обнародването й в Държавен вестник на 27 октомври наредба, с която се определя  държавният образователен стандарт за приобщаващото образование  и която по-рано същия месец  беше приета от Министерския съвет . Досега закъснение до 15 минути се отчиташе като 1/3 неизвинено отсъствие. Променен е и  начинът, по който се наричат о тсъствията  - те вече не са извинени и неизвинени, а по уважителни и по неуважителни причини.  Деца със специални образователни потребности При необходимост в училище ще бъдат изпращани мобилни екипи ресурсни учители, психолози, логопеди, педагогически специалисти за подкрепа на децата със специални образователни потребности. Ще има помощник на учителя - определен от директора координатор, както и обща и допълнителна подкрепа за всички деца, включително и тези в риск да отпаднат от училище. Както децата със затруднения в обучението, така и децата, които не знаят български език, ще получават допълнителни часове, включително и през лятото. Допълнителна подкрепа ще има за децата, които не получават такава от семейството си. Регламентирана в наредбата е подкрепата за деца, подложени на тормоз. Министерството на образованието откри начин да облекчи процеса по  осигуряване на учители  за приети за продължително лечение в болница деца. Новата наредба въвежда ясна процедура за насочване на ученици със специални образователни потребности след 7 и 10 клас за продължаване на образованието в профили и в специалности от професии. С новата наредба  административната работа на учителите се намалява 10 пъти . По сега действащия нормативен акт, ако в училище има 15 ученици с необходимост от допълнителна подкрепа за личностно развитие, екипът трябва да изготвя годишно около 480 писмени документа. Сега те са сведени до около 45. Деца с изявени дарби За децата с изявени дарби ще се осигуряват квалифицирани специалисти, които да развиват техния потенциал. Но и допълнителна подкрепа, защото и за тях има риск да изостанат с обучението, докато ходят на олимпиади, състезания, гастроли и др., е предвидено в наредбата. Допълнително обучение и консултации С новата наредба се увеличават възможностите за допълнително обучение по учебен предмет и за консултации на децата и учениците. Училищните библиотеки ще се превърнат в места със социални функции – за опознавателни срещи между учениците и достъп до съвременни технологии. Заложени са дейности за създаване на добър психоклимат в училище - превенция срещу насилието, преодоляване на проблемно поведение, награди и санкции за учениците, процедури при неуважителни отсъствия.", "date": "2017.11.22", "title": "Закъснението до 20 минути вече е половин отсъствие за учениците"}
{"url": "http://www.dnevnik.bg/sviat/2017/11/22/3083238_liderut_na_separatistite_v_lugansk_e_izbiagal_v_rusiia/", "text": "Президентът на самопровъзгласилата се Луганска народна република Игор Плотницки е избягал в Русия, твърди украинското вътрешно министерство, цитирано от РБК, ден след като улиците на Луганск  се превърнаха в арена на конфликт  между Плотницки и уволнения от него вътрешен министър на \"републиката\", Игор Корнет. Според шефа на комуникациите на вътрешното министерство в Киев Артьом Шевченко, цитиран от \"Интерфакс Украйна\", Плотницки е напуснал територията на Украйна, но не се уточнява къде в Русия може да е отишъл. Според украинско издание, цитиращо източници в \"Луганската народна република\", лидерът се намира в руския град Донецк в Ростовска област, а семейството му се намира във Воронеж. Само ден по-рано въоръжени мъже отцепиха центъра на Луганск, като според някои източници ставаше дума за метеж по нареждане на Корнет, на когото се подчиняват части от полицията. Корнет обвърза в официално изявление уволнението си с разкрита мрежа на украински агенти, арестувани от неговото ведомство в началото на седмицата. Жители на Луганск разказват за РБК, че в Луганск във вторник и сряда е имало смущение в телевизионния сигнал, независимо от факта, че именно \"държавната\" телевизия на ЛНР първа съобщи за случващото се по улицата. Самият Плотницки не е опровергавал информацията, че се намира в Русия, но в сряда луганската телевизия показа кадри по време на работни срещи в кабинета му с изпълняващия длъжността вътрешен министър и с този на извънредните ситуации. По време на разговорите Плотницки нарежда на двамата да \"възстановят реда\" и да сложат край на \"всички инсинуации\". Междувременно източници от ЛНР съобщават, че местните сили на реда са арестували главния прокурор Виталий Подобрий и началника на кабинета му Сергей Рахно, без да се уточняват подробности.", "date": "2017.11.22", "title": "Лидерът на сепаратистите в Луганск e избягал в Русия, обяви Украйна"}
{"url": "http://www.dnevnik.bg/biznes/2017/11/22/3083243_pragut_za_plashtaniiata_v_broi_ostava_10_hil_lv/", "text": "Разрешените плащания в брой остават до 10 000 лева, реши окончателно парламентът. Депутатите приеха на второ четене промени в Закона за данък върху добавената стойност, с които се изменят и други закони. Със 101 гласа \"за\", 52 \"против\" и 9 въздържали се депутатите отхвърлиха предложението на правителството плащанията в брой да бъдат ограничени до 5 000 лева, съобщи БТА. Срещу намаляването на лимита на плащанията в брой се обявиха \"Обединените патриоти\", БСП, ДПС и \"Воля\". Председателят на бюджетната комисия Менда Стоянова (ГЕРБ) защити предложението на Министерството на финансите с аргумента, че това е поредната мярка за борба със сивата икономика. Красимир Янков от левицата коментира, че ако се приеме текстът на правителството, всички разплащания над 5 000 лева ще минат през банковата система и ще се натоварят с такси. Според него така на практика се повишава данъчната тежест за гражданите. \"Целта е, ако може през банките и семки да си купуваме\", коментира и Павел Шопов от \"Обединени патриоти\". Така при гласуването на второ четене беше отхвърлено предложението на правителството за промяна в Закона за ограничаване на плащанията в брой. Това е втори  неуспешен опит за тази година  сумата да бъде намалена. Отпадна и първоначалното предложение самоосигуряващите се да подават годишна данъчна декларация само по електронен път. Ако обаче годишната данъчна декларация бъде подадена до 31 януари на следващата година по електронен път, лицата ще ползват отстъпка 5 на сто върху данъка за довнасяне по годишната данъчна декларация, но не повече от 500 лв., при условие че нямат подлежащи на принудително изпълнение публични задължения и данъкът за довнасяне е внесен в срок до 31 януари, записаха депутатите в Закона за данъците върху доходите на физическите лица. Предприятията - платци на доходи, подават декларация за дължимите данъци само по електронен път, ако задължението за подаване на декларацията възниква след 31 декември 2017 г. С приетите на второ четене промени в Закона за ДДС златните монети се квалифицират като инвестиционно злато, ако отговарят на определени условия. Принудителната административна мярка \"запечатване на обект за срок до един месец\" ще може да се прилага и към трето лице, решиха депутатите. Мярката ще може да се прилага, когато към момента на запечатване обектът или обектите се стопанисват от това трето лице, ако то е знаело или е могло да знае, че е започната процедура по запечатване. Урежда се и корекцията на ползван данъчен кредит за стоки и услуги, като се предвижда тези разпоредби да влязат в сила от 1 декември 2017 г. Останалите изменения в Закона за ДДС влизат в сила от 1 януари 2018 г. с изключение на разпоредбата, свързана с мястото на бандеролите на опаковките на тютюневите изделия, информира БТА.", "date": "2017.11.22", "title": "Прагът за плащанията в брой остава 10 хил. лв."}
{"url": "http://www.dnevnik.bg/razvlechenie/2017/11/22/3083236_biletite_za_koncerta_na_iron_maiden_vlizat_v_prodajba/", "text": "Билетите за концерта на Iron Maiden (\"Айрън Мейдън\") в Пловдив ще влязат в продажба в петък, 24 ноември, съобщават организаторите от \"София мюзик ентърпрайзис\". Легендарната хеви-метъл група ще бъде в България на 22 юли 2018 г. като допълнително събитие към фестивала Hills of Rock, макар и непосредствено след неговия край. Билетите за концерта на \"Мейдън\" ще могат да бъдат закупени отделно или в комбинация с билет за самия фест, който ще се проведе на 20 и 21 юли отново на гребния канал в Пловдив. Шоуто на групата у нас е част от световното турне Legacy Of The Beast, което започва в Талин, Естония, на 26 май и е вдъхновено от едноименната игра и комикс на Iron Maiden. В него британците ще изпълняват и най-известните си парчета и заглавия от по-късните си албуми. Продажбата на билетите за концерта ще започне в 11 ч. в петък в мрежите на \"Тикетпро\" и \"Ивентим\" на промоционална цена от 70 лв. до края на годината, а в комбинация с останалата част от Hills of Rock - 120 лева до 31.12.2017. Самостоятелният билет за двата дни на феста пък е 80 лв. Участниците още не са обявени.", "date": "2017.11.22", "title": "Билетите за концерта на Iron Maiden влизат в продажба в петък"}
{"url": "http://www.dnevnik.bg/tehnologii/2017/11/22/3083255_sasht_moje_da_otmeniat_vuvedenata_ot_obama_zashtita_na/", "text": "Американската Федерална комисия за комуникациите планира да отмени правилата за  интернет неутралност,  въведени от Барак Обама, които гарантираха, че доставчиците не могат да улесняват достъпа до едни сайтове за сметка на други. Председателят на комисията Ажит Пай – републиканец, назначен от Доналд Тръмп през януари, заяви, че агенцията ще гласува на 14 декември плана му за отмяна на  интернет неутралността . По думите му това ще облекчи тежките регулации върху интернет. Критици обаче предупреждават, че  този ход  ще развърже ръцете на доставчиците да дават по-бърз или по-бавен достъп до сайтовете на различни компании или да налагат повече такси на потребителите за достъп до определено съдържание. Правилата на Обама забраняваха това. \"Интернет неутралност\" е принципът , според който интернет трафикът се третира по един и същ начин, независимо откъде идва, накъде отива и какво пренася. Това означава, че при сегашните правила доставчиците на интернет нямат право изкуствено да забавят трафик, идващ от определен източник, или да дават предимство на друг само защото идва от корпорация, която си е платила за това. Ходът на комисията е победа за големите доставчици като AT&T, Comcast и Verizon. Фирми като Alphabet, Facebook, Amazon и Netflix настояваха Пай да не променя правилата. \"ФКК няма повече да се занимава с това да прави микромениджмънт на бизнес моделите и предварително да забранява услуги, приложения и продукти, които биха могли да помогнат на конкуренцията\", заяви Пай. \"Ние просто ще въведем правила, които позволяват всякакви компании от всякакви сектори да се конкурират, и ще оставим потребителите да решат кой печели и кой губи\". Джесика Розенуорсъл, член на комисията и демократ, предупреди, че предложението \"връчва на доставчиците властта да решават чии гласове да усилят, кои сайтове да посещаваме, какви връзки да правим и какви общности създаваме.\" Предишният председател на агенцията Том Уийлър нарече плана \"срамна измама и предателство\". AT&T, Comcast и Verizon са казвали, че отмяната на правилата ще доведе до инвестиции в широколентов интернет в размер на милиарди долари и ще попречи на евентуално регулиране на цените от страна на властите. Comcast заяви, че независимо какво ще е решението тя \"няма да блокира, забавя или дискриминира законно съдържание. AT&T отбеляза, че всички големи компании публично са се съгласили да спазват интернет неутралността. За Verizon решението ще \"върне рамка, която защитава достъпа на потребителите до отворения интернет, без да ги принуждава да плащат високата цена на излишната регулация\". The Internet Association, която представлява технологични гиганти като Alphabet и Facebook, предупреди, че отмяната на правилата ще бъде \"краят на интернет неутралността, каквато я познаваме\". Предложението на Пай ще изисква от доставчиците да разкриват дали позволяват блокиране или забавяне на някои страници и дали разрешават т.нар. скоростни линии, които изискват плащане за определено съдържание.", "date": "2017.11.22", "title": "САЩ може да отменят въведената от Обама защита на интернет неутралността"}
{"url": "http://www.dnevnik.bg/biznes/2017/11/22/3083259_rabotodateliat_ima_7_dni_da_obiavi_che_e_nael_sezonen/", "text": "Седем дни е срокът, в който работодател, наел работник от страна извън ЕС, трябва да обяви това пред Главната инспекция по труда. Това напомня инспекцията преди началото на зимния туристически сезон. Срокът започва да тече от първия работен ден на наетия, а декларация се подава в териториалното поделение на инспекцията по местонахождението на работното място. Това е едно от най-честите нарушения, установявани от инспекторите по труда, във връзка със заетостта на граждани на страни извън ЕС.", "date": "2017.11.22", "title": "Работодателят има 7 дни да обяви, че е наел сезонен работник от страна извън ЕС"}
{"url": "http://www.dnevnik.bg/kultura/2017/11/22/3083256_sled_posoki_stefan_komandarev_snima_patrulki/", "text": "Докато \"Посоки\" шества из европейския фестивален афиш, Стефан Командарев вече подготвя следващ проект - \"Патрулки\". Сценарият вече е бил приет на няколко форума за представяне на филми в развитие из Европа и е част от планирана трилогия за нощните персонажи и случки в София, съобщи екипът на филма. На принципа на \"Посоки\", \"Патрулки\" (работно заглавие) ще проследява случващото се с три двойки патрулиращи полицаи нощем в София. Първият филм бе изграден около софийските таксита и няколко съдби, чийто път се пресича в рамките на една нощ. \"Посоки\" се приема изключително добре, което ни радва и ни вдъхва увереност, че сме тръгнали в правилната посока с идеята за трилогия\", казва Стефан Командарев. След премиерата си в програмата \"Особен поглед\" в Кан \"Посоки\" бе избран на още три фестивала от престижната категория \"А\" - Торонто, Варшава и предстоящия в Талин. Азиатската му премиера пък беше на Филмовия фестивал във Бусан, Южна Корея, едно от най-големите киносъбития на изток. Филмът взе специалната награда на журито за целия актьорски състав в Сараево и няколко награди от фестивали в Люксембург, Истанбул, Израел и Тирана. Следващите му спирки са Хихон в Испания; Талин в Естония и Палм Спрингс в САЩ, а следващата седмица ще бъде пуснат по испанските кина. \"Посоки\" излиза в България на 26-и януари 2018 г.", "date": "2017.11.22", "title": "След \"Посоки\" Стефан Командарев снима \"Патрулки\""}
{"url": "http://www.dnevnik.bg/sviat/2017/11/22/3083265_berluskoni_se_nadiava_strasburg_da_otmeni_prisuda/", "text": "Бившият италиански премиер Силвио Берлускони се надява Европейският съд за правата на човека да постанови, че Италия е нарушила правата му, като му е забранила да заема обществена длъжност, предаде агенция \"Асошиейтед прес\". Забраната бе наложена на  Берлускони з аради присъда по дело за финансови нарушения.Той обжалва в ЕСПЧ решението на италианските власти. Днес бе първото заседание по делото, решение се очаква след няколко месеца. Берлускони поиска от президента на Италия Серджо Матарела да отложи парламентарните избори за втората половина на пролетта догодина в очакване на съдебното решение, което ще му позволи да се кандидатира от партията си \" Форца Италия \". Пред в. \"Република\"  бившият премиер  изрази надежда, че съдът ще вземе бързо решение. \"Но моята роля в следващата предизборна кампания е ясна. Независимо дали ще мога или не да се кандидатирам, аз ще водя кампания, за дойдат  десноцентристите на власт в Италия \", каза той. Берлускони коментира и ситуацията в Германия. Той очаква Меркел да оцелее от политическата криза, предаде ДПА. Берлускони казва, че не вижда друг като \"опорна точка за стабилност\" в Германия. Според бившия премиер проблемите на Меркел се дължат на това, че крайнодясната партия \"Алтернатива за Германия\" е откраднала на изборите гласове от умерените сили, особено от Християндемократическия съюз на канцлера./ БТА", "date": "2017.11.22", "title": "Берлускони се надява Страсбург да отмени присъда, която му пречи да участва на изборите"}
{"url": "http://www.dnevnik.bg/photos/2017/11/22/3082981_fotogaleriia_trump_pomilva_purvata_si_puika_kato/", "text": "Президентът на САЩ Доналд Тръмп използва правомощията си да помилва осъдени на смърт, за да спаси от фурната двойка пуйки в навечерието на Деня на благодарността, предаде Асошиейтед прес.Тръмп продължи президентската традиция, започната от Джордж Х. У. Буш през 1989 година.", "date": "2017.11.22", "title": "Фотогалерия: Тръмп помилва първата си пуйка като президент"}
{"url": "http://www.dnevnik.bg/bulgaria/2017/11/22/3083242_cacarov_pojela_na_noviia_predsedatel_na_vurhovniia/", "text": "Новият председател на Върховния административен съд (ВАС) Георги Чолаков от днес официално поема ключовата съдебна институция. На тържествена церемония в присъствието на част от новите и старите членове на съдебния съвет, административни съдии, прокурори, конституционни съдии, главния прокурор, министъра на правосъдието и председателя на Върховния касационен съд, Чолаков обеща да защити всеки съдия от опити за посягане на независимостта му. Под погледите на четирима попове церемонията премина в благодарности и хвалебствия към досегашния председател Георги Колев, който след като вчера беше удостоен с личен златен почетен знак от съдебния съвет, днес получи и златна значка от новия председател Чолаков. \" без да се вслушвате в онова, което отстрани създава обикновено вреден шум, което малко или много обезценява винаги, или поне се стреми да обезцени работата на съдебната система\", обърна се към Чолаков главният прокурор Сотир Цацаров. \"След тези 7 години с чиста съвест мога да заявя, че административното правосъдие е на много високо ниво\", заяви в свеото слово Колев. Според него този извод се потвърждава от европейските институции и всички, които имат поглед над него. Колев, който остава редови съдия във ВАС, заяви, че Чолаков се ползва с доверието на съдиите, но доверието е нещо, което следва да се пази и утвърждава. На церемонията бяха прочетени приветствия от президента Румен Радев, който вчера  прие Чолаков за среща , и от вицепремиера по съдебната реформа Екатерина Захариева. \"Оснновен принцип за мен ще бъде гарантирането на независимостта на съдиите, защото това безпорно е най-добрият начин за постигане на правосъдието. Чолаков декларира, че дейността му ще бъде насочена към осигуряване на условия за независимо и компетентно вземане на решения от административните съдии и защита на всеки съдия от опити за посягане на неговата независимост\", започна Чолаков. Той обеща да не  разделя съдиите, които са го подкрепили, и тези, които са заявили различно мнение. На няколко пъти повтори. че за него е важно съдиите да са единни и да постигнат заедно всички начертани цели. \"Независимост, прозрачност и достъпност, справедливост и навременност – това са основите на правовата държава и на независимото и обективно правосъдие\", каза още Чолаков.  Той беше избран и от стария, и от новия състав на Висшия съдебен съвет с 20 гласа \"за\". До избор два пъти се стигна, след като президентът Румен Радев реши да върне процедурата след първия вот, защото той се проведе по-малко от месец преди изтичането на мандата на съдебния съвет. Според държавния глава е трябвало изборът да се извърши от новия състав на кадровия орган и затова той използва правото си на вето. При повторното изслушване (в което участва само Чолаков, а не и другият кандидат Соня Янкулова) Чолаков о тново получи  и повече от необходимото мнозинство. Кой е Георги Чолаков От 25 години общ юридически стаж е работил като съдия 10 години, тъй като два пъти е напускал съдебната система - веднъж, за да стане адвокат, втория път - нотариус в Балчик. Във ВАС влиза през 2012 г. чрез т.нар. външен конкурс. Справка на етичната комисия посочва, че е имал две проверки по сигнали до звеното \"Антикорупция\" на Софийската градска прокуратура, но са приключили с отказ за образуване на досъдебно производство. Имало е и две жалби от един и същ подател до ВСС за процесуални нарушения по дела, но съветът не е установил да е нарушил етичния кодекс на магистратите. Председателят на съда Георги Колев го назначава за ръководител на Четвърто отделение на съда, а миналата седмица го направи и свой заместник. Чолаков беше издигнат за кандидат от общото събрание на съдиите от ВАС и с помощта именно на Георги Колев. В последния момент правилата за издигане на кандидати бяха промени и гласуването стана явно - нещо, което за част от магистратите от върховния съд беше форма на натиск. Колев беше и един от най-яростните защитниците на Чолаков. Зад него при първия избор застана и главният прокурор Сотир Цацаров. Последно Чолаков участва  като председател на състава на съда , който сложи скандален край на казуса с уволнението на покойния прокурор Камен Ситнилски. Петчленен състав на съда прие точно обратното на досегашната си практика, че наследниците на Ситнилски, който почина през април 2016 г., нямат правен интерес да встъпят като негови правоприемници в заведеното от него дело срещу уволнението му.", "date": "2017.11.22", "title": "Цацаров пожела на новия председател на Върховния административен съд да не обръща внимание на вредния шум"}
{"url": "http://www.dnevnik.bg/politika/2017/11/22/3083268_prokuraturata_proveriava_dumite_na_borisov_za_zameseni/", "text": "Върховната касационна прокуратура е започнала проверка след думите на премиера Бойко Борисов, че в парламента има хора, които са замесени в наркотрафик. Това каза говорителят на главния прокурор Румяна Арнаудова. Проверката е започнала по сигнал на Гражданско движение \"Боец\" от 14 ноември и на движение \"Възраждане\" три дни по-късно. По-рано стана известно, че парламентарната група на \"БСП за България\" иска главният прокурор Сотир Цацаров да разпита премиера Бойко Борисов за изказването му  \" в парламента продължават да стоят хора, които са замесени в наркотрафик, хора, които са купували гласове, и то на затворници\" . До днес по обед обаче в прокуратурата сигнал от левицата не е получаван, обясни Арнаудова. Тя уточни, че ако и от \"Позитано 20\" поискат проверка, сигналът на БСП ще бъде присъединен към другите два, информира БТА. Повече за искането на партията, оглавявана от Корнелия Нинова, четете  тук . Миналата седмица Цацаров обяви пред медиите:  \"Да се хаби ресурс на прокуратурата за политически изказвания  - било то на премиера, било то на лидера на опозицията, някак си ми се струва доста пресилено.\" През лятото  депутатът от \"БСП за България\" Манол Генов бе обвинен в купуване на гласове , а от ГЕРБ многократно настояваха за оставката му.", "date": "2017.11.22", "title": "Прокуратурата проверява думите на Борисов за замесени в наркотрафик депутати"}
{"url": "http://www.dnevnik.bg/bulgaria/2017/11/22/3083336_agenciiata_po_vpisvaniiata_otricha_toplofikaciia_da_e/", "text": "В Агенция по вписванията не е постъпвало искане за проверка в Служба по вписванията – София, от \"Топлофикация София\" за изясняване на собствеността на Стефан Борисов Иванов. Това се казва в разпратена до медиите позиция на Агенцията по вписванията по повод излъчен по \"Нова телевизия\" репортаж за  казуса \"Топлофикация\" срещу Стефан Борисов Иванов\" . Човекът, който е от Смолян, е осъден от \"Топлофикация\" да плаща за парно в София вместо свой съименник от столичния квартал ''Люлин\". Преди да потърси правата си в съда, дружеството е направило справка в Имотния регистър. \"За собственик на имота е посочен гражданинът от Смолян със съответното ЕГН. Ние, разбира се, не можем да подложим на съмнение данните от Агенцията по вписванията, в резултат на което завеждаме дело\", заяви Елизабет Павлова от пресцентъра на \"Топлофикация\" пред \"Нова телевизия\". \"В архивите на Служба по вписванията – София, няма акт за собственост на лицето Стефан Борисов Иванов, поради което буди недоумение категоричното становище на говорителя на \"Топлофикация София\" за изяснени обстоятелства около собствеността на г-н Иванов\", се казва в позицията на Агенцията по вписванията. \"Липсата на компетентност и подготовка на служителите на дадена институция не може да е причина за уронване престижа на ръководството на Агенцията по вписванията и нейните служители\", пише още. \"Ние информация за собственост на лицето нямаме. Тази информация, която имаме, е наложената възбрана, но извод за собственост оттук не знам как е бил направен\", заяви Зорница Даскалова, изпълнителен директор на Агенцията по вписванията. От Агенцията по вписванията потвърждават, че има човек с това име и ЕГН в регистъра. От него става известно, че му е наложена възбрана от банка от 2007 г., която е заличена през 2013 г., от което не може да се направи извод за собственост на това лице на този имот. От \"Топлофикация\" не допускат да има грешка. \"Факт е, че всички тези документи са минали на две съдебни инстанции и никой не се е усъмнил\", казват от дружеството пред \"Нова телевизия\". Днес и омбудсманът Мая Манолова се застъпи за потърпевшия мъж от Смолян, като нарече ситуацията \"абсурда и сюрреалистична\" и посъветва \"Топлофикация София\" \"да поеме риска да плати тези 1000 лева, отколкото да продължи да се излага пред гражданите на България\".", "date": "2017.11.22", "title": "Агенцията по вписванията отрича \"Топлофикация\" да е проверила осъден от нея мъж"}
{"url": "http://www.dnevnik.bg/evropa/novini_ot_es/2017/11/22/3083300_svobodnite_demokrati_moje_da_pregovariat_s_merkel_no/", "text": "Германската партия на Свободните демократи (FDP) заяви в сряда, че не изключва подновяване на преговорите за тристранна коалиция, ако консерваторите на канцлера Ангела Меркел и Зелените представят \"напълно нов пакет\" предложения, предаде \"Ройтерс\". \"Ако наистина е възможно да се изгради модерна република през следващите години, то тогава ние сме последните, които ще откажат да разговарят\", каза главният секретар на партията Никола Беер, като все пак добави: \"Не мога да си представя, че това ще проработи\". По-рано председателят на партията Кристиан  Линднер посочи, че \"в такава политическа конфигурация  и с такова политическо съдържание няма смисъл да се започват наново преговорите\". Лидерът заяви, че на консултациите канцлерът Ангела Меркел \"практически не е оказала никаква подкрепа за компромисните предложения\" на свободните демократи. В понеделник преговорите за съставяне на трипартийна коалиция  се провалиха, след като FDP   неочаквано се оттегли, посочвайки като причина непреодолими различия. Меркел вече заяви, че  би предпочела нови избори  пред това да води нестабилно правителство на малцинството.", "date": "2017.11.22", "title": "Свободните демократи може да преговарят с Меркел, но само за \"напълно нов пакет\" мерки"}
{"url": "http://www.dnevnik.bg/sviat/2017/11/22/3083286_rusiia_zaplashi_gugul_s_otvetni_merki_ako_namali/", "text": "Русия ще предприеме действия срещу компанията - майка на Google, Alphabet, ако сайтовете на руските медии \"Спутник\" и Russia Today бъдат смъкнати надолу в резултатите на търсачката, съобщи медийният регулатор, цитиран от \"Интерфакс\" и \"Ройтерс\". Агенцията е изпратила предупредително писмо до Google, с което настоява фирмата да изясни думите на изпълнителния директор Ерик Шмит. В събота той заяви, че търсачката работи, за да не дава толкова голяма видимост на \"този тип уебсайтове\". \"Ще получим отговор и ще решим какво да правим\", заяви директорът на медийния регулатор Роскомнадзор Александър Жаров. \"Надяваме се, че мнението ни ще бъде чуто и няма да се наложи да прибегнем до по-сериозни ответни мерки.\" \"Спутник\" и РТ са финансирани от Кремъл и редовно разпространяват заблуждаващи или откровено лъжливи новини. И двете медии публикуваха негативни статии за Хилъри Клинтън по време на предизборната кампания в САЩ миналата година. Говорителка на \"Гугъл\" обясни, че става въпрос за усилията на търсачката да намали достъпа на потребителите до линкове към нискокачествено, фалшиво и заблуждаващо съдържание. Компанията не определя ранкинга на отделни сайтове ръчно, а анализира данни и автоматично им дава позиция.", "date": "2017.11.22", "title": "Русия заплаши \"Гугъл\" с ответни мерки, ако намали видимостта на пропагандни медии"}
{"url": "http://www.dnevnik.bg/sport/2017/11/22/3083331_dimitur_dimitrov_atakuvashta_ili_zashtitna_taktikata/", "text": "Лудогорец\" избира най-добрите футболисти за определения съперник и определения мач\", така треньорът  Димитър Димитров  определи множеството тактически изненади, които предприема често в състава си. В четвъртък българският шампион приема \"Истанбул Башакшехир\" в предпоследен мач от групите на Лига Европа. При успех българският шампион ще си осигури предсрочно класиране за фазата на директните елиминации. В момента \"Лудогорец\" е първи с осем точки пред \"Брага\" със седем и \"Хофенхайм\", който има четири. Турският тим заема последното четвърто място с едва две точки \"Каквато и тактика да изберем, трябва да е печеливша. Не е важно дали ще играеш нападателно или дефанзивно, а да играеш успешно. В никакъв случай \"Лудогорец\" няма да изневери на своя стил, който е налаган с годините. В домакинските си мачове винаги се опитваме да играем нападателен футбол и сигурно ще се опитаме и утре\", каза Димитров на въпрос за избора си на тактика. През уикенда \"Истанбул ББ\" победи с 5:1 \"Галатасарай\" и се изравни с червено-жълтите с по 26 точки на върха в Суперлигата. Съперникът на българския шампион е в серия от шест мача без загуба, в които взе пет победи и едно равенство. \"Още преди първия мач казах, че това е много силен отбор, който разполага с много равностойни футболисти. Не случайно правят толкова ротации по състава, особено в мачовете от Лига Европа и вътрешния шампионат. Преди първия мач с нас победиха \"Фенербахче\" с 3:2, а сега побеждават \"Галатасарай\", което показва качеството, което имат. На мнение съм, че съперникът трябва да победи на всяка цена, докато при нас теоретично и равенството ни оправя. Смятам, че ще се получи двуостър мач, защото когато се защитаваме, ни е малко по-трудно\", добави треньорът. В състава на \"Лудогорец\" няма проблеми с контузени или наказани играчи. Върджил Мисиджан и Козмин Моци, които пропуснаха  гостуването на \"Локомотив\" (Пловдив)  в Първа лига през уикенда, са възстановени и ще могат да вземат участие. Димитров обясни, че е запознат с проблемите в състава на Абдука Авджъ, но не вярва, че това може да се окаже решаващо, заради факта, че дори резервите на \"Истанбул ББ\" са национали на страните си. Димитров обясни, че очаква по-различен двубой от  първата среща в Турция, която завърши 0:0 . \"От първия мач не зависеше нищо, докато сега не е така. Те трябва да спечелят, за да продължат, за нас също има голям залог, в това отношение ще има различни тактически нюанси. Залогът и напрежението са по-големи от първата среща\".", "date": "2017.11.22", "title": "Димитър Димитров: Атакуваща или защитна, тактиката трябва да е успешна"}
{"url": "http://www.dnevnik.bg/bulgaria/2017/11/22/3083343_slujitel_na_vunshnoto_ministerstvo_e_zadurjan_na/", "text": "Служител на българското Министерство на външните работи е бил заловен на един от граничните пунктове с Турция в автомобил, в който е имало контрабандни стоки - 500 стека цигари, скъпоценни камъни и над 500 ампули с хормон на растежа, съобщи БТА, като се позова на изказване на говорителя на главния прокурор Румяна Арнаудова. Той е шофирал автомобил с испански номера, който не е негов и е спрян на влизане в България. От Министерството на външните работи заявиха, че са били уведомени от МВР за случая, а задържаният не е дипломат, а експерт в общата администрация. Той не е пътувал служебно. Със заповед на вицепремиера Екатерина Захариева е образувано дисциплинарно дело и служителят е временно отстранен от длъжност.", "date": "2017.11.22", "title": "Служител на външното министерство е задържан на границата с Турция с контрабандни стоки"}
{"url": "http://www.dnevnik.bg/sviat/2017/11/22/3083333_ruskiiat_senat_prie_zakona_pozvoliavasht_medii_da/", "text": "Руските сенатори одобриха днес закон, позволяващ медии да бъдат регистрирани от правосъдното министерство като \"чуждестранни агенти\". Така Москва отвърна на изискването към руската телевизия РТ да се регистрира с това определение в САЩ, предадоха агенциите \"Франс прес\" и ТАСС. За документа гласуваха 154 членове на Съвета на федерацията - горната камара на парламента, един се въздържа. За да влезе в сила, текстът, приет единодушно миналата седмица от Държавната дума, трябва да бъде подписан и от  президента Владимир Путин. Руските власти го представят за ответна мярка срещу неотдавнашното регистриране на руската телевизия РТ, контролирана от Москва, като \" чуждестранен агент \" в САЩ. \"Министерството на правосъдието би могло произволно да определи като  чуждестранен агент  всяка чуждестранна медия\", коментира в комюнике в понеделник кремълският Съвет по правата на човека, който препоръча на сената да отхвърли проекта заради мъглявите формулировки и възможността за злоупотреби. Остро разкритикуван от \"Хюман райтс уоч\" и \"Амнести интернешънъл\", законът принуждава засегнатите организации да предоставят на властите информация за финансовото си състояние и да уточняват в различни документи, че са регистрирани като \" чуждестранни агенти\"  - термин, съдържащ намек за предателство и шпионаж. Новият акт официално включва и медиите в обхвата на руски закон от 2012 г., обявяващ за \"чуждестранни агенти\" неправителствените организации, финансирани от чужбина и участващи в \"политическа дейност\". Москва вече изпрати предупреждения във връзка с това до \"Гласът на Америка\" и Радио \"Свободна Европа\"/Радио \"Свобода\". \"Руски медии не могат да бъдат собственост на чуждестранни юридически лица. Затова с оглед законовите положения всички предвидени ограничения може да бъдат въведени спрямо определени медии, това ще зависи от ситуацията, в която нашите медии ще се намират в чужбина\", обясни сенаторът Андрей Клишас, цитиран от ТАСС./ БТА", "date": "2017.11.22", "title": "Руският Сенат прие закона, позволяващ медии да бъдат регистрирани като чуждестранни агенти"}
{"url": "http://www.dnevnik.bg/biznes/2017/11/22/3083344_raiuner_shte_svurje_burgas_i_litovskiia_kaunas/", "text": "Нискотарифната авиокомпания \"Райънер\" обяви, че от догодина ще започне да лети между Бургас и втория по големина литовски град Каунас. Дестинацията е включена в лятното разписание на превозвача, което влиза в сила през март 2018 г.. Полетите ще са веднъж седмично. Началната цена за март е 24.99 евро.  В града може да се разгледа Старият град, замъкът, бароковият манастир \"Пажайслис\", аквариумът и да се хапнат стриди. Разстоянието до столицата Вилнюс е едва 100 км, информира сайтът  www.visit.kaunas.lt. От Бургас \"Райънер\" лети също до столицата на Латвия Рига, както и до летища в Полша, Словакия, Италия, Израел и Германия.", "date": "2017.11.22", "title": "\"Райънер\" ще свърже Бургас и литовския Каунас"}
{"url": "http://www.dnevnik.bg/citat_na_deniia/2017/11/22/3083365_citat_na_denia_s_promeni_v_zakona_shte_se_sloji_krai/", "text": "Това заяви вицепремиерът Валери Симеонов по време на инспекцията си на строителството на новата приемна на полицията в пловдивската Шекер махала, съобщава \"Фокус\". Той добави, че все още се работи по закона, като се очаква до края на годината да влезе за обсъждане в пленарната зала. Симеонов добави, че това е негова лична кауза, която е започнал през лятото, като припомни  акциите си в Слънчев бряг,  при които беше спирана музиката в някои от най-големите заведения в курорта. Вицепремиерът каза още, че промените в закона се изработват много внимателно с помощта на специалисти и юристи от няколко министерства, за да не могат да бъдат оспорвани.", "date": "2017.11.22", "title": "Цитат на деня: С промени в закона ще се сложи край на шумните оргии"}
{"url": "http://www.dnevnik.bg/bulgaria/2017/11/22/3083230_pri_kontrola_na_iazovirite_samo_se_otchita_deinost/", "text": "На министъра на регионалното развитие и благоустройството Николай Нанков трябва да бъде съставен акт заради бездействие при стопанисването на стената на язовира \"Бели Искър\". Това се разбра от думите на шефа на административната прокуратура и зам.-главен прокурор Ася Петрова. В случай, че той бъде наказан по административен път санкцията е глоба. Актът трябва да се състави от Държавна агенция за метрологичен и технически надзор (ДАМТН), която според прокуратурата обаче също бездейства за язовирите в страната. Проверка на язовир \"Бели Искър\" Започва процедура, която може да завърши с глоба за регионалния министър за липсата на действия по укрепването на язовира, заяви Петрова, цитирана от БТА. Прокуратурата смята, че Комисията за енергийно и водно регулиране (КЕВР) бърка в преценката си, че концесионерът на \"Бели Искър\" не трябва да инвестира в укрепването на язовира. Язовир \"Бели Искър\" е публична държавна собственост и е отдаден от регионалното министерство на концесия на \"Софийска вода\" АД. Въпреки че проблемите с \"Бели Искър\" са известни отдавна, ремонтът на язовира все още не е започнал, а отговорността за него се прехвърля между няколко институции, коментира Петрова. Това е наложило главният прокурор да прати подсещащо писмо до премиера Бойко Борисов с настояване държавата и общината да предприемат спешни действия.  Според прокуратурата бездействията на агенцията по метрология били тежко укорими. От регионалното министерство обясниха в съобщение до медиите, че безопасната експлоатация на язовир \"Бели Искър\" е осигурена чрез поддържане на по-ниско водно ниво. \"Предстои на язовирната стена да бъде извършена реконструкция за постигане на по-висока сеизмична устойчивост. Язовирът, който е на територията на община Самоков, е публична държавна собственост и следва да бъде в управление на областния управител на Софийска област. Към настоящия момент е налице действащ концесионен договор между Столична община и \"Софийска вода\" АД, по силата на който стопанисването, поддържането и експлоатацията на язовир \"Бели Искър\" се осигуряват от концесионера. За извършване на реконструкцията на язовирната стена предстои в най-кратък срок да бъде подписано споразумение между всички заинтересовани страни. Технически експертен съвет ще определи най-доброто техническо решение, по което да бъдат извършени строително-монтажните работи\", се казва в съобщението. На специален брифинг заради наводненията в последните години бяха представени данни от две проверки, които станаха известни още в началото на годината. Едната е за проверка от агенцията по метрология на всички язовири в страната, а другата е след сигнал за опасност от бедствие поради забавяне на процедурата по изпълнение на проект за ремонт на язовирната стена на язовир \"Бели Искър\". При първата проверка са инспектирани над 4 000 съоръжения - язовири, стени към язовири и др. Повече за данните за язовирите от февруари четете  тук . Проверката на язовирите в страната Като процентът на тези с неизправно състояние е 54.43 %. За неизпълнени предписания обаче Държавна агенция за метрологичен и технически надзор не наказала никого, обяви Петрова. Вместо глоби на нарушителите са издавани нови предписания, допълни тя. 205 от язовирите са опасни за хората. Близо 80 пък са в предаварийно състояние. Само в 11 случая държавната агенция е опитала да санкционира нарушители. Прокуратурата е установила, че масово не се спазват предписанията на агенцията. Оттам обяснили, че причината да няма наказани било лошото законодателство, а прокуратурата не е съгласна с това. Според Ася Петрова в Закона за водите има записани текстове, с които от агенцията могат да налагат глоби. Само шест акта за нарушение са издадени по отношение опасните 200 язовира. \"След като през март потърсихме помощ от Министерството на икономиката за проверка на Държавната агенция за метрологичен надзор, едва сега получихме доклад от проверката\", каза Петрова. В него обаче министерството подкрепя агенцията в тезата, че не могат да бъдат налагани принудителни мерки.", "date": "2017.11.22", "title": "При контрола на язовирите само се отчита дейност, обяви прокуратурата"}
{"url": "http://www.dnevnik.bg/biznes/2017/11/22/3083369_otnet_e_licenzut_za_izkupuvane_na_tjutjun_na_liiv/", "text": "Комисията по тютюна към областна дирекция \"Земеделие\" в Благоевград днес е отнела лиценза за изкупуване на суров тютюн на фирма \"Лийв Табако А. Михайлидис\" АД, съобщи пресцентърът на Министерството на земеделието. Мотивът е постъпили сигнали срещу фирмата за неизпълнение на сключените договори тютюнопроизводителите. Отменено е разрешението за дейност, издадено през март тази година. По данни на Националната асоциация на тютюнопроизводителите НАТ-2010, подала жалбата, компанията дължи около 2.5 млн. лв. на фермерите за изкупен тютюн от реколта '2016, но и до днес не се е разплатила. Засегнатите фермери, които не са получили средствата си от компанията, са около 500, които през миналата зима са предали тютюн от ориенталските сортове \"Басми\" и \"Кабакулак\" на гръцкото дружество. Според закона за тютюна изкупената суровина трябва да бъде разплатена в срок от един месец. Лицензът на компанията се отнема за втори път по една и съща причина. Предишният случай беше през 2009 г. ", "date": "2017.11.22", "title": "Отнет е лицензът за изкупуване на тютюн на \"Лийв табако\""}
{"url": "http://www.dnevnik.bg/sport/2017/11/22/3083376_levski_shte_ima_svoi_chat_kanal_vuv_vaibur/", "text": "Левски\" стартира партньорство с технологичната компания \"Вайбър\", съобщиха от футболния клуб. Идеята е да се разработи специален чат канал за феновете на клуба в популярната платформа за разговори. Идеята е на феновете на клуба от огранизациите \"Сини инициативи\" и тръст \"Синя България\", но ръководството се включва с подкрепа. \"Ние прегърнахме тази идея. Радостно е, че тя идва от феновете, а ние ще се включим активно, помагайки\", каза изпълнителният директор на \"Левски\" Красимир Иванов. Според феновете на \"Левски\" клубът е първият в България, който ще стартира подобна инициатива. \"Нареждаме се до \"Барселона\", който стартира тази година във \"Вайбър\". Има няколко клуба още, които също правят това\", казаха феновете. В действителност обаче шампионът на България  \"Лудогорец\"  от повече от година развива свой канал в платформата с близо 3000 последователи. \"Реално ще се комуникира директно с всички привърженици на клуба. По този начин новините ще стигат максимално бързо до всички, а така ще се борим и с доста измислени новини, които се появяват в момента\", добавиха феновете, предложили идеята. \"Левски\" стартира с конкурс за изработка на стикери във \"Вайбър\". От днес до 8 декември всеки дизайнер може да се включи с идеи, а най-креативният ще получи награда от 2000 лв. Конкурсът е организиран и качен в платформата freelancer.com от организацията \"Сини инициативи\", като всички желаещи ще могат да кандидатстват тук:  https://www.freelancer.com/contest/My-Levski-My-Vibe-1186935.html", "date": "2017.11.22", "title": "\"Левски\" ще има свой чат канал във \"Вайбър\""}
{"url": "http://www.dnevnik.bg/sviat/2017/11/22/3083316_franciia_zapochva_razsledvane_sreshtu_ruski_senator/", "text": "Франция ще разследва високопоставения руски сенатор и бизнесмен Сулейман Каримов, арестуван от френската полиция късно в понеделник на летището в Ница по подозрения за укриване на данъци, съобщи френски прокурор, цитиран от \"Ройтерс\". По-късно френските власти съобщиха, че той е бил разпитван по дело за изпиране на пари, придобити с данъчни измами.  Керимов, на 51 г., заема 21-о място в класацията на списание \"Форбс\" за най-богатите бизнесмени в Русия, като състоянието му се оценява на 6,3 млрд. долара. На неговото семейство принадлежат златодобивната компания \"Полюс\" и летището в Махачкала. До 2016 г. беше и собственик на футболния отбор \"Анжи Махачкала\". Сътрудници на руското генерално консулство в град Вилфранш сюр Мер, пристигнали на летището в Ница във вторник, опитали, но не успели да се срещнат със сенатора, предаде ТАСС във вторник. Според агенцията няма информация колко дълго той може да остане задържан във Франция. Руските власти съобщиха, че са изпратили протестна нота в Париж. Без дипломатически паспорт Междувременно говорителят на Кремъл Дмитрий Песков, цитиран от \"Ройтерс\" и \"Франс прес\", обяви, че Русия ще положи всички възможни усилия, за да защити интересите на Керимов. \"Разбира се, сенаторският статут на Сулейман Керимов и фактът, че е руски гражданин, са залог за това... От особено значение е, че Керимов притежава дипломатически паспорт, с който е влизал на територията на Франция. Затова енергичната работа по защита на интересите му ще продължи\", добави говорителят. Първоначалното съобщение на руското външно министерство до Париж гласеше именно че Керимов е имал дипломатически паспорт и следователно имунитет на територията на други държави. Същевременно източник на РБК от руския сенат твърди, че на него не му е бил издаден дипломатически паспорт преди пътуването му. Причината е, че отишъл във Франция в лично качество, а не по работа. \"Дипломатически паспорт се издава при официални командировки, а в Съвета на федерацията това сега се прилага строго\", казва източникът. Подобна информация дава и РИА \"Новости\". Въпреки това френското външно министерство уточни в сряда, че решението дали обвиненията срещу него са свързани с официалната му длъжност в Русия и следователно засягат имунитета му ще бъдат взети от съдия. Дипломатически източници на \"Ройтерс\" обясняват и че важно за решението може да се окаже дали той е посетил страната със специфична мисия, възложена от правителството. \"Няколко луксозни имота\" През пролетта изданието Nice Matin съобщи, че в началото на 2017 г. във вила, за която се предполага, че принадлежи на Керимов, в района на южния френски град Антиб са извършени обиски. Според изданието сенаторът е собственик и на две съседни вили, а трите имота заедно са в размер 90 000 квадратни метра. \"Нис матен\" пише още, швейцарският финансист Александер Щудхалтер, на когото по документи принадлежи обискираният имот, е бил само прикритие на Керимов. Френското следствие според тогавашната информация, цитирана от изданието, е установило, че стойността на вилата е била занижена почти два пъти в покупката ѝ, а част от парите са преведени в Швейцария, като са заобиколени данъчните власти на Франция. Прокуратурата в Париж не коментира твърденията, а помощник на Керимов, Алексей Красовски, по-късно опроверга информацията, че той притежава подобни имоти в Южна Франция. Източник на \"Ройтерс\" обаче също каза по-рано тази седмица, че разследването срещу него е свързано с покупката на няколко луксозни имота на Ривиерата чрез кухи фирми, за която той е намалил данъците, дължими на френската държава.", "date": "2017.11.22", "title": "Франция започва разследване срещу руски сенатор, заподозрян за укриване на данъци"}
{"url": "http://www.dnevnik.bg/gradska_sreda/2017/11/22/3083244_novi_otdeli_v_stolichnata_obshtina_shte_otgovariat_za/", "text": "Столичната община подготвя промени в администрацията, като ще създаде 4 нови отдела, за да подобри справянето със замърсяване на въздуха, резултатите от климатичните промени, контрола при ремонтите на пътищата, градското планиране и сградите - паметници на културата.  Това предвижда доклад, който ще бъде гласуван на утрешното заседание на Столичния общински съвет. Вносител е кметът на София Йорданка Фандъкова, а предложенията за промените са от зам.-кметовете по екология Йоана Христова, транспорта Евгени Крусев и от главния архитект на София Здравко Здравков.  За по-добър контрол над ремонтите За да се повишат възможностите за контрол при изграждане на пътната инфраструктура и ремонтите, в дирекция \"Транспорт и инфраструктура\" ще се създаде отдел \"Организация и контрол контрол на дейностите\". Според мотивите в предложението създаването на отдела има за цел да  \"задоволи нарастващите обществени потребности\" . Това лято София отново беше блокирана заради ремонти на големи пътища както в центъра, така и в кварталите. Най-важният от тях - на булевард \"Княз Александър Дондуков\",  многократно беше обект на критики от граждани и общински съветници  заради  некачествено изпълнение . По тази причина и договорите на две строителни фирми - \"Пътища и съоръжения\" и \"ПСТ груп\", за поддръжка на уличната мрежа с 8 района на София пък  са в процедури по прекратяване . Договорът за 8 млн. лева на \"Пътища и съоръжения\" за ремонтите булевардите \"Шипченски проход\", \"Асен Йорданов\" и \"Искърско шосе\" е в същата процедура. Причината е изпълнението на  дейностите по \"Шипченски проход\" , които няколко пъти са били коригирани по искане на фирмата, която изпълнява строителния надзор. Новият отдел ще се занимава и с обработка на жалбите, писмата и сигналите, които се изпращат до дирекцията. Според данните в предложението те са около 60% от всички документи, които се получават в дирекцията, като за периода ноември 2016 - ноември 2017 г. броят им е 21 хил. Същевременно в дирекцията по транспорта се закриват два отдела - \"Транспортна дейност - междуселищни и таксиметрови превози\" и \"Масов градски транспорт, корабоплавателен и технически надзор\". За въздуха и климата Според предложението в общината ще се създаде дирекция \"Климат, енергия и въздух\". Тя ще бъде разделена на два отдела - \"Въздух\" и \"Климат и енергия\".  Дирекцията ще се занимава с изготвянето на програми на Столичната община за въздуха и климатичните промени, мониторинг и контрол на изпълнението им, като ще изготвят и отчети и ще участва и в съставянето на бюджета на община. През май  общинският съвет прие програмата за качеството на въздуха в София , като тогава се взе решение, че изпълнението й ще се следи на няколко месеца. Конкретно с тази дейност се предвижда да се занимава отдел \"Въздух\". Участието в съставянето на бюджета е от значение, защото при обсъждането, а след това и при гласуването на програмата имаше много критики от общински съветници, че от документа не се разбира колко средства ще бъдат необходими за изпълнението й.  Тогава Йоана Христова поясняваше, че конкретните суми ще бъдат съобщени, след като се направят анализи. През октомври общинският съвет прие и Стратегия на Столичната община за адаптация към климатичните промени. В изработването й са участвали и експерти от \"Денкщат България\". Документът не съдържа конкретни мерки, а само очертава какви какво е въздействието на климатичните промени върху околната среда, града и туризма.  Конкретните мерки ще се изготвят от отдела \"Климат и енергия\", като ще бъдат обсъждани в Столичния общински съвет. С промяна ще се закрият и отделите \"Жилищно и обществено строителство\" и \"Топлоенергетика и енергийна ефективност\". \"Градско и пространствено планиране и недвижимо културно наследство\" ще бъде на пряко подчинение на главния архитект на София. Отделът ще бъде формиран от експертите в отделите \"Градско пространствено планиране\" и \"Недвижимо културно наследство\". Главният архитект на София Здравко Здравков неколкократно се е  обявявал за промяна в Закона за културното наследство , за да се подобри опазването на сградите - паметници на културата. Причината е, че много от ценните исторически сгради в София се рушат, защото не се поддържат от собствениците им. Създаването на отдел, който да се занимава със сградите,  бе сред целите, които той обяви през май , когато отчете една година, откакто зае поста.  Новият отдел ще се занимава с предстоящите изменения  на Общия устройствен план на София  и интегрирания план за градско възстановяване и развитие, координация при изготвянето на проекти на общината.", "date": "2017.11.22", "title": "Нови отдели в Столичната община ще отговарят за въздуха, ремонтите и културното наследство"}
{"url": "http://www.dnevnik.bg/evropa/novini_ot_es/2017/11/22/3083417_marin_lyo_pen_se_oplaka_che_e_jertva_na_bankova_fetva/", "text": "Лидерът на крайната десница във Франция Марин льо Пен обвини банките, че са закрили нейни сметки и такива на партията й и заяви, че е жертва на \"банкова фетва\", целяща да заглуши Националния фронт, предаде \"Ройтерс\". \"Това е опит да се задуши една опозиционна партия и никой демократ не трябва да го приема\", каза Льо Пен по време на пресконференция, призовавайки президента Еманюел Макрон и други политически партии да подкрепят Националния фронт. Думата \"фетва\" всъщност означава становище по теологичен или правен въпрос, базирано на източници на ислямското право. Крайнодесният лидер, която се бори с разделение в партията си след загубата на президентските избори през май, заяви, че Националният фронт ще внесе жалба срещу банката Societe Generale и нейното подразделение Credit du Nord, а самата тя ще подаде жалба срещу HSBC за закриване на личната й сметка. Националният фронт каза, че Societe Generale е закрила сметките му през ноември, а централната банка е наредила на Credit du Nord да управлява сметка на партията вместо нея, но от там отказали да обработват плащания с чекове и кредитна карта. Societe Generale и HSBC отказаха да коментират въпроса заради банковата тайна. Никоя от банките не потвърди или отрече закриването на сметки на партията или Льо Пен. Във Франция на банките е позволено да закриват сметки с предварително известие и не са задължени да посочат причина за това. Но притежаването на сметка е право на потребителя и той може да поиска централната банка да посочи друга банка, която да отвори нова сметка. Посочената банка може да избере да ограничи използването на сметката за основни банкови услуги.", "date": "2017.11.22", "title": "Марин льо Пен се оплака, че е жертва на \"банкова фетва\""}
{"url": "http://www.dnevnik.bg/zelen/2017/11/22/3083374_vuzduhut_v_sofiia_stava_po-chist_prez_poslednite/", "text": "Въздухът в столицата става по-чист през последните години. Този извод направи министърът на екологията Нено Димов, като сравни данни от измерване на нива на замърсяването за две години: 2014 и 2016 г. Министърът представи резултати от измерване на въздуха в София през миналата седмица пред журналисти, но без да покаже конкретните измерени стойности от четирите места. Основен замърсител в столицата – по думите му, е битовото отопление с твърдо гориво. Това се доказвало от проверката на министерството с мобилна измервателна станция, която е проверила нивата на замърсяване в четири различни точки в града с различен тип отопление и автомобилен трафик миналата седмица. Битовото отопление като основен замърсител Замерването на въздуха показало до два пъти превишаване на нормите на фини прахови частици в атмосферния въздух в квартал Бояна на 17 ноември, докато в другите точки не е измерено наднормено замърсяване. Сравнително измерване е било в четири столични района с различни видове отопление и автомобилен трафик, които Димов цитира. А в три от районите – \"Младост\", Студентски град и ул. \"Стамболийски\" – е нямало превишаване на допустимите норми на замърсяване. Замърсяването е било в края на работния ден – между 17.00 – 23.00 часа. Датата за измерване (17 ноември) е била избрана, защото това е бил най-студеният ден, обясниха от пресцентъра на ведомството. \"Това е още едно доказателство, което показва, че основният замърсител е битовото отопление с твърдо гориво\", заключи Димов. Другият основен източник на фини прахови частици в столицата е автомобилният трафик. От ведомството са избрали четири специфични места за замерванията на фините прахови частици. Два от тези района са с отопление на ТЕЦ – \"Младост\" и Студентски град, един е с отопление на твърдо гориво – квартал Бояна, и един е \"типичен транспортен квартал\" – на бул. \"Стамболийски\" срещу Булбанк. Изводите на това измерване противоречат  на друго проучване на Изпълнителната екоагенция само от преди месец , което показа до шест пъти по-чист въздух от обичайното за София в дните със и без автомобилен транспорт през септември. Експертите на екоагенцията правят и заключението, че в централната част на София основен източник на замърсяването на атмосферния въздух е именно автомобилният транспорт. Изнесените данни не могат да бъдат проверени \"Нито обявените днес от МОСВ данни, нито данните на изпълнителната агенция по околна среда могат да бъдат проверени в доклади или в сайтовете на съответните институции. Не става ясно какви нива точно са измерили представителите на министерството или на екоагенцията,\" коментира Ивайло Хлебаров от екологично сдружение \"За Земята\". \"Не може да бъдат подхвърляни в публичното пространство данни, които не могат да бъдат проверени,\"посочи Хлебаров пред \"Дневник\". От организацията му преди 10 дни получиха втори отказ от ИАОС за получаване на почасовите данни от измерванията на фини прахови частици в София. Мотивът за отказа на екоагенцията, с който \"Дневник\" разполага, е че данните вече са били дадени пред 6 месеца от Столична община. \"Това е абсолютна лъжа, такава информация не ни е била предоставяна,\" подчерта Хлебаров. Важно е да се знае какво е било времето Хлебаров от \"За Земята\" обясни още, че когато се обявяват подобни данни за замърсяване, те трябва да се съпоставят с метеорологичните условия, в които е направено измерването. Замърсяването на въздуха зависи изключително много от налягането, влажността на въздуха, от това дали има вятър. В момента, в който завали, нивата на фини прахови частици падат драстично. \"Миналата седмица, когато са правени замерванията, беше влажна и ветровита например. Не могат да хвърлят данни без да кажат какво е било времето и климата. В противен случай това е заблуда,\" каза Ивайло Хлебаров. Според Димов въздухът в София е по-чист от 2014 г. През 2014 г. в София само в една станция са били измерени по-ниски емисии от нормата, докато през 2016 г. почти всички станции са били под нормата за средни годишни емисии на фини прахови частици. При брой дневни превишения се вижда \"много ясно понижаване на замърсяването на въздуха в София\", твърди Димов и добавя, че това не означава, че са постигнати нормите: две станции се приближават, другите три все още имат превишения, но очевидно се вижда, че нивото е много по-ниско от това, което е било през 2014 г. \"2015 г. е пропусната тенденциозно\" \"Не може да се говори за тенденция, когато се сравняват само две години, трябва да има сравнение на данни над 5 години, всеки статистик може да го каже,\" коментира Ивайло Хлебаров от \"За Земята\". Той отбелязва, че тенденциозно се сравняват две години: 2014 и 2016, но се пропуска 2015 г. \"Ако сравниш трите години – заедно с 2015 г. е била най-чистата от трите, но като се извади тя излиза, че има спад. Изборът е направен тенденциозно и това може да се провери от официалните данни на сайта на екоагенцията,\" обясни Хлебаров. \"Ние сме абсолютно категорични, че нерегламентирани горива от типа на гуми, дрехи втора употреба, които граждани си позволяват да горят, са недопустими и при всички положения трябва да бъдат взети много категорични мерки\", заяви още министърът, но не уточни какви са тези мерки. На среща преди ден с кмета Йорданка Фандъкова Димов се е разбрал, че ще търсят \"много сурови решения за предотвратяване на този процес, като ще разчитаме и на активността и на гражданите\". Най-сериозно превишаване на нормата за фини прахови частици на атмосферния въздух са отчетени в градовете Видин, Монтана и Горна Оряховица. Според него за последните две години резултатът от измерванията в София е добър. Той обясни, че се работи активно за решаване проблема, като за пример изброи редица срещи и конференции по темата замърсяване на въздуха на национално и европейско ниво, но не и конкретни мерки за справяне със ситуацията, които да се приложат в най-тежките месеци от тази зима, които предстоят. \"Разбира се, това не може да се случи за една нощ. Това е процес, който трябва да продължи\", завърши министър Димов. Въпреки че редица български градове оглавяват класацията за най-мръсен и опасен въздух в Европа от години, а Брюксел заведе наказателна процедура срещу България именно заради бездействието на институциите ни. Очакват се и сериозни финансови санкции заради това.", "date": "2017.11.22", "title": "Въздухът в София става по-чист през последните години, смята екоминистърът (допълнена)"}
{"url": "http://www.dnevnik.bg/video/2017/11/22/3083441_video_drugite_novini/", "text": "\"Мустак рън\" в подкрепа на мъжкото здраве Ще говорим по-евтино с Македония Къде е първообразът на Дядо Коледа \"Две\" за стотен път в Народния театър 120 филмови изненади на \"Банско филм фест\" Пускат билетите за Iron Maiden", "date": "2017.11.22", "title": "Видео: Другите новини"}
{"url": "http://www.dnevnik.bg/sport/2017/11/22/3083437_mok_nakaza_dojivot_chetirima_ruski_sustezateli_po/", "text": "Четирима руски състезатели по спускане с шейни, сред които олимпийският шампион от  Сочи 2014  Александър Третяков, бяха наказани доживот от Международния олимпийски комитет (МОК). Те са признати за виновни за използване на забранени стимуланти на игрите през 2014 г., съобщи МОК. Другите трима наказани са Елена Никитина, която е бронзова медалистка от Сочи, Мария Орлова и Олга Политицина. \"Всички атлети са с отнети права и не могат да бъдат акредитирани за следващите състезания и олимпийски игри\", заявиха от МОК. Титлата на Третяков е отнета, а резултатът на Никитина при жените също е анулиран. Останалите две състезателки Орлова и Политицина не се класираха сред челниците в Сочи. Резултатите им, считано от игрите в Сочи, са анулирани. От олимпийския комитет не съобщават какви са нарушените антидопингови правила от четиримата руски състезатели. По-рано този месец МОК  наказа доживот и шестима руски ски бегачи . Това се случи след повторно отваряне на пробите от олимпийските игри в Сочи заради признанията на бившия ръководител на руската антидопингова агенция (RUSADA) Григорий Родченков за системна употреба на допинг. \"Няма никакви доказателства за тези поредни наказания. Доколкото аз знам, утре ще има изслушване на Олга Зайцева, но тези санкции вече са огласени. Не мисля, че може комисия от едва трима души да взима такива решения и да решава човешки съдби\", каза руският вицепремиер Виталий Мутко, цитиран от агенция ТАСС. Според него всички руски спортисти са шампиони за страната си и в Русия никой не вижда те да носят вина. МОК ще обяви решението си за участието на Русия на олимпийските игри в Пьончан  на 6 декември. Тогава в Лозана ще се проведе заседанието на Изпълнителния комитет. През юли 2016 г. МОК нареди две независими комисии да направят разследване по резултатите на доклада \"Макларън\". Той установи системно използване на допинг от руски спортисти, подпомагано чрез програма от държавата. В момента комисиите, ръководени от Денис Осуалд и Самуел Шмид, трябва да представят резултатите от своето разследване. Комисията \"Осуалд\" проверява отново всички положителни проби, а \"Шмид\" разследва участието на служители на Министерството на спорта в прикриването на допинг нарушения.", "date": "2017.11.22", "title": "МОК наказа доживот четирима руски състезатели по спускане с шейни"}
{"url": "http://www.dnevnik.bg/sport/2017/11/22/3078043_tenis_arena_za_18_hil_zriteli_v_mola/", "text": "С единадесет киносалона, десетки заведения и ресторанти, няколко нощни клуба и двуетажно пространство за експозиции \"О2\" в Лондон е не просто място за концерти и спорт. По същество съоръжението, построено в по-голямата си част върху бившия \"Милениум доум\", представлява един огромен търговски център, в който се помещава най-посещаваната зала в света. Между 12 и 19 ноември лондонската зала прие най-голямото тенис събитие извън турнирите от Големия шлем - финалите на АТП. Надпреварата, която събира осемте най-добри в света през сезона,  беше спечелена от Григор Димитров . Той стана първият дебютант, триумфирал в заключителния турнир на АТП, откакто надпреварата започна да се провежда в \"О2 арена\" през 2009 г. Само за първите си осем години в британската столица финалите на АТП са били посетени от 2.1 милиона души. През 2016 г., когато местният любимец Анди Мъри спечели титлата и първото място в световната ранглиста в директна битка с Новак Джокович във финала, турнирът е бил наблюдаван на живо от 252 481 зрители. Тази година арената, чийто капацитет за тенис мачове е 17 800 седящи места, отново беше посетена от близо четвърт милион души. Официални данни все още липсват, но при средна цена на билетите от около 60 паунда това носи приходи от 15 млн. паунда. Най-добрата арена Зала \"O2\" е втората най-голяма тенис арена в света след централния корт \"Артър Аш\" на US Open, който събира малко над 23 хиляди зрители. Това, което безспорно прави гледането на спорт в лондонската зала изключително преживяване, е нейната акустика. Вътрешната страна на покрива, стените, балконите и дори седалките са изработени така, че да абсорбират звука. Заради перфектната акустика звуковите ефекти са едно от нещата, които отличават финалите на АТП от всяко друго тенис събитие. \"О2\" е първата предназначена за музикални събития зала, изградена в британската столица, от построяването на \"Роял Албърт хол\" през 1871 г. По време на концерти тя събира малко над 20 хиляди зрители. Въпреки че дори не е най-голямата по капацитет във Великобритания (\"Манчестър арена\" държи първото място с 21 000 седящи места), \"О2\" е най-посещаваната зала в света. Лондонската арена е продала 1.6 милиона билета през 2016 г. Това я поставя далеч пред \"Медисън скуеър гардън\" в Ню Йорк (1.05 млн.), \"Берси\" в Париж (0.87 млн.), \"Манчестър арена\" (0.85 млн.) и \"Суидад де Мексико\" (0.83 млн.). През май тази година договорът на \"О2 арена\" за домакинство на финалите на АТП беше удължен до 2020 г. Предишният контракт изтичаше през 2018 г., но с оглед отличните резултати на досегашните девет издания, по всичко изглежда, лондонската зала ще остане за дълго дом на турнира на осемте най-добри. На разходка в мола  Центърът е разположен върху Гринуичкия полуостров в югоизточен Лондон. Той е построен между 2004 и 2007 г. по проект на архитектурното бюро Populos. До него може да се стигне както с градски транспорт - автобуси и метро до станция \"Норт Гринуич\", така и по река Темза.", "date": "2017.11.22", "title": "Тенис арена за 18 хил. зрители в мола"}
{"url": "http://www.dnevnik.bg/bulgaria/2017/11/22/3083456_uduljava_se_rabotnoto_vreme_na_slujbata_zaverki_i/", "text": "Удължава се приемното време на службата \"Заверки и легализации\" на Министерството на външните работи (МВнР), съобщиха от ведомството. Служителите там вече ще работят с граждани от 9 до 17:30 ч. в работните дни, а не както досега - от 10 до 15 ч. Документите за   се приемат от 9 до 12 часа, като получаването на обработените документи е на следващия работен ден от 9 до 17:30 ч. От 9 до 12 ч. се приемат документите за  , като получаването им е в същия работен ден от 14 до 15 ч. Документите за   се приемат през целия работен ден от 9 до 17.30 ч. Промяната има за цел да улесни и ускори процедурите на административно обслужване на гражданите. Тя е залегнала в Хартата на клиента, утвърдена със заповед на вицепремиера и министър на външните работи Екатерина Захариева от 14 ноeмври. Хартата,  публикувана на сайта на МВнР , дава информация на потребителите за видовете административни услуги, приемното време и адрес както на звената за административно обслужване в Централно управление на министерството, така и на консулските служби на Република България зад граница. От документа гражданите могат да се запознаят и с правата си на потребители, с реда за подаване на сигнали, предложения и жалби във връзка с административното обслужване.", "date": "2017.11.22", "title": "Удължава се работното време на службата \"Заверки и легализации\" на външното министерство"}
{"url": "http://www.dnevnik.bg/politika/2017/11/22/3083411_bsp_reshi_da_bude_bezkompromisna_opoziciia_koiato/", "text": "След оставката на Димитър Главчев като председател на 44-ото Народно събрание, която бе условие парламентарната група на \"БСП за България\" да участва в пленарните заседания, социалистите са се обединили около мнението, че БСП ще бъде безкомпромисна опозиция, която критикува управляващите за лоши политики, но няма да влиза в режим на лични нападки с тях, разказаха депутати пред \"Дневник\". В БСП имаше мнения, че партията е загубила парламентарните избори на 26 март т.г. заради силно изострения тон и прекалените нападки. Сега имало притеснения дали хората няма да се отвратят от участието на БСП в престрелки на личностно ниво - например като случаи, в които Спас Гърневски (ГЕРБ) и Антон Кутев (БСП) се нападат в пленарната зала. Преди месец вътрешнопартийната опозиция в БСП критикуваше Корнелия Нинова, че е \"креслива, а не реална опозиция\". БСП обаче няма да отстъпи от опозиционните действия, твърдят депутати. Утре се очаква социалистите да внесат предложение за съставяне на анкетна комисия, която да разследва санирането. Днес социалистите поискаха главният прокурор Сотир Цацаров да разпита премиера Бойко Борисов за изказването му  \" в парламента продължават да стоят хора, които са замесени в наркотрафик, хора, които са купували гласове, и то на затворници\" . БСП ще се доказва като опозиция и при гласуването на евентуалните промени в конституцията за приватизацията, които били неприемливи и заради това няма да ги подкрепи. За да няма нападки от ГЕРБ обаче, пленумът на БСП реши Корнелия Нинова да стане техен съвносител.", "date": "2017.11.22", "title": "БСП реши да бъде безкомпромисна опозиция, която спазва добрия тон"}
{"url": "http://www.dnevnik.bg/photos/2017/11/22/3083359_fotogaleriia_nai-pechelivshite_modeli_na_2017_g/", "text": "Кендъл Дженър е най-добре платената манекенка на 2017 г. с 22 млн. долара приходи, съобщи  . За пръв път от 15 години бразилският модел Жизел Бюндхен отстъпва върха в класацията - свидетелство за мощта на социалните медии, които донесоха на Дженър апетитни договори за продукти, които да рекламира пред 80-те млн. свои почитатели в \"Инстаграм\".", "date": "2017.11.22", "title": "Фотогалерия: Най-печелившите модели на 2017 г."}
{"url": "http://www.dnevnik.bg/biznes/2017/11/22/3083515_zabranata_da_se_prehvurliat_firmi_na_neplatejosposobni/", "text": "Да не се допуска прехвърляне на дялове на дружество на трети лица при започнало ревизионно производство, предвиждат промените в Търговския закон с вносител Корнелия Нинова (БСП), приети единодушно от депутатите на първо четене, съобщи БТА. Според вносителя все още е възможно недобросъвестен работодател да прехвърли своите дялове или фирма на трето лице, което е очевидно неплатежоспособно, и по този начин да ощети както кредиторите, така и работниците в предприятието или фирмата. Цели се прекратяване на порочната практика фирми със задължения, предимно към НАП, и с неизплатени заплати, да се прехвърлят на малоимотни или социално слаби граждани, от които кредиторите не могат да съберат вземанията, е записано в мотивите. Промените дават възможност на работниците да започват сами процедура по несъстоятелност, което ще им гарантира, че ще получат заплатите си при евентуален фалит на работодателя. Това става, ако една трета от наетите по трудов договор лица подадат искане до съда за откриване на процедура по несъстоятелност в случай, че повече от два месеца не са си получавали възнагражденията. От левицата изразяват притеснение, че все още е \"запушен\" достъпът до Фонда за гарантиране на вземането на този тип задължения, защото по закон трябва да започне процедура по несъстоятелност, която по различни причини не стартира навреме. Затова на първо гласуване бе решено вземанията на работниците до откриването на процедурата по несъстоятелност да бъдат на първо място в списъка на кредиторите на дружеството.", "date": "2017.11.22", "title": "Забраната да се прехвърлят фирми на неплатежоспособни лица мина на първо четене"}
{"url": "http://www.dnevnik.bg/sviat/2017/11/22/3083451_franciia_zabrani_polovo_neutralnite_dumi_v_durjavnite/", "text": "Франция забрани употребата на полово неутрален език в официални документи, постановявайки, че мъжката форма ще се използва като неутрална, когато фразите се отнасят и до жени, и до мъже. Окончанията на думите във френския език показват дали те се отнасят за мъже или за жени и напоследък се използва т.нар. включващо изписване, пише фондация \"Томсън Ройтерс\". Държавната комисия по равенството препоръча този тип изписване през 2015 г. и то става все по-разпространено в министерствата, университетите и учебниците. На практика то вкарва и женския род в думата – например ami*e*s, (\"приятел*к*и), вместо amis (приятели). Инициативата вбеси столетната институция Académie Française, която я обяви за \"смъртна опасност\" за френския. Защитниците ѝ обаче настояват, че тази мярка се бори със стереотипите и промотира равенството между половете. В паметна бележка към министрите си премиерът Едуар Филип забрани използването на \"включващ език\" и нареди в бъдеще мъжки род да се използва като неутрален, когато се имат предвид и мъже, и жени. \"Интересно е да се отбележи как няма възражения срещу женската форма в думи като \"готвачка\" или \"медицинска сестра\", но думите като \"канцлерка\" или \"прокурорка\" се анатемосват\", коментираха представители на Съвета за равенство между половете пред в. \"Монд\".", "date": "2017.11.22", "title": "Франция забрани полово неутралните думи в държавните документи"}
{"url": "http://www.dnevnik.bg/sport/2017/11/22/3083530_uefa_zapochva_nova_proverka_na_milan_za_narushavane_na/", "text": "УЕФА ще изиска допълнителна информация от  \"Милан\"  за финансовото състояние на клуба, преди да реши дали да предприеме действия заради нарушаването на финансовия феърплей. Според испанското издание \"Марка\" \"росонерите\" са заплашени с изхвърляне от европейските клубни турнири през следващия сезон. През лятото \"Милан\" похарчи над 200 млн. евро, за да подсили състава си. Приходите на клуба обаче са значително по-малки и по този начин те не отговарят на изискванията. Преди две седмици представители на \"росонерите\" са пътували до централата на УЕФА, за да представят необходимата документация. Според тях всичко е изрядно. Президентът на европейската централа Александър Чеферин е разговарял с представителите на \"Милан\" и затова иска допълнителна информация. Той остава несигурен и ще изчака резултатите от разследването. От \"Милан\" трябва да докажат откъде са дошли средствата за трансферите им. В края на юли  шефът на Лиценциознната комисия към УЕФА и комисията по финансов феърплей Андреа Траверсо  обяви, че правилата важат за всички. Това се случи след информацията за нарушаване на финансовия феърплей от страна на \"росонерите\". \"Милан\" няма да бъде изключение от правилата за финансов феърплей, защото нито един клуб не е облагодетелстван. Всички в клуба знаят, че не могат да правят каквото си искат, дори да желаят да се върнат на най-високо ниво. Предупредили сме ги, че следим ситуацията, и знаят, че ако продължават с огромните харчове, ще има санкция\", каза тогава Траверсо. В същото време разследване на \"Ню Йорк таймс\" сочи, че собственикът на клуба Ли Юнхун не притежава компанията за минодобив, както твърдеше. Той се представи като \"крал на добивната промишленост в Китай\". Оказва се обаче, че състоянието му е далеч по-малко от анонсираните 7 млрд. долара. Поради тази причина  Ли Юнхун търси нови инвеститори , които да му помагат при издръжката на клуба. Проверка сочи, че 99% от акциите на \"Милан\" са собственост на базираната в Люксембург Rossoneri Sport Investment Lux, която се контролира от Юнхун. Китаецът придоби клуба за 740 млн. евро.", "date": "2017.11.22", "title": "УЕФА започва нова проверка на \"Милан\" за нарушаване на финансовия феърплей"}
{"url": "http://www.dnevnik.bg/bulgaria/2017/11/22/3083458_momchil_metodiev_hristiianstvo_i_kultura_napulno/", "text": "- Възможни са няколко сценария за бъдещо развитие. Най-важното е, че писмото на Македонската църква напълно променя съществуващата до този момент ситуация. Преди получаването на писмото проблемът за статута на Македонската църква от всяка гледна точка - канонична и църковно-политическа - следваше да бъде разглеждан като спор между Сръбската и Македонската църква. Преди появата на това писмо Българската църква според мен правилно се въздържаше от активна намеса, за да не бъде подозирана в църковен експанзионизъм. Но след това писмо положението вече е различно. С оглед на историята на Българската екзархия, а и на изразеното от Македонската църква желание, Българската църква вече напълно основателно може да вземе участие в решаването на проблема на Македонската църква. Възможните сценарии за мен са три.  Единият вариант е Св. Синод на БПЦ да не реагира по никакъв начин. Това би било най-нелогичното решение, тъй като би означавало Българската църква да се откаже от част от собствената си история.  Вторият вариант е Българската православна църква едностранно да признае автокефалията на Македонската църква. Това крие в себе си редица видими рискове в отношенията с другите православни църкви.  Третият вариант е Българската църква да приеме активно да представлява интересите на Македонската църква в православния свят, да бъде нейна Църква-майка. Ако продължим същата метафора, до момента Македонската църква може да се окачестви като \"сираче\" – макар и обявила едностранно автокефалия, тя не само остава непризната от никого, но и през десетилетията по нейния казус няма никакво развитие, тя по никакъв начин не е представена в православния свят. Като се има предвид фактът, че днешните територии на Република Македония са били част от диоцеза на Българската екзархия, изглежда напълно логично и разбираемо тъкмо Българската църква да се застъпва за Македонската църква. Това предполага провеждането не само на активна, но и видима църковна дипломация от страна на Българската църква или, с други думи – това означава на искането на Македонската църква да се отговори положително.  Към подобно решение насочва и съществуващата историческа традиция в отношението към Македонската църква. Българската църква внимателно следи положението на Македонската църква още след провъзгласяването на нейната автокефалия през 1967 г. Тогава патриарх Кирил не се поддава на външния натиск официално да осъди провъзгласената от Македонската църква автокефалия, а и през следващите години не отказва срещи с македонски епископи. - Съгласен съм, че казусът на Македонската църква не е лесен за решаване, но не виждам аргументи, които да забраняват на Българската църква да се застъпва за Македонската църква. Основната съпротива може да се очаква по линия на очакването това да доведе до признаване на автокефалията на Македонската църква. Този аргумент не звучи убедително. Въпросът за начина на даване на автокефалия присъстваше в предварителния дневен ред на Всеправославния събор, но не случайно отпадна преди свикването на Събора тъкмо поради желанието на всички засегнати страни да няма ясни правила за придобиване на такъв статус. В този смисъл всички нови автокефални църкви през ХХ в. възникват въз основа на прецеденти - Албанската, Полската, Православната църква на Чешките земи и Словакия, както и силно оспорваната автокефалия на Православната църква в Америка. Казано най-просто, всяка автокефалия винаги е била прецедент. В православния свят има различни концепции как точно трябва да се придобива автокефалия – Вселенската патриаршия настоява, че тя трябва да се произнася по всяко такова искане, докато Московската патриаршия държи това право да има всяка Църква-майка. Въз основа на тази претенция през ХХ век Москва дава автокефален статус на редица църкви, като най-оспорван е последният случай на даване на автокефалия на Православната църква в Америка през 1970 г., станало въпреки съпротивата на Вселенската патриаршия. Казусът остава нерешен и до днес, а Българската църква е сред първите, признали автокефалията на ПЦА. В този контекст писмото на Македонската църква изглежда добре аргументирано, тъй като в него се предлага Българската църква да се застъпи пред Вселенската патриаршия за решаване на този проблем.  Другият аргумент срещу положителния отговор на Българската църква е, че зад църковните искания прозират политически аргументи както в Македония, така и в България. Възможно е различни среди да разглеждат въпроса тъкмо през тази призма, но са важни каноничните и исторически аргументи, че тази територия е била част от диоцеза на Българската екзархия и в този смисъл участието на Българската църква в разрешаването на този казус е не само логично, но и напълно обосновано.  - Не мога да си представя как Българската църква би отговорила с \"не\" на желанието на Македонската църква. Това би означавало БПЦ да се откаже от историята на Българската екзархия, да потвърди доброволната си изолация, както и самостоятелно да се откаже да има каквото и да било мнение по казуса на Македонската православна църква. А за всички е ясно, че този казус ще продължи да съществува и да се развива с или без участието на Българската църква. Освен тези канонични измерения не трябва да се забравя и още един според мен много важен аргумент. Сближаването на Българската и Македонската църква ще доведе до преодоляването на много от проблемите, които съществуват между двете юрисдикции и до днес в САЩ, Канада и Австралия. А това е от общ интерес и на двете общности, още повече че това би засилило влиянието им върху процесите сред православните в Америка, което е и един от най-спорните проблеми в междуправославните отношения. ", "date": "2017.11.22", "title": "Момчил Методиев, \"Християнство и култура\": Напълно обосновано е Българската църква да се застъпи за Македонската"}
{"url": "http://www.dnevnik.bg/evropa/novini_ot_es/2017/11/22/3083058_sled_reshenieto_za_ema_brekzit_stava_problem_za/", "text": "Решението на Европейската агенция по лекарствата (EMA) да се премести от Лондон в Амстердам накара фармацевтичните компании да побързат с плановете си за извънредни ситуации на фона наближаващото излизане на Великобритания от ЕС, пише \"Ройтерс\". Производителите на лекарства и служителите в ЕМА са изправени пред купища документация, която цели да избегне прекъсване на доставките на медикаменти. Амстердам е може би най-приемливата опция за задържане на персонала, тъй като 81% от служителите на ЕМА са казали, че са готови да се преместят в холандската столица. Бюрократичните спънки обаче все още будят страх предвид диктуваните от Брекзит резки промени и изключително натоварен график. Министрите на ЕС  избраха Амстердам сред 19 други града  за нов дом на ЕМА и нейния персонал, наброяващ 900 души. Агенцията се намира в Лондон от 1995 г. и нейната задача е да одобрява и да осъществява надзора над безопасността на лекарствата в Европа. Тя трябва да се премести в Амстердам до края на март 2019 г., когато Великобритания напуска ЕС. Изборът на Амстердам не би трябвало да доведе до масово напускане на служители, което би затруднило регулацията на европейските лекарства. И макар изпълнителният директор на ЕМА Гуидо Рази да се надява, че няма да има забавяне в одобрението на нови лекарства и да смята, че холандската столица отговоря на много от изискванията на ЕМА, по думите му не може да има никакви гаранции. Рази очаква организацията да загуби около 200 души. Очакваните според вътрешно проучване 19% загуби на персонал са били базирани на \"оптимистични\" предположения. \"Ако загубим хора хоризонтално в агенцията, това вероятно няма да предизвика забавяне в одобренията... Въпреки това, ако има срив в някои специфични услуги, това ще наруши нещата по-сериозно\", коментира Рази пред репортери. Навременното одобрение на нови лекарства е от ключово значение за фармацевтичните и биотехнологичните компании, които имат десетки експериментални лекарства, очакващи оценка от европейския регулатор през следващите няколко години. Сред тях са нови лекарства за рак, множествена склероза или ревматоиден артрит от големи производители като Novartis, AstraZeneca и AbbVie, както и новаторски генни терапии за наследствени болести от по-малки фирми. Милиони пакети с лекарства \"Всички компании работят, за да направят всички трансфери по едно и също време, така че регулаторната система ще трябва да се справи с трудни задачи в 16-те месеца преди Брекзит\", коментира пред \"Ройтерс\" Натали Мол, генерален директор на Европейската федерация на фармацевтичните индустрии и асоциации. Повече от 2600 лекарства на някакъв етап на производство си преминават през Великобритания. Общо 45 милиона пакета, като например кутии с антидепресанти, се доставят от Великобритания до други европейски страни, а 37 милиона отиват в обратната посока. Строгите медицински регулации ще изискват и повторна оценка на медикаментите, превозвани с кораби през границите, което принуждава производителите да създадат допълнителни тестови центрове. \"Безопасността за пациентите и доставките на жизненоважни лекарства са малко по-различни от това дали броните на BMW ще останат на пристанището в Харвич една или две седмици повече\", коментира Стив Бейтс, главен изпълнителен директор на Британската биоиндустриална асоциация. Той е притеснен и от самото пренасяне на ЕМА през Северно море и установяването й във все още непостроени офиси в Амстердам. \"Мисля, че хората подценяват мащаба на предизвикателството, което представлява преместването на една агенция. На ЕМА й отне няколко години, за да се премести на няколкостотин метра в Лондон. Всъщност това отне повече време, отколкото ни остава от сега до Брекзит\", каза Бейтс. А преместването няма да излезе евтино. Липсата на клауза за прекъсване на договора за наем за сегашната сграда в Лондон ще струва 400 милиона евро според заместник-директора на ЕМА Ноел Уатиън. Брюксел иска Лондон да помогне да плащането на сметката. Световните производители на лекарства, сред които базираната във Великобритания GlaxoSmithKline, и AstraZeneca настойчиво призоваха след Брекзит да действа система за продължаващо сътрудничество между ЕМА и британския национален фармацевтичен регулатор – Регулаторната агенция за лекарства и продукти за грижата за здравето. Въпросът буди притеснения и у някои японски производители на лекарства, за които Великобритания досега е била основен център. Британското правителство заяви, че иска да работи в тясно сътрудничество с ЕМА, но зависи от ЕС да реши дали ще предложи някаква система за взаимно признаване, след като Великобритания излезе от ЕС и не е под юрисдикцията на Съда на ЕС, който надзирава ЕМА. Попитан дали очаква някакво бъдещо сътрудничество, Рази отговори: \"Това е напълно неизвестно.\"", "date": "2017.11.22", "title": "След решението за ЕМА Брекзит става проблем за производителите на лекарства"}
{"url": "http://www.dnevnik.bg/bulgaria/2017/11/22/3083538_zadurjanite_v_odrin_bulgari_sa_v_dobro_zdravoslovno/", "text": "Завеждащият консулската служба в българското консулство в Одрин Мюзеян Узунова се срещна с тримата задържани български граждани в затвора в града, съобщиха от пресцентъра на Министерството на външните работи. Визитата ѝ не е била по искане на арестуваните, уточняват от ведомството. Вчера  турските власти задържаха тримата българи в Одрин  по подозрение във връзки с организацията на проповедника Фетхуллах Гюлен при опит да преминат нелегално в България. Те са обвинени в трафик на мигранти и подпомагане на престъпна организация. Тримата нямат здравословни проблеми и са обяснили, че върху тях не е било упражнено физическо насилие в нито един етап от следствените действия. Те се срещнаха и с психолога в затвора, като никой от тримата не е потърсил съдействието му преди това. Назначени са им служебни защитници. Арестуваните не са поискали преводач, тъй като владеят турски език.", "date": "2017.11.22", "title": "Задържаните в Одрин българи са в добро здравословно състояние и не са поискали преводач"}
{"url": "http://www.dnevnik.bg/sport/2017/11/22/3083518_delian_kjuchukov_specheli_nagradata_za_sportna/", "text": "Делян Кючуков от вестник \"Сега\" е тазгодишният носител на наградата за спортна журналистика \"Братя Ексерови\". Той получи статуетката \"Златна секира\" от миналогодишния носител Желю Станков на церемония в Музея на спорта. Кючуков е вторият представител на вестник \"Сега\", който печели отличието, след Георги Филипов през 2007 г. Наградата \"Братя Ексерови беше връчена за 15-а поредна година без прекъсване. Призът носи името на признатите за две от най-големите и достойни имена на българската спортна журналистика през ХХ век Митьо (1933-1981 г.) и Никола (1942-1999 г.) Ексерови. Това е най-дълго просъществувалата награда за спортна журналистика в България. Статуетката \"Златната секира\" се присъжда за принос в развитието на българската спортна журналистика, за значителни творчески постижения и не на последно място за запазването на българския език. Победителят се определя чрез гласуване на представители от фамилия Ексерови, техни приятели и досегашните победители в допитването. Статуетката с позлатена секира е дело известния български скулптор Александър Пройнов.", "date": "2017.11.22", "title": "Делян Кючуков спечели наградата за спортна журналистика \"Братя Ексерови\" за 2017 г."}
{"url": "http://www.dnevnik.bg/sviat/2017/11/22/3083466_putin_erdogan_i_rohani_svikaha_naroden_kongres_za/", "text": "Лидерите на Русия, Турция и Иран са се разбрали за провеждането на \"общосирийски конгрес за национален диалог\", който да включва всички слоеве на обществото. Това казаха тримата президенти на пресконференция след  срещата си в Сочи , на която се предвиждаше да обсъдят възстановяването на Сирия след почти седемгодишната (и приключваща според тях) война в страната. В изявленията и на  , и на   се говореше за необходимостта от съставяне на нова конституция, приемане на нужните реформи и избори под егидата на ООН. Рохани от своя страна настоя за прекратяване на всякаква чужда военна намеса на сирийска територия. Не се спомена дата за конгреса, тъй като Путин обясни, че дипломатите и структурите за отбрана и сигурност на трите държави трябва да работят за уточняване кога да се проведе. Путин не уточни каква роля може да има сирийското правителство в това решение. От името на Дамаск обаче той увери, че режимът на президента Башар Асад е готов за реформи и избори. На конгреса трябва да се обсъди бъдещето на Сирия заедно с бъдещите политически структури, каза домакинът на срещата Путин, който пръв взе думата. \"Бъдещето на Сирия трябва да се реши от сирийците... и правителството, и опозицията (трябва да участват).\" Според Путин \"сирийското правителство е готово за  .\" \"Говорихме и за икономическото съживяване на Сирия,\" добави държавният глава и каза, че са нужни инвестиции и действия за възстановяване на инфраструктурата и увеличаване на хуманитарната помощ, като същевременно се защити историческото наследство на страната. Тримата също така са се съгласили да положат повече усилия, за да се справят с \"терористичните групи\" в Сирия, каза Путин. Силите на Башар Асад в момента унищожават малки групи джихадисти от \"Ислямска държава\" в провинциални райони, но тепърва предстои да се справят с бившата \"Ан Нусра\" в провинция Идлиб. \"Съгласни сме с г-н Путин, че трябва да положим повече усилия,\" каза  . Той изтъкна, че на двустранна среща с Рохани (продължила според в. \"Хюриет дейли нюз\" над 40 минути) се е договорил за засилване на сътрудничеството за Сирия. \"Направихме оценката, че... е нужно да засилим процеса в Женева\" за решаването на кризата. По думите му е нужно да се подкрепи \"прозрачен\" процес съгласно резолюциите на Съвета за сигурност на ООН. \"Нашите действия трябва да се координират... Това може да се прави по време на срещата за национален диалог.\" \"Не можем да дадем на терористите роля\" в процеса по възстановяване на Сирия, каза още Ердоган. Неизвестните Путин, Ердоган и Рохани напуснаха залата на пресконференцията без въпроси от журналисти. Преди съвместното изявление Путин обяви, че страната навлиза в \"постконфликтен период\" и изтъкна ролята на трите държави, по думите му предотвратили \"разпадането на Сирия\". \"Не допуснахме превземането на страната от терористи, избегнахме хуманитарна катастрофа,\" каза той. Руският президент не поясни (нито другите двама коментираха) изявлението си, че   - преговори в тристранен формат в казахстанската столица - също ще продължи да се използва в хода на възстановяването в Сирия. След срещи в Астана досега бяха взети решения като създаването на  \"деескалационни зони\"  в Сирия, които трябва да облекчат хуманитарната ситуация. В съобщението не се спомена   (който по-рано тази седмица  също посети Сочи ) и въпросът за оставането му на власт. По същото време сирийската опозиция отхвърли изрично идеята, че сегашният сирийски държавен глава може да запази поста си. На конгрес в Рияд, който се провеждаше по време на тристранните разговори в Сочи, опозицията изработи общо изявление, в което според телевизия \"Ал Арабия\" се е договорила обща позиция преди предстоящите нов кръг преговори под егидата на ООН в Женева. По-рано Русия приветства оставката на лидера на преговорния комитет към опозицията Рияд Хиджаб, обявявайки, че подобни действия ще помогнат да се изгради \"по-реалистична\" платформа за бъдещето на Сирия. Непосредствено след изявлението нито САЩ, нито други западни държави излязоха с официални позиции. Белият дом и Кремъл съобщиха във вторник, че след срещата си с Асад Путин е говорил по телефона с американския си колега  Доналд Тръмп , а представители на Москва казаха, че смята да го направи и със саудитския владетел крал Салман.", "date": "2017.11.22", "title": "Путин, Ердоган и Рохани свикаха \"народен конгрес\" за реформи в Сирия и увериха, че ще има честни избори"}
{"url": "http://www.dnevnik.bg/sviat/2017/11/22/3083464_v_godinata_predi_brekzit_britanskata_ikonomika_shte_se/", "text": "Бритаската икономика ще расте през 2018г. с темпове, по-бавни от прогнозираното досега, и през 2020г. той пак няма надхвърли 2% от БВП. Това ще доведе до по-малки приходи в бюджета на правителството и ще предизвика увеличаване на вземането на заеми в следващите десетина години. Това е част от \"безрадостните\" - по думите на \"Ройтерс\" - подробности от бюджета за 2018г., представен днес от финансовия министър Филип Хамънд. Той ще се опита да компенсира намаляващите приходи с облекчения за купувачите на първо жилище, замразяване на акцизите върху горивата и увеличаване на разходите за здравеопазване. За следващите 5 години Хамънд обещава 44 млрд. паунда под формата на финансиране, заеми и гаранции за кредити, с което да се поддържа строителството на нови 300 хиляди жилища всяка година, за да се облекчи острият недостиг на домове, особено за младите хора. Новият бюджет на Великобритания предвижда 3 млрд. лири за подготовка за Брекзит, на фона на 700 млн., инвестирани досега, съобщава Би Би Си. Сумата ще се използва през идните две години, уточни финансовият министър, който бе застъпник на оставането в Европейския съюз. Прогнозата за растеж, заложена в проектобюджета, е за 1.5% през 2017г. (през март очакванията бяха за 2% ръст), 1.4% догодина (досега се очакваха 1.6%) и по 1.3% за 2019 и 2020 година (досега - 1.7 и 1.9 процента). След това през 2021г. прогнозата е за ръст от 1.5%, а през 2022 г. - от 1.6%. \"Изготвилите бюджета признават, че прогнозите им са мрачни във време, когато световната икономика се радва на синхронизиран ръст във всички части на планетата, Германия преживява бум и дори Италия расте по-бързо от Великобритания\", коментира пред \"Ройтерс\" Крис Сиклуна от Daiwa Capital Markets. \"Поехме икономиката, когато тя имаше най-големия бюджетен дефицит в мирната история на страната. След това той бе намален и догодина ще остане под 2% от БВП. Но дълговете ни остават прекалено големи\", каза Хамънд. Прогнозата за дефицита е той да остане в рамките на 1.3% от БВП чак до финансовата 2021-2022 година. Това е два пъти по-висок показател от предишните очаквания за 0.7% дефицит. Хамънд заяви още, че правителството знае за недоволството на избирателите от това, че инфлацията рязко се увеличи, а заплатите им растат бавно и разходите за социални услуги се съкращават. Министърът разкри също, че драстично е намалял фондът, с който да се посрещат проблеми при невъзможност да се постигнат заложените в бюджета цели - от 26 млрд. паунда през март средствата са се свили на 14.8 млрд. паунда. There was some better news for the public finances - Britain's debt was expected to peak at 86.4 percent of GDP this year - about double its level before the global financial crisis - before falling in the coming years. Заемите на Лондон ще са по-малки през 2017г. и през фискаланата 2018-2019г., но след това ще се увеличават. Добрата новина е, че прогнозата е дълговете да достигнат пик от 96.4% от БВП през настоящата година, след което да започне намаляване на този дял.", "date": "2017.11.22", "title": "В годината преди Брекзит британската икономика ще се забави, предвижда новият бюджет"}
{"url": "http://www.dnevnik.bg/biznes/2017/11/22/3083707_za_iazovir_beli_iskur_otgovariala_oblastnata_uprava_a/", "text": "За язовир \"Бели Искър\" отговаря областната управа, която упражнява правата и задълженията на държавата. Това обяви пред БНТ заместник-министърът на регионалното развитие Малина Крумова. По-рано през деня  от прокуратурата обявиха , че пропуските в стопанисването му са на министерството. Крумова обясни, че министерството ще обжалва наказателното постановление за язовира заради непредприети необходими действия. Причината за това е тъкмо грешно адресираната отговорност. Обясни, че опасност за хората няма, но е нужно да се укрепи стената и отвън, за да отговаря на най-високите сеизмологични изисквания. Иначе отвътре тя била укрепена през 2001-2003 г. В отговор на въпрос за констатациите на прокуратурата, че 8 язовира са потенциално опасни, зам.-министърът отговори, че в страната има около 2 хил. язовира и повечето от тези с констатирани проблеми са малки. Освен това в министерството не са запознати с всички констатации и затова сега не могат да бъдат коментирани. Уточни, че държавна отговорност са водоемите за питейни, напоителни и енергийни функции. Останалите са във владение на общините или са дадени за частно стопанисване. ", "date": "2017.11.22", "title": "За язовир \"Бели Искър\" отговаряла областната управа, а не строителното министерство"}
{"url": "http://www.dnevnik.bg/biznes/2017/11/22/3083710_poskupvaneto_na_vodata_e_neizbejno_obiavi_zam-ministur/", "text": "Поскъпването на питейната вода е неизбежно. Причината за това е, че трябва да се налеят няколко милиарда лева в инфраструктурата, за да се сведат до минимум загубите по трасето и да се осигури качествена услуга. Това обяви пред БНТ Малина Крумова, заместник-министър на регионалното развитие и благоустройството. Изготвена преди няколко години стратегия за развитие на водния сектор показва, че за да отговарят водоснабдяването и канализацията в България на изискванията за това в ЕС, са нужни 12 млрд. лв. По-малко от 3 млрд. лв. могат да дойдат по европейски програми, но останалите 8-9 млрд. лв. трябва да се осигурят от другаде. Тази сума не включва вложенията, необходими за намаляване загубите на вода, които са около 60%. Досега в цената на водата не влизат разходите за инвестиции в инфраструктура и така нейната цена не включва себестойността й за разлика от всяка друга стока на пазара, обясни Крумова. В момента след консултации със Световната банка Министерството на регионалното развитие има подготвена схема какви елементи да се включат в цената на водата. Те се обсъждат с експерти от други ведомства, а предстои да бъдат подложени на обществен дебат. Сред предложенията е това да има съставка \"солидарност\". Предлага се тя да е 10 ст. на кубик вода и да се плаща от всички. Така събраните суми ще отиват във фонд, чиято цел е да осигури инвестиции в инфраструктурата в слабо развити райони, където има проблеми с осигуряването на вода. В допълнение, се предлага всички, с изключение на социално слабите, да плащат занапред реалната цена на водата. Със социалното министерство се обсъжда бедните хора да плащат по 1 лев за кубик водата като става дума за 1.5 куб. м месечно - колкото е нормата за човек на месец по световните стандарти. Потребените над това количества ще се заплащат по реалната цена. Крумова посочи, че другият вариант е \"да седим и нищо да не правим\". Тя допълни, че ВиК и канализационната мрежа в страната надхвърля като дължина тази на пътната. В допълнение има нужда от изграждането на поне още 100 пречиствателни станции.", "date": "2017.11.22", "title": "Поскъпването на водата е неизбежно, обяви зам.-министър"}
{"url": "http://www.dnevnik.bg/sport/2017/11/22/3083719_voleibolniiat_levski_trugna_s_pobeda_v_evropa/", "text": "Волейболистите на \"Левски\" започнаха с победа участието си в третия по сила европейски турнир \"Чалъндж къп\". Сините се наложиха с 3:1 (22:25, 25:16, 25:20, 25:20) срещу \"Щрасен\" в Люксембург в първа среща от втория кръг на надпреварата. Воденият от Владимир Николов отбор имаше затруднения само в първия гейм, в който загуби. След това българският състав направи обрат и е на крачка от преодоляване на съперника. Опитният диагонал Смилен Мляков стана най-резултатен за сините с 20 точки, по 12 добавиха Гордан Люцканов и Симеон Александров. За домакините най-много точки направиха българинът Милан Миланов и Тим Левер - по 15. Другият българин в състава от Люксембург Любомир Миланов не се появи в игра. В първия гейм \"Левски\" игра слабо и \"Щрасен\" се възползва, като водеше убедително с 16:10 при второто прекъсване, след което поведе с 1:0. Сините вдигнаха значително успеваемостта си в нападение, поеха инициативата и заслужено направиха обрат до 3:1. Реваншът е на 29 ноември от 19.00 часа в София. В турнира ще играе и \"Монтана\", който се включва от следващия кръг.", "date": "2017.11.22", "title": "Волейболният \"Левски\" тръгна с победа в Европа"}
