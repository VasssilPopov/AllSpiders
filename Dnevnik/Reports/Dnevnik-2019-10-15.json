{"url": "https://www.dnevnik.bg/sport/2019/10/15/3976681_rasizum_po_poruchka_-_koi_ima_interes_ot_akciiata_na/", "text": "Позор, срам, ужас. Това бяха нормални реакции, след като България се прочу по целия свят с един от най-големите расистки скандали във футбола в последните години по време на  мача на националния отбор с Англия (0:6) на стадион \"Васил Левски\" . Поредицата от събития, които последваха във вторник - с реакции се намесиха двама премиери Борисов и Джонсън, министри, имаше среща на ниво посланик и вицепремиер, позиция на УЕФА, отказана и подадена под натиск няколко часа по-късно оставка на президента на Българския футболен съюз Борислав Михайлов и включване на ГДБОП - предизвикаха много въпроси и няколко хипотези. Основната е, че станалото на стадиона не е обикновена запалянковщина, а добре планирана акция. Основната й цел, изглежда, е да бъде ударен Борислав Михайлов, който 14 години ръководи БФС  Кой има интерес, защо в този момент и по този начин засега нямат ясен отговор. Цената обаче е висока и за българския футбол, и за имиджа на страната. А в основата най-вероятно са интереси, надхвърлящи границите на спорта. Изпълнителите изглеждат познатите крайни привърженици на футболния \"Левски\", но до края на деня нито МВР, нито прокуратурата съобщиха да са предприели някакви действия за разследване на случилото се и за издирване на участниците. Лицата на повечето от тях могат да бъдат видени в кадрите в английските и българските медии. Никой не коментира и че след толкова предварителни предупреждения за проблеми с расистки прояви БФС и органите на реда не изглежда да са положили усилия да предотвратят действията на феновете. Най-прекият резултат от акцията е оставката на Борислав Михайлов след  настояване на Борисов . Тя трябва да бъде гласувана от изпълнителния комитет на БФС в петък, но не е изключено да се стигне до вътрешна борба и евентуалното ѝ отхвърляне. Глобалният ефект извън негативния имидж за страната в световните медии засега е, че УЕФА може да наложи още по-строги наказания за расистки прояви по стадионите и да има доживотни забрани за посещение на мач на нарушителите. Това ще остави във футболната история срещата в София като повод за тежките мерки. Акция \"Расизъм\", или какво направиха момчетата в черно  Да се говори, че в България проблем с расизма няма, е глупаво, колкото и Михайлов да твърди друго (в писмо до УЕФА той изтъкна как  БФС се бори успешно с този проблем ). Присъствали на различни места на стадион \"Васил Левски\" свидетелстват за отделни обиди към играчи на Англия. Проблемите, довели до две спирания на играта през първото полувреме, са били предизвикани от расистки прояви, заради които официалните лица задействаха протокола на УЕФА. Английски журналист твърди, че е преброил шест случая на расистки обиди. Според кадрите на медиите от Острова проблемите са дошли от група запалянковци, стоящи между секторите А и Б на стадиона. Там, където са съсредоточени обективите на фотографите, бяха феновете с черни дрехи и с надписи, по които можеха да бъдат различени символи на \"Левски\" и най-крайната и влиятелна фракция \"София Запад\". На оградата под тях бяха разпънати две знамена – едното на фенове на \"Левски\", а другото - на фенове на \"Локомотив\" (Пловдив). Кадри на английските медии  показаха ясно как облечени в черно фенове отправят нацистки поздрав  с изпъната във въздуха дясна ръка, а в телевизионни репортажи Би Би Си съобщаваше и за издаване на маймунски звуци. Според журналисти част от представителите на английските медии са били на стадиона с фокус да снимат именно агитките, а не мача. След като играта два пъти беше прекъсната, групата запалянковците с качулки и маски напусна стадиона преди края на първото полувреме и без да има изглед за напрежение или че го прави по принуда. Този факт впечатли и коментаторите на БНТ. Във вторник беше анализиран като нетипичен за запалянковците и се прие сред потвържденията, че тези момчета са отишли на мача с точно определена задача и след като са я изпълнили, са си тръгнали. Кои са участниците  На една от снимките на \"Ройтерс\" се виждат две от популярните лица сред феновете на \"Левски\" – ММА боецът Георги Валентинов и Тодор Грудов, наричан Теди Хитлера, който е сред лидерите в агитката на сините и често разпява феновете по време на мачове. Снимката на Валентинов стана много обсъждана във вторник в социалните мрежи заради друг негов кадър във \"Фейсбук\". През май тази година, две седмици преди изборите за Европейския парламент, той  публикува в профила си снимка , на която е с тениска с лика на премиера Борисов. \"Някои ще ме упрекнат за тази снимка, други ще ме похвалят, а за мен най-важното е ,че имам ясна позиция и я отстоявам. В своя избор аз виждам сила, воля, добри решения и решителност за по-добър живот! В своя избор виждам бъдеще в България!\", пише той над кадъра.      Грудов пък е популярен с татуировките си, част от които са с различни нацистки символи (за тях  той разказа подробно в интервю за БНТ ). Сред участвалите в акцията се виждат и много млади момчета - обикновено те получават тежки задачи като тест да бъдат приети в агитките. В навечерието на мача  английският \"Телеграф\" припомни и случая  от миналата година, когато две деца се появиха на пистата на националния стадион с изписани по телата им неподходящи надписи и символи. Двете момчета на видима възраст под десет години бяха снимани голи до кръста, а надписите по телата им гласяха \"Levski hooligan\", ACAB (абревиатура на All Cops Are Bastards - всички ченгета са гадняри), SW 1999 (Sofia West – на \"София Запад\"). От английската медия пишат и за още подобни случаи - почти всичките, свързани с агитката на \"Левски\". Подготвено ли беше всичко Бойко Борисов обяви, че  държавата страда заради \"група олигофрени\" . Бившият собственик на \"Левски\" Тодор Батков разпозна лицата и заяви пред Би Ти Ви, че според него това е умишлена провокация. Той разказа, че лично си е патил от тези фенове, като даде конкретни примери с мачове от евротурнирите. Тезата за провокация се появи и в английската преса. Според \"Скай спортс\"  неназован български футболист се е извинил пред английския отбор, като е посочил, че скандалът е предварително подготвен .      Членът на изпълнителния комитет на БФС Венцислав Стефанов изрази същото мнение. Според него това е \"провокация към футболния съюз, към силите на реда\". \"Защото ние трябва да се съобразяваме и да ги галим с перо тези хулигани\", каза той пред БНР. Говорителят на Националния клуб на привържениците на \"Левски\", част от който е \"София Запад\", Степан Хиндлиян заяви пред \"Дневник\", че \"фиксацията в това нещо е крайно непродуктивна\". По думите му българското общество не е толерантно и ставащото по стадионите е проявление на ставащото в обществото, а дори и в политиката. \"В българската политическа система от години има фашизоидни елементи, които крепят правителства – не едно и две. Техни представители дори в момента са кандидати за кмет на София.\" В последните месеци министърът на спорта Красен Кралев рекламираше шумно влизането в сила на промени в закона за борба с футболното хулиганство. Наскоро обаче той направи стъпка назад и предложи да се отмени изискването за персонализиране на билетите. Хипотезите: от английски жълт вестник до сваляне на Михайлов  \"Сега се очертава хипотеза, че вероятно на нашите агитки им е платено от някакъв английски жълт вестник. Другата хипотеза е чисто идеалистична подбуда да се свали Борислав Михайлов от властта в Българския футболен съюз. Проблемът е, че при феновете нищо безплатно няма\", коментира пред \"Дневник\" Тихомир Безлов от Центъра за изследване на демокрацията, който е и сред авторите на доклад за футболното хулиганство. Анализаторът казва, че натискът от агитките към собствениците на клубове се е засилил и те плащат на тях, за да няма расистки прояви, заради които ги застрашават по-големи глоби и наказания. Той прогнозира, че скандалът може да има ефект дори върху туризма, като англичани се откажат да пътуват до България. Сред коментираните версии беше, че Англия също има интерес от скандала и го е \"подгрявала\" с предупреждения какво ще се случи в София, защото иска да изчисти имиджа на своите запалянковци като най-големи футболни хулигани.  Къде е залогът Още във вторник сутрин министър-председателят Борисов притисна Михайлов да си подаде оставката. Той заяви, че докато това не стане, държавата няма да подпомага финансово футболния съюз. Резкият завой на Борисов в отношението му към Михайлов предизвика въпроси дали е само заради случилото се на мача, или просто е удобен повод за смяната му. Доскоро тримата със спортния министър Красен Кралев говореха и работеха за получаване на домакинство на голямо първенство по футбол съвместно с Гърция, Румъния и Сърбия и за финансиране на детско-юношеския футбол според новата концепция на съюза. \"Ръководството на БФС управлява този спорт в продължение на 14 години съвсем не без акушерството на този човек, който днес поиска оставката на Михайлов (Борисов - бел. ред.). И хора, които са много близо до обкръжението на Борисов, са пряко намесени в управлението на футбола. Говоря не само за партийни функционери, а за икономически магнати, собственици на клубове\", каза във вторник Хиндлиян. В анализите за напрежението около футболния съюз и кой има интерес от промени бяха припомнени и двете интервюта на собственика на \"Лудогорец\" и член на изпълкома на БФС Кирил Домусчиев, които даде в рамките на четири дни пред контролирания от него сайт \"Гонг\". Най-напред  той се изказа много остро  срещу решението да се ограничи участието на футболисти извън Европейския съюз в България, като го определи за \"простотия от комунизма\". След това обаче  посочи, че Борислав Михайлов винаги е работил за доброто на българския футбол . \"Сто процента е провокиран, сто процента е нагласен (скандалът). Все се надявам, че премиерът ще преосмисли решението си. Защото Борислав Михайлов и да го сменят, надали ще се промени нещо. И кой ще е този, който ще дойде? Дейвид Копърфийлд ли ще дойде - като магьосник да реши проблемите на българския футбол\", заяви Венцислав Стефанов, който напоследък често има сходство в мненията с Домусчиев. Собственикът на \"Лудогорец\" е броен сред подкрепящите Михайлов. Поне досега. Повод за размисъл даде и първоначалният отказ на Михайлов да подаде оставка. Възможно е на изпълкома в петък да има вътрешно противоборство около приемането ѝ. Интересно е и кой ще е следващият президент на БФС. От месеци в спортните среди върви слух, че Красен Кралев е подготвян за поста. По непотвърдена информация на \"Дневник\" влизането на ГДБОП в БФС е било обсъждано още в понеделник вечерта. Във вторник Борисов изтъкна, че скандалът около мача и разследването срещу БФС нямали общо, а просто са съвпаднали във времето. Всичко това вероятно привлича и вниманието на  ФИФА, която забранява намесата на държавата във футболните дела . Борисов и Кралев обаче твърдят, че повод за притеснение няма, защото държавата не се намесва. Денонощие след сътресенията около мача с Англия изглежда, че Борислав Михайлов беше ударен, за да бъде свален от поста. Макар и на много висока за България и българския футбол цена. Кой ще дойде на мястото му и какви ща са следващите ходове - ще се решава в следващите дни. \"Получихме жалка случка в една жалка нощ на жалък стадион срещу жалка съпротива, изиграна на жалкия фон от обиди и злоба. Към края всичко това изобщо не приличаше на спортно събитие\", написа кореспондентът на \"Гардиън\". А \"жалката случка\" ни припомни не само колко малко спорт е останал в българския футбол и че той е подчинен на съвсем други интереси, а и че агитките остават недосегаеми.                              ", "date": "2019.10.15", "title": "Расизъм по поръчка - кой има интерес от акцията на мача България - Англия"}
{"url": "https://www.dnevnik.bg/evropa/2019/10/15/3976808_visoki_taksi_i_kratki_srokove_problemite_za_britancite/", "text": "Десетки хиляди британци, които искат да си осигурят право на пребиваване в държавите - членки на ЕС, в случай на Брекзит без сделка, са изправени пред такси до 210 евро, кратки срокове за кандидатстване и прагове за минимална заплата, показа проучване на \"Гардиън\". Предизвикателствата за британците ще са различни в 27-те страни от ЕС, ако няма споразумение за излизане. Европейската комисия препоръча държавите членки да възприемат \"щедър\" подход, но с изключение на Ирландия никоя друга еврочленка не предлага според граждански групи условия, аналогични на подхода, възприет от британското правителство. При \"хаотичен\" Брекзит около 3.6 милиона  граждани на ЕС, които живеят във Великобритания,  ще имат време до края на 2020 г., за да се регистрират за т.нар. статут на уседналост чрез безплатно онлайн заявление, в което трябва да докажат единствено самоличността си и че живеят във Великобритания, както и да декларират дали имат някакви присъди. Въпреки многобройните призиви на Европейския парламент Обединеното кралство да подобри предложението си много от приблизително 1.2 милиона британски граждани, живеещи в останалите 27 държави - членки на ЕС, ще се озоват в значително по-лоша ситуация. Живеещите в Австрия 8500 британци са изправени пред такса от 201 евро за разрешително за пребиваване или 195 евро за всяко дете до шестгодишна възраст. Във Франция таксата е 119 евро. Някои държави членки, включително Германия, все още не са решили за размера й. Пенсионираните или с други думи икономически неактивните хора, които са живели във Франция по-малко от пет години, ще трябва да кандидатстват всяка година за посетителска карта, струваща 269 евро, което значи, че новодошлите в страната може да се наложи да плащат над 1000 евро. Самонаетите британци ще трябва да докажат, че разполагат с достатъчно средства за семействата си, като двойка с две деца ще трябва да докаже доход от около 1175 евро на месец. Дания все още не е отправила постоянно предложение към тези, които искат да останат след \"временен преходен период\" до края на 2019 г. Живеещите в Полша 2 хил. британци, които кандидатстват за разрешително за дългосрочно пребиваване, ще трябва да докажат, че не са прекарали над 10 месеца извън страната през последните пет години. Гратисният период за късни молби варира от три месеца след деня на Брекзит в Германия – макар че първоначалното предложение се очаква да бъде удължено до девет месеца – до три години за живеещите в Унгария. Калба Мийдоус, психотерапевт, която живее и работи във Франция, казва, че най-големият проблем за британците там е шестмесечният гратисен период след деня на Брекзит за подаването на нови заявления за кандидатстване. По думите й има хиляди британци, които не са били осведомени. Тя изтъква и трудната ситуация на уязвимите групи хора, особено много болните, възрастните, които живеят сами, нямат интернет или транспорт. Правилата в България Според информация на  сайта  на българското Министерство на вътрешните работи след изтичане на преходния период, предвиден в Споразумението за оттегляне, както и в случай на оттегляне на Обединеното кралство от ЕС без споразумение, ще се прилагат следните изисквания: - За до 90 дни в рамките на всеки 180 дневен период гражданите на Великобритания ще влизат на територията на България без виза с валиден паспорт. За краткосрочен престой членовете на техните семейства следва да представят на граничния пункт валиден паспорт, както и виза, когато такава се изисква в зависимост от тяхната националност, издадена в българско дипломатическо или консулско представителство в чужбина.  - За престой, по-дълъг от 90 дни, гражданите на Обединеното кралство и членовете на техните семейства, освен от валиден паспорт, ще се нуждаят от виза за   или валидно разрешение за пребиваване, издадени от оторизираните български служби. След оттеглянето си от Европейския съюз Обединеното кралство ще бъде трета страна и влизането и пребиваването на гражданите му в България ще се извършва по реда и при условията на Закона за чужденците в Република България и правилника за неговото прилагане. Приетите изменения предвиждат изключение от това положение за британците и членовете на техните семейства, които са се установили в България и са изградили трайни връзки със страната. Приетата уредба е реципрочна на тази, която британската страна прие за гражданите на Европейския съюз, в т.ч. българските граждани, които към датата на оттеглянето са се установили и пребивават законно в Обединеното кралство. При оттеглянето му от ЕС без споразумение липсва преходен период, какъвто щеше да има, ако споразумението беше вляло в сила. Въпреки това, правителството на Обединеното кралство заяви своята решимост да третира гражданите на ЕС по начин, не по-малко благоприятен от предвидения в Споразумението за оттегляне. В съответствие с това приетите от Народното събрание законодателни изменения осигуряват реципрочност по отношение както на правата, така и на сроковете за тяхното упражняване, се казва още на сайта на МВР. Право да кандидатстват за новия статут ще имат британците и членовете на техните семейства, които към датата на оттегляне пребивават законно в България. Те ще разполагат със срок до края на 2020 г., за да извършат своята пререгистрация. След подаване на заявлението е предвиден едномесечен срок за издаване на разрешение за пребиваване, в рамките на който кандидатите ще разполагат с временно удостоверение. Таксата за издаването на разрешение за пребиваване е в същия размер като таксите, които гражданите на ЕС плащат за подобен вид услуга.", "date": "2019.10.15", "title": "Високи такси и кратки срокове: проблемите за британците в ЕС при \"хаотичен\" Брекзит"}
{"url": "https://www.dnevnik.bg/razvlechenie/2019/10/15/3976799_zoui_kravic_shte_vleze_v_roliata_na_jenata_kotka/", "text": "                        30-годишната дъщеря на Лени Кравиц - Зоуи, ще влезе в образа на Жената-котка в нов филм за един от най-известните супергерои, Батман. Звездата от сериала \"Малките големи лъжи\" ще се изправи до Робърт Патисън, на когото е поверена главната роля в продукцията, след дълъг кастинг, в който нейни съперници са били актьори като Ана де Армас, Ела Балинска и Ейса Гонсалес, съобщава \"Гардиън\". Режисьор на \"Батман\" ще бъде Мат Рийвс, чието име стои зад заглавия като \"Зората на планетата на маймуните\" и \"Чудовищно\" (Cloverfield). В неговата версия героят ще бъде \"по-земен\" и вдъхновен от филмите ноар. \"Историята ще бъде разказана много прямо, от негова гледна точка и се надявам, че тя ще бъде вълнуваща и емоционална\", каза той пред \"Холивуд рипортър\". Друга особеност на заглавието ще бъде, че Батман ще бъде повече детектив от когато и да било във филми за героя. \"В комиксите има дълга история за това. Там той е представен като един от най-добрите детективи в света и това по различни обстоятелства не е било включвано в досегашните пълнометражни филми\", допълни Рийвс. В актьорския състав на продукцията влиза и Джефри Райт като комисар Гордън, а Джона Хил преговаря с продуцентите за евентуално участие в ролята на злодей, за когото още липсва каквато и да било информация. Зоуи Кравиц е участвала във филми като поредицата \"Дивергентът\" и \"Лудият Макс: Пътят на яростта\". \"Гардиън\" отбелязва, че според източници работата по продукцията на \"Батман\" ще започне до края на тази или в началото на 2020 г., а филмът ще излезе през лятото на 2021 г. Той ще бъде част от \"разширената вселена\" на \"Ди Си Комикс\", които държат правата за героя. В същото време \"Жокера\" с Хоакин Финикс в главната роля вече подобри няколко рекорда в боксофис класациите. Лентата е по кината на 4 октомври и досега е спечелил 548 млн. долара.", "date": "2019.10.15", "title": "Зоуи Кравиц ще влезе в ролята на Жената-котка"}
{"url": "https://www.dnevnik.bg/sviat/2019/10/15/3976816_v_rusiia_otnovo_zapochnaha_totalni_obiski_sreshtu/", "text": "Следственият комитет на Русия  обяви , че днес са започнали обиски в щабовете на Фонда за борба с корупцията (ФБК) на Алексей Навални в 30 района на страната. Няколко служители и сътрудници са извикани на разпит. Освен това са блокирани банковите сметки на фондацията във връзка с \"дело за пране на пари\". Според силовото ведомство по тях са постъпвали средства от чуждестранни източници - същата причина, поради която преди дни организацията, остро критикуваща Кремъл и управляващите, бе обявена за \"чуждестранене агент\". Обиските се провеждат в регионалните щабове и домовете на редица сътрудници в страната. Изземват се документи и предмети, \"имащи значение за разследването\". Според Иван Жданов, директор на ФБК, сутринта са проверявани и бивши служители и доброволци на фондацията в повече от 10 руски града. Става дума за Воронеж, Екатеринбург, Новосибирск, Самара, Челябинск, Уфа и Ярославъл. По-късно Жданов съобщи и за началото на обиск в московската централа на организацията. Кира Ярмиш, говорителка на Навални, заяви, че има един арестуван и са изключени камерите за наблюдение в помещенията. Тази операция бе предшествана от обиски у координатори и доброволци на ФБК в средата на септември в повече от 40 района на Русия. И тогава основанието бе дело по член 174 (легализиране на парични средства, получени по престъпен начин). Леонид Волков, един от съратниците на Навални, съобщи за одобрени от московски съд 94 обиска. Делото за пране на пари срещу ФБК бе започнато в началото на август с подозрения за \"легализиране\" на около 1 млрд. рубли, получени по престъпен начин - в национална и чуждестранна валута от неустановени лица. Министерството на правосъдието твърди, че ФБК е получила един превод от САЩ и два от Испания за общо 140 000 рубли, на което Жданов отвърна, че парите идват изключително от руснаци и очаква министерството да предостави доказателства, \"че сме получили поне една копейка чуждестранни пари\".", "date": "2019.10.15", "title": "В Русия отново започнаха тотални обиски срещу фондацията на Навални"}
{"url": "https://www.dnevnik.bg/ot_vas/novini_ot_vas/2019/10/15/3976743_manastirski_kich/", "text": "Поради интереса към някой църковни оформления, пускам няколко снимки без коментар, като тази манастирска градинка, пълна с китайски фигурки на животни.", "date": "2019.10.15", "title": "Манастирски кич"}
{"url": "https://www.dnevnik.bg/analizi/2019/10/15/3976845_rasizmut_v_bulgariia_e_brutalen_ne_sa_samo_futbolnite/", "text": "                           Расизъм в България има брутален. Това са фактите. Надявам се, че няма да се появи идеята за някаква конспирация срещу България, след като целият ни град, европейската столица София, е осеян със свастики, хора с татиурани свастики се разхождат напълно свободно, а сувенири със свастики се продават пред Столичната община. Няма как на тоя фон изведнъж точно футболни фенове рязко да НЕ са расисти. Впрочем в правителството на Бойко Борисов отговорник за проблемите на антисемитизма е заместник-министърът на... ВЪНШНИТЕ работи. Явно премиерът смята антисемитизма за външен проблем. Но това е нормално, след като е в коалиция с откровени расисти и нацисти. Чета коментари: Такъв ни е футболът! Не! Такава ни е държавата! Такава ни е властта! Такова ни е управлението! Такава ни е политиката! Затова посоката е назад и надолу... Затова сме последни във всичко позитивно и първи по всичко негативно в Европа... Затова тук се киприм нарцистично и се бием в гърдите хвалипръцковски, а излезем ли за обективна оценка, ни пишат двойка и ни вкарват шестица... Затова има мащабна корупция, потресаваща некомпетентност, арогантно безхаберие и брутално уреждане на свои фирми и свои отбори, а обществото не може да промени нищо и не може да се промени с нищо... И още по-важната тема за нетърпимостта към расизма, която това наше общество е склонно да пропуска. И да не санкционира извършителите на расистки прояви. Важи за институциите и за общностите и нерядко за индивидите тук. Имало е явно вчера нацистки поздрави в българската публика по време на мача. Имало е и подвиквания към играч на Англия с по-тъмен цвят на кожата, отколкото консерваторите тук приемат, че е възможно да има на континента. Нашата национална телевизия не можа да го покаже и анализира по време на спортното събитие. Реално липсва дистанциране, отхвърляне и порицаване на расизма. Вместо това коментатори и анализатори публично се вайкат как само на нас се случвали такива сигнали и прекъсвания и защо срещу българската публика се реагира така. Ами щото е толкова нетърпима публиката, колкото е несъстоятелен и националният отбор на терена, колкото не е обществена и Кошлуковата медия, затова. На фейсбук профила на друга медия под снимка на расистки лумпени турили надпис \"Оставяме коментарите на Вас\". Ами не става така. Коментари и реакции следва да има и не само от гражданите и НПО сектора. Продължаваме да чакаме през външни санкции и реакции да се оптимизираме и това е лошо. Без корекциите от ФИФА и УЕФА щяха да си седят свастиките на флаговете по стадионите. Агитките бяха стигнали дотам да изкарат дете с изрисувана свастика до терена, помните ли? Е, тогава след публична масова реакция властите издириха и глобиха родителите, сега полицията изведе самозабравилите се фенове. Значи има как и може. Естествено, че Борислав Михайлов трябва да си подаде оставката. Или по-скоро би трябвало да го уволнят днес преди края на работния ден. Всъщност големият футбол е абсолютно брутален в уволнението на треньори/мениджъри, понякога се случва в рамките на часове след неприемлива загуба. Естествено, че не е работа на Бойко Борисов да го уволнява. Негова работа е да уволни министъра на спорта. Много важно е обаче пълното и безкомпромисно разследване на групата расисти и фашисти на трибуните, подвеждането им под съдебна отговорност с добре подготвени обвинения, ефективна забрана подобни лица да попадат по трибуните. С други думи, вчерашният инцидент изисква много работа и висок професионализъм от страна на няколко служби. На първо време полицията може да провери дали лицата по трибуните и демонстрантите в защита на Гешев не са от една и съща група. Снимки има. Макар да е много зрелищно, Борисов всъщност няма право да иска оставката на Михайлов. Така пише и в нашия закон, и в правилниците на FIFA и UEFA. Но кой ти забелязва такива подробности, свареножабешки ръкопляскаме на поредното доказателсвто, че живеем в беззаконие и в напълно превзета държава.", "date": "2019.10.15", "title": "\"Расизмът в България е брутален. Не са само футболните фенове\""}
{"url": "https://www.dnevnik.bg/bulgaria/2019/10/15/3976842_poziciiata_na_panov_po_kazusa_polfriiman_skara/", "text": "Представляващият Висшия съдебен съвет (ВСС) Боян Магдалинчев коментира  вчерашната позиция  на председателя на Върховния касационен съд (ВКС) Лозан Панов по казуса с Джок Полфрийман и определи като недопустимо поведението му. Съдебният състав от ВКС  все още не се е произнесъл по  искането на главния прокурор Сотир Цацаров  австралиецът, освободен условно и предсрочно от затвора с решение на Софийския апелативен съд (САС), да бъде върнат зад решетките. Полфрийман все още е  в центъра за временно настаняване  на чужденци в Бусманци, има нови документи за самоличност, но все още не ги е получил. \"Не е нормално да се коментира висящо производство. В момента, в който съставът се е оттеглил и е обявил, че ще се произнесе до два месеца, никой няма право да коментира, още по-малко председателят на ВКС, от чиито съд състав трябва да се произнесе\", каза днес Магдалинчев, цитиран от lex.bg. По думите му Панов не може да се държи като човек, който е откъснат от ВКС, защото е част от върховния съд. Магдалинчев смята, че обръщението може да се приеме като опит да се повлияе върху вътрешното убеждение на съдиите. Според него, ако е искал да изкаже становището си по казуса, Панов е можел да го направи по време на първия си коментар след произнасянето на САС, когато Панов заяви, че  съдийската колегия на ВСС е абдикирала  от задълженията си. Боян Магдалинчев определи и като \"малко неадекватно\" това обръщение, тъй като идвало от човек, който в повечето случаи се държи като страничен наблюдател на работата на органите на съдебната власт. След края на заседанието Магдалинчев попита колегите си дали няма да вземат отношение по въпроса. \"Медиите ме питаха и аз изразих лична позиция. Казах, че не съм съгласен със становището на Панов. Не може непрекъснато да се хвърля упрек към ВСС, че не защитава интересите на магистратите. Не може в конкретния случай да се дава квалификация дали казусът е елементарен. Дали е такъв или не, това е правомощие на съдебния състав. Правят се внушения в друга посока\", подчерта Магдалинчев. Той упрекна Панов, че вместо да бъде в страната, за да реагира на напрежението около случая, шефът на ВКС е заминал в командировка в Люксембург. Севдалин Мавров е на същото мнение, но каза, че не иска да коментира казуса с австралиеца. Той припомни, че съдийската колегия отдавна иска от Панов да назове \"имена за зависимости\", за които многократно е споменавал. Самият Мавров заяви, че не се чувства зависим, но е обиден. Освен това допълни, че е обидно за състава от ВКС това, което е написал Панов. Атанаска Дишева попита в каква процедура е съдийската колегия. \"Форматът ми прилича на другарски съд\", каза тя. После се обърна към Магдалинчев с думите, че не помни кадровият орган да е вземал становище по негови медийни публикации. И допълни, че ако представляващият ВСС иска да бъде изразена позиция в защита на съдийската независимост против изказването на председателя на ВКС, това трябва да стане в съответствие с процедурата и закона – с точка в дневния ред. \"След края на заседанието с демонстративно изявление да се прави обсъждане ми се струва обидно за органа, в който работим\", заяви от своя страна Дишева. Тя пък каза, че не се чувства обидена от обръщението на Панов. Вчера  в позицията си Лозан Панов заяви , че председателят на върховната съдебна инстанция не бива да мълчи и когато изпълнението на съдебен акт се е превърнало в политически въпрос par excellence. Освен това призовава вътрешният министър незабавно да изпълни определението на Софийския апелативен съд, тъй като грубо нарушава правото на австралийски гражданин свободно да се придвижва. Как премиерът Бойко Борисов коментира позицията на Панов четете  тук. ", "date": "2019.10.15", "title": "Позицията на Панов по казуса \"Полфрийман\" скара съдийската колегия"}
{"url": "https://www.dnevnik.bg/politika/2019/10/15/3976825_premierut_borisov_za_sluchaia_polfriiman_kakvoto_kaje/", "text": "Премиерът Бойко Борисов изрази съгласие с позицията на председателя на  Върховния касационен съд (ВКС) Лозан Панов по повод казуса с австралийския гражданин Джок Полфрийман. В понеделник  Панов призова да не се огъват съдиите , които трябва да гледат искането на главния прокурор Сотир Цацаров  за възобновяване на делото  за условното предсрочно освобождаване на Полфрийман и възлагането му на друг съдебен състав, който да го върне в затвора. Попитан от журналисти как ще коментира искането на Панов Джок Полфийман, който в момента е в мигрантския център в Бусманци, да бъде освободен, днес Бойко Борисов обяви: \"Щом висшият съдия го е призовал, аз съм веднага съгласен. Каквото кажат и аз съм съгласен - така съм обучен, че каквото се произнесе висшият съдия, да се съгласявам с него и да не го коментирам.\" Вътрешният министър Младен Маринов допълни, че вчера адвокатът на Джок Полфрийман е поискал той да бъде освободен от Бусманци и да отиде на външен адрес, а процедурата вече е в ход. По думите му, ако са спазени всичко условия, за което чака доклад днес, процедурата ще бъде спазена. На 19 септември Полфрийман, който излежаваше 20-годишна присъда за убийството на студента Андрей Монов, бе условно предсрочно освободен от състав на Апелативния съд и въпреки че определението на съда влезе в сила, той бе откаран в мигрантския център в Бусманци, където остава четвърта седмица без обяснение за основанието, на което не му е разрешено да напусне центъра и страната. На 7 октомври  съставът на ВКС  изслуша искането на главния прокурор за възобновяване на делото и възраженията на защитата и се очаква да се произнесе в законовия срок от два месеца. Междувременно дипломати от мисията на Австралия в Атина, както и австралийският външен министър Н. пр. Марис Пейн изразиха загриженост от продължаващото задържане на Полфрийман и призоваха българското правителство да гарантира, че казусът ще се реши при стриктно прилагане на законите.", "date": "2019.10.15", "title": "Премиерът Борисов за казуса \"Полфрийман\": Каквото каже Лозан Панов, съгласен съм"}
{"url": "https://www.dnevnik.bg/biznes/2019/10/15/3976851_evrohold_dade_oshte_dokumenti_na_antimonopolnata/", "text": "Кандидат-купувачът на българския бизнес на ЧЕЗ \"Еврохолд\" АД е подал на Комисията за защита на конкуренцията допълнителни документи във връзка със започналото от нея задълбочено проучване на сделката, съобщава компанията. В четвъртък  Комисията за защита на конкуренцията обяви , че започва задълбочено проучване на сделката между чешката ЧЕЗ и българския застраховател \"Еврохолд\", който иска да придобие българския бизнес на електроенергийната компания за 335 млн. евро. В документите са представени доказателства за приложимите регулаторни изисквания и разпоредби на застрахователния и енергийния пазар, рестриктивните разпоредби за публичните дружества, както и нормите, отнасящи се контрола на сделките между свързани лица. Компанията е предоставила допълнителна информация за географския обхват на изследваните пазари, на които оперират холдингът и дъщерните му застрахователни дружества, базирани в България (\"ЗД Евроинс\" АД и \"ЕИГ РЕ\" ЕАД), предлаганите от застрахователните компании продукти, премийните им приходи и дела им в общите приходи на холдинга, притежаваните от дружествата пазарни дялове в различните застрахователни сегменти и други. В документите се посочват, че застрахователните дружества на \"Еврохолд\" в България нямат водеща позиция в \"застраховка гаранции\" на българския пазар нито поотделно, нито взети заедно. Комбинираният им пазарен дял в този сегмент е 5%. Посочва се, че въпросните дружества не предлагат \"застраховка гаранции\" на търговци на електроенергия и нямат приходи от този продукт на местния пазар. Освен това те предоставят застрахователни гаранции по обществени поръчки в различни сектори. \"Доколкото ги има, енергийните дружества са бенефициенти, а не са купувачи на този вид застраховки. Същите застраховки се предлагат от много на брой застрахователни компании и при много по-добри условия\", посочва дружеството. Дружеството посочва, че при концентрацията между застрахователните дружества на \"Еврохолд\" и дружествата от групата на ЧЕЗ - България, ще са свързани лица, което означава, че сделките между тях до определени граници са ограничени, а над тях - забранени както по българското, така и според европейското законодателство. \"Поради тази причина няма как търговците на електроенергия от новата група да се възползват или да получават каквото и да било конкурентно преимущество под формата на гаранционна застраховка от застраховател в групата. Вътрешногруповият достъп на търговците до \"застраховка гаранции\" ще бъде негарантиран, бавен и финансово неизгоден за всички участници в групата\", се посочва в съобщението до медиите.", "date": "2019.10.15", "title": "\"Еврохолд\" даде още документи на антимонополната комисия заради сделката с ЧЕЗ"}
{"url": "https://www.dnevnik.bg/video/deniat_s_veselin_dremdjiev/2019/10/15/3976873_hrabrin_ivanchev_predstoi_nai-drastichnata_promiana_v/", "text": "Предстои най-драстичната промяна в автомобилния бранш, откакто той съществува. От една страна, заради електрификацията, от друга, заради автономността. Третата причина е сигурността, а четвъртата - свързаността, казва в интервю за предаването \"Денят с Веселин Дремджиев\" по TV+ и TV1 членът на УС на Асоциацията на автомобилните производители и техните официални представители Храбрин Иванчев. Той коментира нивата на автономност при автомобилите, навлизането на електромобилите, екологичността на бензиновите и дизеловите двигатели и още интересни теми от сектора.", "date": "2019.10.15", "title": "Храбрин Иванчев: Предстои най-драстичната промяна в автомобилния бранш"}
{"url": "https://www.dnevnik.bg/sport/2019/10/15/3976844_zastrashen_li_e_bulgarskiiat_futbol_ot_nakazanie/", "text": "Може ли българският футбол да понесе тежко наказание, след като министър-председателят  Бойко Борисов настоя президентът на БФС Борислав Михайлов да си подаде оставката ? ФИФА забранява категорично намесата на държавата в управлението на футбола на национално ниво. В правилата на международната федерация е записано, че всяка национална федерация трябва да работи независимо и без външна намеса от трети страни. \"Не, аз не им се бъркам. Аз мога да забраня на моето правителство, което ръководя, в лицето на Красен Кралев (министъра на спорта) да прекрати всякакви дейности, както и финансови\", каза Борисов пред репортери. Той притисна Михайлов да подаде оставката си, като заяви, че докато това не стане, държавата няма да осигурява средства за футбола. \"Защото вече има една граница, която не ми е приятно да... Не може държавата да бъде обвързана с поведението на един човек\", добави Борисов.      Кралев също смята, че няма причина за притеснение от евентуално наказание. \"В момента казваме, че искаме оставката заради цялото състояние на българския футбол, заради инцидентите вчера, които бяха, и това е. Ясно и категорично. Държавата не може повече да толерира подобно поведение\", заяви министърът на спорта в Министерския съвет. Според разпоредбите на ФИФА органите в националните федерации трябва да бъдат избирани или назначавани в самата организация. Ангажимент на националните федерации е \"да осигуряват демократични процедури, които да гарантират пълната независимост на избирането или назначението\". ФИФА не признава за свои членове федерации, чиито ръководни органи не са избрани според разпоредбите. В последните години имаше няколко случая, в които международната федерация се произнесе заради намеса на правителства във футболните дела, като  сред примерите са Нигерия, Гана , Пакистан и Сиера Леоне.", "date": "2019.10.15", "title": "Застрашен ли е българският футбол от наказание заради намеса на държавата"}
{"url": "https://www.dnevnik.bg/bulgaria/2019/10/15/3976871_antikorupcionnata_komisiia_zaporira_imushtestvo_na/", "text": "По искане на Комисията за противодействие на корупцията и за отнемане на незаконно придобитото имущество (КПКОНПИ) са допуснати обезпечителни мерки върху имущество на Вълчо и Маринела Арабаджиеви и девет юридически лица. Наложени са обезпечителни мерки на имущество на стойност над 310 милиона лева. Производството в КПКОНПИ е образувано по повод получено уведомление от Специализирана прокуратура за участие на лицата в организирана престъпна група с цел извършване на данъчни престъпления и изпиране на пари. Според специализираната прокуратура Ветко и Маринела Арабаджиеви, както и синът им Вълчо са участвали в организирана престъпна група, която се занимавала с данъчни престъпления и пране на пари. Ветко и Маринела бяха обявени за издирване с европейска заповед за арест и с червена бюлетина на Интерпол след акция на Главна дирекция \"Борба с организираната престъпност\" и специализираната прокуратура в края на август миналата година. Тогава бяха претърсени хотел \"Маринела\" и офиси на техни фирми, а синът им Вълчо Арабаджиев бе арестуван. След като прекара 7 месеца в ареста, Вълчо Арабаджиев  бе освободен под парична гаранция  от половин милион лева. Ветко и Маринела Арабаджиеви бяха задържани на 7 март  в къщата на българина Георги Семерджиев, известен като Жоро Шопа, в курортно градче близо до Барселона. Домакинът им също беше арестуван по искане на Швейцария, но впоследствие освободен. Ден по-късно Семерджиев  отново беше задържан , но по искане на българските власти по обвинение за това, че е помогнал на Арабаджиеви да се укрият. Ветко Арабаджиев все още е под стража, а съпругата му  Маринела бе освободена под домашен арест  заради влошено здравословно състояние, но по-горната инстанция отмени решението и я остави в ареста. Разследването срещу фамилията продължава, а прокуратурата все още не е изготвила и внесла обвинителен акт срещу тях в съда.", "date": "2019.10.15", "title": "Антикорупционната комисия запорира имущество на Арабаджиеви за 310 млн. лв."}
{"url": "https://www.dnevnik.bg/sport/2019/10/15/3976883_borislav_mihailov_niama_da_podava_ostavka/", "text": "Президентът на Българския футболен съюз (БФС) Борислав Михайлов няма да подава оставка, съобщи БНР. В базата на националния отбор в Бояна директорът на пресслужбата на БФС Христо Запрянов е представил мнението на Михайлов. И е добавил, че в петък предстои заседание на изпълнителния комитет, след което президентът на организацията ще отговори на въпроси. По-рано  министър-председателят Бойко Борисов настоя Михайлов да си подаде оставката  и заяви, че докато това не стане, държавата няма да осигурява средства за футбола. Реакцията на Борисов дойде часове след тежката загуба с 0:6 от Англия и след расисткия скандал, съпътствал мача.", "date": "2019.10.15", "title": "Борислав Михайлов няма да подава оставка"}
{"url": "https://www.dnevnik.bg/biznes/2019/10/15/3976870_izbraniiat_za_koncesioner_na_letishteto_v_sofiia/", "text": "Избраният за концесионер на летище \"София\" оператор Meridiam планира до десет години след подписването на договора да построи трети терминал. Оттогава смята да пристъпи и към повишение на летищните такси. Планиран е и нов карго терминал, както и хотел и паркинги за автомобили, съобщава  \"Капитал\" . Изданието припомня, че всички неизбрани кандидати обжалват решението на държавата.  Идеята на Meridiam е през първите години да обнови Терминал 1 и 2, за да се премахнат тапите и да се подобри преживяването на пътниците. Необходим е и паркинг, като изискването е на всеки 1 млн. пътници да има 300 паркинг места. В плановете на компанията влизат разрушаването на Терминал 1, а на негово място ще се появи карго терминал. Следваща фаза е разширяването на Терминал 3, като ще се инвестира и в хотел. От фонда смятат, че има много голямо търсене на хотели близо до аерогарите навсякъде в Европа, като този ще бъде на територията на концесията. От компанията посочват, че важна част от стратегията е да бъдат доведени нови авиокомпании и да има нови маршрути, като така се надгради успехът на нискотарифните авиокомпании. Обединението победител е SOF Connect, като в него участие имат инвестиционния фонд Meridiam с 99% и строителната Strabag (1%), твърдят от кандидата. Летището в Мюнхен има специален ангажимент към SOF Connect като трето лице - летищен оператор, посочва изданието. Meridiam е специализиран в дългосрочните инфраструктурни проекти. Досега фондът е инвестирал в 71 проекта глобално, в 23 страни, като е вложил 55 млрд. евро в тях. Компанията казва за себе си, че никога не е продала инвестиция, остават до края, както и че е не само финансираща компания, а се фокусират върху развитието. Портфолиото при инвестиции в летища включва централния терминал LaGuardia, Ню Йорк, Queen Alia International, Йордания, и Ivato and Nosy Be, Мадагаскар.", "date": "2019.10.15", "title": "Избраният за концесионер на летището в София планира нов терминал до 10 години"}
{"url": "https://www.dnevnik.bg/sviat/2019/10/15/3976867_razshiriavaneto_stana_evtin_serial_-_franciia_ne/", "text": "Франция не се отметна от позицията, която бе  публична тайна през последните седмици  - твърде рано е Северна Македония и Албания да получат дата за преговори с Европейския съюз и положителен сигнал за членство може да се изпрати само дългосрочно. Ако тази позиция не се промени до Европейския съвет по-късно тази седмица, тя ще удължи отлагането на решението, което се очакваше още преди година и половина. \"Първото, за което трябва да говорим, е как Европа трябва да реформира начина, по който се разширява и преговаря\", каза Амели дьо Моншалан, министър за европейските въпроси на Франция. Според нея в момента процесът е \"евтин сериал\": \"Ефикасен ли е? От наша гледна точка - не.\" \"Не съм дошла да защитавам позиция на вето. Ще разговаряме за две измерения - отваряне на преговори от една подготвена Европа и реформа на процеса на преговаряне\", каза Дьо Моншалан пред македонското издание \"Нова ТВ\", в Люксембург, където пристигна за днешния Съвет но общи въпроси (министри по европейските въпроси или на външните работи). Франция бе най-голямото предизвикателство пред началото на преговорите, които са само стъпка в процеса на присъединяване, а завършването им и влизането в съюза така или иначе ще отнемат много години. Париж излага аргументите си в момент, когато всички други европейски столици настояват, че Скопие и Тирана трябва да започнат преговори, за да бъдат окуражени да продължат с реформите. Днешният коментар на министър Моншалан предполага, че Франция ще наложи вето на началото на преговорите и на Европейския съвет след няколко дни. Тази позиция притесняваше Брюксел - отиващата си еврокомисия изрично подкрепя началото на преговори в два последователни доклада - след като препятствията отпаднаха едно по едно: парламентът в Берлин, отложил одобряването на преговорите през лятото, гласува преди седмици. Хага заяви, че има резерви за Албания, но Северна Македония трябва да получи дата.      Според \"Ройтерс\" тази позиция вещае остро противопоставяне на френския президент Еманюел Макрон, който от месеци говори за нуждата ЕС първо да се \"самореформира\" - и останалите страни от съюза по време на Европейския съвет. Още по-сериозно изпитание е тази позиция за Западните Балкани. След четиригодишни коментари за \"умората от разширяването\" през над половината от мандата на сегашната еврокомисия балканските страни извън ЕС получиха надежда за по-добра перспектива чрез специално изготвена от Брюксел стратегия, представена по време на българското европредседателство миналата година. И на срещата на върха на лидерите през май 2018 обаче Макрон зае същата позиция. Не помогна и идеята на Германия, която среща подкрепа от месеци насам - \"разделянето\" на Северна Македония и Албания в хода на преговорите. Така Скопие би получило дата за преговори, а Тирана формално би била одобрена, но без фактическо начало на диалога, докато не бъдат изпълнени допълнителни условия. Македонски политици междувременно настояваха, че надеждата не е изгубена - премиерът Заев допусна, че вето няма да има, а външният министър Никола Димитров замина за Брюксел, за да убеждава в продължение на четири дни европейските лидери, че за Скопие тази дата е по-важна от всякога. \"Хората питаха защо трябва да си сменяме името\"  Аргументите на всички, отхвърляли новите стъпки в балканското разширяване досега, са два вида - за нуждата от \"самореформиране\" и повече напредък в реформите на самите държави, които кандидатстват. Критиците на този подход повтарят, че това отношение намалява влиянието на ЕС в региона и оставя вакуум за други играчи -  Русия ,  Китай ,  Турция , държавите от  Персийския залив . Има обаче още една негативна последица - умора на политическите елити и жителите на тези държави от ЕС. Албания, чието население е сред най-проевропейски настроените на целия континент, премина през сериозна политическа криза. Но дори от управляващата партия на премиера Еди Рама - обвинявана от опозицията и от много експерти - смятат, че напредъкът в последните години в осъществяване на важни реформи с напътствията на ЕС не е незначителен. Все пак Тирана бе подготвена, че може двете държави да бъдат разделени в преговорите и Скопие да получи дата по-рано - позиция, която България категорично отхвърляше.      Независимо от  напрежението със София в последните седмици  заради  добавените внезапно условия  (които не попречиха на Министерския съвет да подкрепя началото на преговорите) Париж бе по-големият проблем за македонските управляващи. След два договора, отворили пътя за евроатлантическата интеграция на страната - с Гърция и България - и болезнена смяна на името кабинетът се надяваше, че жертвите са достатъчни за европейска перспектива (поканата от НАТО междувременно дойде). В референдума, който кампания за бойкот и пълен с \"мъртви души\" избирателен списък направиха фактически невалиден, опозицията критикува премиера Зоран Заев заради това, че в поставения въпрос обвърза смяната на името с бъдещето на страната в ЕС и НАТО. \"Дайте ни шанс да покажем, че сме подготвени\", заяви президентът Стево Пендаровски в интервю, публикувано от австрийския в. \"Ди пресе\". \"Борбата с корупцията ни е приоритет. Един от ключовите аргументи на Франция беше, че те искат задълбочаване на съюза преди разширяване. Но двата процеса може да текат паралелно. Ние няма веднага да станем пълноправна членка на ЕС.\" \"Хората питаха: защо трябва да сменяме името на страната? Ние им казахме: за да можем да станем част от ЕС. Изпълнихме всичко. Сега народът ни пита: защо има повторно удължаване?\"", "date": "2019.10.15", "title": "\"Разширяването стана евтин сериал\" - Франция не допуска Скопие и Тирана до преговори с ЕС"}
{"url": "https://www.dnevnik.bg/sviat/2019/10/15/3976880_zashto_rusnacite_ne_razbirat_greta_tunberg/", "text": "В продължение на 30 поредни петъка един млад руски цигулар стои в центъра на Москва и протестира сам. Не заради изборите, полицейското насилие или политическите затворници. А заради планетата. Вдъхновение му е шведската активистка Грета Тунберг. \"Става въпрос за бъдещето ни\", казва 24-годишният Аршак Макичян пред Би Би Си. \"Русия е четвърта в света по излъчване на  парникови газове , а правителството няма да се задейства без натиск. Така че да се стачкува за климата е важно.\" Макичян се е вдъхновил от  Тунберг,  но много руснаци имат проблем с нея. Телевизионни водещи и коментатори ѝ се подиграват непрекъснато, дори злобно. Потребители в социалните мрежи я обиждат, а президентът Владимир Путин  каза покровителствено,  че някой трябва да обясни на тийнейджърката как работи светът. \"Сигурен съм, че Грета е мило и много искрено момиче\", каза още той. Говори се много за тайнствени сили, които я \"контролират\" и \"кой печели\" от активизма ѝ. Активизмът в  защита на околната среда  не е важна тема в Русия. Високите цени, бедността и корупцията обикновено са на първите места сред най-важните проблеми на държавата. Самите политици понякога говорят с добро за глобалното затопляне – как например то е отворило  Северния морски път  за транспорт през и изследване на Арктика. \"А и мисълта, че става по-топло, едва ли би разтревожила хората в една държава, където през половината година космите в носа им замръзват, ако се подадат на улицата\", пише още Би Би Си. Дори на мнозина да им пука, те трудно биха могли да постигнат нещо. В много домове силното централно отопление налага да се отварят прозорци през зимата.  Рециклиране  има тук-таме и се подобрява, но в най-добрия случай е доброволно и на случаен принцип. Тази година  горски пожари изпепелиха гори в Сибир  и далечните източни части на страната в безпрецедентен мащаб. И те, и големите наводнения бяха последици от климатичните промени. Топенето на вечните ледове също вече е тема на разговор. Дори президентът Путин е изразявал тревогата си, че в Русия затоплянето се движи 2.5 пъти по-бързо, отколкото в други части на света. Три години след подписването на  Парижкото споразумение  страната внезапно го ратифицира и явно осъзнава заплахата, макар и бавно.      Но Макичян е на мнение, че острата реакция на властите към Грета Тунберг означава, че те не желаят да бъдат притискани да предприемат действия. \"Мисля, че се боят климатичните протести да не се разраснат тук и че няма да могат да спорят с науката. Нападат Грета, защото е по-лесно.\" Петъчните протести са все още рехави – в пика им те събираха по 700 души в няколко десетки града. Но за Аршак това е относително. \"Преди половин година бях самичък всяка седмица.\"", "date": "2019.10.15", "title": "Защо руснаците не разбират Грета Тунберг"}
{"url": "https://www.dnevnik.bg/analizi/2019/10/15/3976609_moje_li_da_razchita_borisov_na_dogovorkata_si_s_erdogan/", "text": "                         През 80-те години на миналия век властта в София панически се страхува, че Турция може да нападне България. През 2019 г. българските управляващи се страхуват, че Турция може да \"пусне\" сирийските бежанци. Турският президент Ердоган заплаши, че ще отвори вратите към Европа за 3,6 милиона сирийски бежанци, ако ЕС не ограничи критиките си към Анкара заради военната операция в населената с кюрди Северна Сирия и не спре да окачествява офанзивата като \"нашествие\". От няколко години насам Ердоган периодично залага на тази заплаха, а българският премиер Бойко Борисов сякаш охотно я подсилва за вътрешна и външна употреба. Затова и сега заяви, че на срещата на ЕС тази седмица ще настоява пред европейските партньори да спрат с нападките срещу Турция. \"Защото Брюксел е далече, а турската граница е тук. И там стоят близо 4 милиона бежанци. Нито лагери, нито ограда, нито каквито и да е мерки могат да ги спрат, ако започнат да идват със стотици хиляди\", каза Борисов. Не закъсня и реакцията на вицепремиера Красимир Каракачанов. През 2016 г. той разкритикува Ердоган, че сам е организирал опита за преврат, за \"да отстрани всички неудобни противници на неговия ислямистки режим\". Днес като военен министър Каракачанов обясни как при голяма бежанска вълна България ще бъде \"на топа на устата\" и как не е в неин интерес \"да играе ролята на инициатор на санкции или остри позиции\". Непроменено твърда е останала май само позицията му към Северна Македония. Погледнато от камбанарията на \"Александър Невски\", избраната от Борисов политика на снишаване спрямо Турция изглежда държавническа. България предава на Турция предполагаеми гюленисти. Предава ѝ също предполагаеми членове на Кюрдската работническа партия ПКК. А освен това не допусна ограниченията в Закона за вероизповеданията, които щяха да спрат финансирането на българските мюфтийства от турския Дианет. Какво получава в замяна? Докато Гърция е подложена на неимоверен мигрантски натиск, на българо-турската граница проблеми няма. \"Правя всичко възможно да сте спокойни\", увери тези дни премиерът Борисов. И припомни, че много често, когато Европа е била против Ердоган, \"само аз съм отивал при него\". Този път нищо не опровергава думите му. Още през 2015 г. Борисов подкрепи идеята на Ердоган за създаване на \"зона за сигурност\" в Сирия. Българският премиер дори я представи на среща на върха в Брюксел, където обаче не срещна одобрение. Същото е май и сега. Миналата седмица председателят на еврокомисията Жан-Клод Юнкер предупреди, че ако планът на Анкара предвижда обособяване на такава зона, Брюксел няма да даде нито стотинка. Няма съмнение какво означава т.нар. зона за сигурност – изтласкване на кюрдите и заселване на стотици хиляди сирийски бежанци от Турция. Така етническият баланс ще бъде променен – населените с кюрди турски провинции край границата със Сирия вече няма да граничат с кюрди от другата страна. И още нещо: Анкара представя военните си действия като продължение на операциите \"Щит на Ефрат\" и \"Маслинова клонка\", а прокламираната цел е регионът да бъде освободен от Силите за самоотбрана на сирийските кюрди и от терористите на \"Ислямска държава\", както пише проправителственият \"Daily Sabah\". Така Турция на практика поставя знак за равенство между Силите за самоотбрана, които помогнаха за освобождаването на региона от ислямистките групировки, и същите тези радикални ислямисти, срещу които воюваха кюрдските отряди. Казано накратко: времената се променят, но страхът от Анкара явно си остава. Независимо че България и Турция днес членуват в един и същ военен съюз – НАТО. А \"ясната договорка\" на Борисов с Ердоган ще е ден до пладне, ако Анкара наистина \"пусне\" сирийски бежанци към европейските граници.", "date": "2019.10.15", "title": "Може ли да разчита Борисов на договорката си с Ердоган"}
{"url": "https://www.dnevnik.bg/sport/2019/10/15/3976629_balukov_bobi_mihailov_i_bfs_ne_sa_problemut_na/", "text": "Селекционерът на националния отбор на България по футбол Красимир Балъков определи липсата на класа като основен фактор за  позорната загуба с 0:6 от Англия  в европейските квалификации. Според него президентът на Българския футболен съюз (БФС) Борислав Михайлов и организацията нямат вина за състоянието на тима. \"Определено нямаме класа и това трябва да се знае. Искам да видя кога друг треньор ще дойде тука и ще гарантира нещо. Може да изглежда по-добре (играта), но като резултат се съмнявам някой да може да направи нещо срещу този отбор на Англия\", каза Балъков. Мачът беше спиран два пъти заради расизъм, а в края му имаше освирквания, викове \"Оставка\" и обидни скандирания към Михайлов. \"Ако съм аз проблемът и хората искат да си отида, ще съм първият, който ще подпише и ще си подам оставката. Това не е проблемът на българския национален отбор. Нито Боби Михайлов е проблем за българския национален отбор, нито БФС\", заяви Балъков. Той допълни, че е \"врял и кипял във футбола\", като е най-спокоен в напрегнати моменти. \"Трябва да имаме търпение. В момента се опитваме да изградим нещо, от което сме зависими от клубовете, за да може след четири-пет години да имаме съвсем други качества като футболисти\", добави селекционерът.", "date": "2019.10.15", "title": "Балъков: Боби Михайлов и БФС не са проблемът на българския футбол"}
{"url": "https://www.dnevnik.bg/sport/2019/10/15/3976650_angliiska_televiziia_pokaza_kadri_s_nacistki_jestove/", "text": "Кадри с расистки прояви по време на  мача между България и Англия (0:6)  на \"Васил Левски\" бяха показани в английска телевизия. На тях се вижда как фенове правят нацистки жестове. Твърди се, че моментът е от средата на първото полувреме. Тогава Тайрън Мингс направи жест към селекционера Гарет Саутгейт, който се обърна към официалните лица. Впоследствие играта беше спряна за няколко минути, като  беше спазен протоколът  и дикторът отправи призив към публиката на стадиона. По-късно двубоят беше прекъснат за втори път.    Камерите на БНТ показаха група от 50-ина запалянковци, облечени в черни дрехи и с качулки, които напуснаха стадиона. На почивката капитанът на българския отбор Ивелин Попов разговаря с привърженици, вероятно в опит да призове за добро поведение. Футболистът на \"Манчестър юнайтед\" Маркъс Рашфорд заяви в \"Туитър\", че подобни расистки прояви нямат място във футбола през 2019 г. Той оцени много високо постъпката на Попов и заяви, че това е нещо, което не трябва да бъде подминавано. Бившият английски национал Рио Фърдинанд също обърна внимание на нацистките жестове и написа, че очаква да види какво ще е наказанието. Футболната федерация на Англия обяви в профила си в \"Туитър\", че ще настоява пред УЕФА за официално разследване на случилото се в София. \"С тъга отбелязваме, че знаем, че не за пръв път нашите играчи са обект на такова ниво на обиди и че подобно поведение няма място в обществото, да не говорим за футбола. Ще поискаме УЕФА спешно да разследва случая. Можем да потвърдим, че играчите на Англия бяха обект на грозни расистки скандирания по време на квалификационния мач с България. Това е неприемливо на каквото и да е ниво в тази игра и непосредственото ни внимание ще е да подкрепим играчите и персонала, попаднали в тази ситуация.\"  ", "date": "2019.10.15", "title": "Английска телевизия показа кадри с нацистки жестове на български фенове"}
{"url": "https://www.dnevnik.bg/sport/2019/10/15/3976654_snimka_na_denia_gol_700_v_karierata_na_kristiano/", "text": "Кристиано Роналдо празнува гола си за Португалия при загубата с 1:2 от Украйна в европейските квалификации. Нападателят вече има 700 попадения в кариерата си.", "date": "2019.10.15", "title": "Снимка на деня: Гол №700 в кариерата на Кристиано Роналдо"}
{"url": "https://www.dnevnik.bg/skorost/avtomobilna_industriia/2019/10/15/3976228_novite_marki_na_bulgarskiia_avtopazar_-_koi_sa_i_na/", "text": "Автомобилният салон в София тази година ще се запомни с дебюта на пет марки, които досега не са присъствали на подобно изложение, а някои дори не са представени на българския пазар. Такава е италианската Ди Ер (DR), която обяви амбиции за завоюване на 2% пазарен дял в дългосрочен план, което при сегашното ниво на пазара ще рече продажби на около 700 коли на година. Компанията носи инициалите на своя основател Масимо ди Ризио, като първите и модели се появяват през 2006 година. Любопитна подробност е, че първоначално моделите на Ди Ер се продават не през дилърска мрежа, а през рекламни площи, разположени в супермаркетите. Към днешна дата марката има над 100 представителства в Италия, а вече търси и експанзия на външни пазари. Гамата от модели на Ди Ер е изцяло обновена през миналата година, като всички те са в класа на кросоувърите. Автомобилите са с дължина 4.17, 4.35, 4.42 и 4.50 метра, като означенията има са съответно DR3, DR4. DR Evo5 и DR6.      Всички модели се произвеждат в сътрудничество с китайските производители Chery и Jac по поръчка и дизайн на Ди Ер. Колите се довършват в завода в Италия в Макия ди Зерния. Италианските кросоувъри използват четирицилиндрови бензинови двигатели, рaзрaбoткa нa австрийската инжeнeрнaтa кoмпaния АVL (Аnstаlt für Vеrbrеnnungskrаftmаsсhinеn List). Мощностите на моторите са 82, 106 и 126 к.с. и 150 конски сили, като всички модели могат да се поръчат на пропан-бутан, а DR4. DR Evo5 и DR6 и на метан. Въпреки визията си на кросоувъри автомобилите на Ди Ер са само с предно предаване. В гамата на DR3 има и изцяло електрическа модификация, която все още е концептуална, но беше представена на салона в София. Най-компактният модел е със стартова цена малко под 30 хил. лв., а най-големият струва минимум почти 40 хил. лв. Всички модели са с гаранция 5 години или 100 хил. км. В България гамата на Ди Ер се предлага от \"Автомотор Корпорация\", които от 27-години внасят френската марка \"Ситроен\". Електрически от Китай Втората марка, която до момента не присъства в България, но има амбиция да навлезе на пазара, предлага само електромобили и се казва \"Ора\" (Ora). Брандът е част от портфолиото на \"Грейт уол\" - най-големият частен производител на автомобили в Китай, който присъства у нас и с марката си \"Хавал\", обединяваща кросоувърите на китайците.      На салона е показан eлектромобилът \"Ора Ай Кю\" (Ora IQ), който е с дължина 4.44 метра и има мощност 163 конски сили. От вносителя на марките на \"Грейт уол\" - \"Българска автомобилна индустрия\", \"Дневник\" научи, че гамата на Ora включва няколко модела, като до няколко месеца ще се прецени кой от тях да бъде лансиран в България. Лукс и върхови технологии от Франция Премиум марката на PSA Group - Де Ес (DS Automobiles), е другият дебютант на Българския пазар. Брандът е лансиран през 2015 година, като преди това моделите на Де Ес бяха част от гамата на \"Ситроен\". DS 7 CROSSBACK E-TENSE 4x4 е хибрид с бензинов двигател и два електромотора, като разполага с обща системна мощност 300 конски сили и задвижване на 4-те колела. Кросоувърът е с дължина 4.57 метра, като на ток може да измине до 58 километра.      Интериорът се отличава с използване на материали като Alcantara, зърнеста кожа или кожа напа и ювелирни детайли. Моделът разполага и с асистиращи системи, позволяващи му да покрие автономно шофиране от ниво две. Цените на модела са между 59 хил. и 89 хил. лева за версиите с бензинови и дизелови мотори. Колко ще струва хибридът към момента няма яснота. Вторият представен в София модел е кръстен DS 3 CROSSBACK E-TENSE и е изцяло електрически. С един заряд той изминава повече от 300 километра, като също залага на дизайнерски елементи и върхови технологии. При Де ЕС 3 ценовия диапазон е 49 хил. - 67 хил. лв. пак за версиите с традиционни двигатели. Няма яснота колко ще струва електромобилът. Гамата на Де Ес се внася в България от \"София Франс ауто\", които представляват в страната \"Пежо\", \"Исузу\" \"Пиаджо къмършъл вийкълс\", мотоциклетните марки \"Мото Гуци\", \"Пиаджо\", \"Априля\", \"Джилера\" и \"Веспа\" и са собственик на един от дилърите на БМВ и МИНИ. Съвсем скоро предстои откриването на шоурум на DS Automobiles в София. Кросоувъри от Индия Най-големият производител на автомобили в Индия - \"Махиндра\", стъпи в България преди точно година, но за пръв път е на изложението в София. Както и италианците от DR, и те разчитат на кросоувър модели, което не е изненада предвид бума на търсенето на коли в такъв силует.      Гамата от модели включва компактния KUV100 (с дължина 3.7 метра) и седемместния XUV500 (дълъг 4.59 м). Вторият модел се предлага както с предно предаване, така и със задвижване 4Х4. \"Махиндра\" разчитат на добрата цена (от 22 400 лв. с ДДС за KUV 100 и 38 990 лв. и възможност за данъчен кредит за XUV500) и гаранцията от пет години. Спортни модели от Испания Последната дебютираща на автосалона и българския пазар автомобилна марка беше официално представена през март миналата година на автосалона в Женева. Тя носи името \"Купра\" (Cupra) и доскоро с нея се означаваха най-спортните версии на всички модели на испанския концерн \"Сеат\".      Първият представен от \"Купра\" модел е на базата на кросоувъра \"Сеат Атека\". \"Купра Атека\" има мощност 300 конски сили, задвижване на четирите колела и предлага всичко най-добро като асистиращи системи и материали, което \"Сеат\" може да предложи към днешна дата. Цената на автомобила започва от почти 84 хил. лв., а за година той намери над 15 хил. купувачи. Предстои разширяване на гамата от модели на \"Купра\", като се работи включително по хибридна спортна кола. И \"Ролс-Ройс\" за разкош За пръв път на софийския автосалон щанд имаше и британската луксозна марка \"Ролс-Ройс\". Тя обаче все още не е официално представена в България, като от миналата година има единствено официален сервиз. На салона може да се види първият високопроходим модел на \"Ролс-Ройс\", кръстен \"Кълинан\". С предполагаема стартова цена от половин милион лева, това е най-скъпият експонат на изложението в София тази година.      Както е известно, софийският автосалон продължава до 20 октомври в \"Интер експо център\" на бул. \"Цариградско шосе\", като в него не са представени само три от присъстващите на родния пазар марки - \"Порше\", \"Инфинити\" и \"Лада\". Изложителите общо са 75, като новите за България модели, в това число и минали фейслифт, са около 30, а експонатите са над 200 . Основните технически характеристики на всички изложени модели и техните цени могат да се открият в каталога на автосалона, който се продава на касите на Интер Експо Център и по местата за разпространение на вестници и списания.", "date": "2019.10.15", "title": "Новите марки на българския автомобилен пазар - кои са и на какво разчитат"}
{"url": "https://www.dnevnik.bg/analizi/2019/10/15/3976612_v_sviat_bez_priiateli_shest_elementa_na_edna_nova/", "text": "                         Маргрете Вестагер е неочакван кандидат за публична слава. Нейното изслушване в Европейския парламент преди дни обаче се превърна в зрелищна подкрепа на политическа звезда. Тя не просто получи почти единодушна подкрепа, а й беше връчен мандат да осъществи една нова визия за Европа. Предходният й престой в Брюксел започна достатъчно предвидимо, с множество неособено интересни и значими дела срещу различни случаи на държавна помощ. Блокира сливането на \"Сименс\" и \"Алстом\". Постепенно се насочи към \"по-големи риби\" и само в рамките на няколко години успя да спечели дела и наложи огромни глоби на \"Гугъл\", \"Амазон\" и \"Куалком\". Успоредно с това тя стана и едно от най-разпознаваемите лица на иначе скучната Европейска комисия и започна да печели неочаквани политически приятели. Стана основно острие на либералите на последните евроизбори и очевидно ще продължи да бъде такова и на новата си позиция с разширено портфолио и заместник-председателска позиция (конкуренция и дигитализация). Този път обаче тя има нова идейна рамка, в която ще трябва да се вмести. Идеята е да се превърне Европа в мощен, интегриран и напълно самостоятелен играч в новия свят на геополитическа конкуренция. Заявката на Урсула фон дер Лайен за \"геополитическа комисия\" не е просто находчиво хрумване на някой писач на речи. Обратната страна на тази реторика е \"европейския суверенитет\", за който Емануел Макрон настоява от самото начало на своето президентство. Трети го наричат \"стратегически суверенитет\", подготовка за оцеляване в свят без приятели и достоверни съюзници. Бъдещият шеф на ЕК непрестанно повтаря новата цел, същото правят и нейните заместници. Ако тежестта на европейската история на 20-и век не бе толкова голяма, сигурно някои от тях щяха да се изкушат да кажат: Make Europe Great Again. На въоръжение е взета и актуална дума, суверенитет. Но в европейския контекст той предполага повече способности, ресурси, правомощия. Казано иначе, интеграция. Дискурсивен нюанс или не, обещанието е направено и политическите документи го потвърждават. Елементите на този политически проект са ясно очертани. Един от тях е самостоятелна външна политика с премахване на правилото за единодушие за повече оперативност, както и драстично нарастване на парите за външни действия, с 30% и обща сума от над 120 милиарда евро. ЕС прави заявка да се превърне в носеща опора на многостранния глобален ред, да вплете своето ДНК в него. Друг е нарастващата интеграция в областта на отбраната и сигурността. ЕС иска да усили и дублира все повече от функциите на НАТО, вече изпълнява 34 проекта, свързани с конкретни способности, планира да ускори съвместното общоевропейско производство на различни военни елементи като изтребители и военни съдове. Трети елемент е намерението за създаване на \"европейски икономически шампиони\", които да се конкурират с останалите корпоративни гиганти. Продължава обсъждането на създаване на специален фонд от 100 милиарда евро за тази цел. Четвърти е претенцията за лидерство в областта на дигиталната икономика и изкуствения интелект, което да комбинира пазарен мащаб с публични инвестиции. Битката с американските технологични гиганти тук е единствено прелюдия. Пети елемент е регулаторната сила на съюза, която ще трябва да му осигури водеща позиция в области като защита на личните данни, различни стандарти и множество параметри на икономиката на бъдещето. Шести е декарбонизацията и \"зелената политика\", целящи да осигурят лидерство на \"стария континент\" в битката за бъдещето на планетата ни. Малцина биха отрекли необходимостта от това ЕС най-накрая да излезе от продължаващия полуступор, а намеренията на новата ЕК са стъпка в тази посока. Ключови държави членки като Франция и Германия застават все по-еднозначно зад тази амбиция. Но тя съдържа съществени проблеми, някои по-нови, други по-познати. Геополитическата оценка зад нея предлага еднаква дистанция от всички останали глобални играчи и на практика деконструира евроатлантическата връзка и институционализира антиамериканизма. Едновременно с това надценява връзката Русия – Китай, както и реалната готовност на Москва да се интегрира пълноценно в либерален глобален ред. Нещо повече, в доста европейски столици днес могат да се чуят много повече гласове срещу Вашингтон, отколкото срещу Пекин. Най-познатият и продължаващ проблем е в разминаването между думи, амбиции и реална воля и ресурси. Новото издание на тази дилема ще бъде илюстрирано от задаващата се нова дългосрочна финансова рамка на ЕС. Предстои да се приеме още по-малък бюджет, парадоксално положен на фона на все по-амбициозната реторика. Остават и други познати тежки дилеми като волята за военни действия и за дълбоко съвместяване на интересите в сложна глобална среда. Отказът от цивилизационната и историческа съвместимост и общност със САЩ рискува обаче да се окаже най-съществената дългосрочна грешка. Както и очевидната илюзия, че ЕС може да репликира мисленето, волята и ресурсите на националните държави. Ще е иронично именно претендиращата за политическа мъдрост Европа да се спъне в толкова очевидни препятствия.", "date": "2019.10.15", "title": "\"В свят без приятели\". Шест елемента на една нова Европа"}
{"url": "https://www.dnevnik.bg/evropa/2019/10/15/3976550_polsha_se_pluzga_kum_demokratichno_legitimna/", "text": "Управляващата в Полша партия \"Право и справедливост\" (PiS) спечели на неделните избори 235 депутати - мнозинство от едва петима в 460-местния Сейм - долната камара на парламента, съобщи окончателните резултати късно в понеделник Централната избирателна комисия. Малко по-рано един от лидерите на опозицията заяви, че в резултат на предизборни споразумения противниците на правителството ще имат мнозинство от 100 сенатори в горната камара. След това лидерът на PiS Ярослав Качински потвърди, че партията му очаква прокарването на законодателната ѝ програма да се забави заради съпротива и вето в Сената. По закон те могат да бъдат преодолявани с обикновено мнозинство в Сейма. \"Европа не може да попречи на Полша или на която и да е от останалите страни членки да се върнат назад към полуавторитарен режим, нито може да пренебрегва катастрофалните последици от подобен сценарий\", казва Бураш. \"Но ако Брюксел и други демократични столици искат да избегнат заразяването на цялата система на ЕС, те ще трябва да приложат пълния инструментариум, за да попречат на това. Това включва наказателни процедури срещу Полша пред Съда на ЕС, използване на член 7 от Закона за ЕС, обвързване на достъпа до евросредства с върховенство на закона и подкрепа за гражданското общество\", допълва той. \"Политическите аргументи са не по-малко важни. Както и в отношенията с други външни недемократични сили, с тях трябва ясно да се казва, че \"полуавторитаризмът\" е очевидно нарушение на това, на което държи Европа, независимо че е получил нов демократичен мандат.\" Павел Зерка смята, че \"високите нива на подкрепа за PiS не бива да се интерпретират като знак, че поляците са станали повече националисти или ксенофоби. Това по-скоро демонстрира ефективността на партийната машина и способността на PiS да мобилизира избиратели с политики, основани на преки социални трансфери\". \"Опозицията опита да постави изборите в контекста на демокрацията, върховенството на закона и ценностите за отвореност и толерантност. Но разрезът на ситуацията показва, че, изглежда, за поляците по-важни се оказаха националният икономически растеж, социалните плащания и в крайна сметка това, че се чувстват добре във всекидневието си. Опозицията плати и цената на раздробяването си на твърде много блокове, което от своя страна означава, че макар общо да спечели повече гласове от PiS, ще има по-малко места в Сейма.\"      - управляващата партия спечели 43.6% от гласовете според екзитпол данни (бел.ред. - това е и окончателният резултат според ЦИК) в избори, определяни като \"най-важните от 1989 г. насам\"; това е голям успех и предоставя възможност да продължи еднопартийното управление на PiS, започнало през 2015 г., но е далеч от тотална победа - как се случи това - успехът на PiS произтича от държавната политика на щедри социални плащания, изпълняване на обещанията, дадени през 2015 г., силна национална икономика и злоупотреба с държавни структури (като обществената телевизия) за предизборни цели; PiS успя да мобилизира потенциала на избирателите си и извлече полза от избирателния закон с неговия метод на Д'Онт, даващ на най-добре представилата се партия бонус от депутатски места - PiS потвърди доминиращото си положение, но все още е изправена пред значителна опозиция; 3 демократични опозиционни партии събраха почти 50% от гласовете; управляващите имат вече и конкуренция отдясно - крайнодясна партия получи над 6% от гласовете и успя да попадне в парламента - въпреки популярната си политика PiS не успя да събере толкова симпатизанти, колкото очакваше; докато 5.7 млн. поляци гласуваха за нея през 2015 г., сега партията се затрудни с привличането на нови избиратели независимо от новите предложения в социалната политика и постиженията, отчетени в партийната предизборна програма - избирателите на PiS са в противоречие с мнозинството поляци по редица въпроси; ново проучване на ЕСВП показа, че възгледите на мнозина от симпатизантите на партията за Европа, САЩ, религията и управлението на обществените финанси не са масово споделяни в полското общество; докато PiS доминира политическата сцена, страната остава дълбоко разделена - полската политическа система бе заложена в тези избори; в първите години от управлението си PiS овладя обществените медии, Конституционния съд и правораздаването в нарушение на Конституцията и международните норми - в новия мандат се очаква партията да затегне хватката си над държавата, като отслаби системата за контрол и балансиране на властта; това ще става чрез тотална ревизия на правосъдната структура, продължаваща политика на централизиране, отслабване правата на гражданското общество и неправителствените организации и увеличаване на контрола над медиите - Полша се отдалечава от демокрацията; лидерът на PiS Ярослав Качински няколко пъти е посочвал Турция и Унгария като модели за следване и под неговото влияние Полша вероятно ще се движи към превръщане в \"демократично легитимна полуавторитарна държава\", в която демократичната смяна на правителството ще става все по-малко вероятна - с подновен мандат PiS ще бъде по-силен играч на нивото на ЕС; партията опитва да се представя като част от проевропейските среди след провала на евроскептичните партии на евроизборите през май; този нов тон на PiS има за цел да засили позицията ѝ в заключителния етап от преговорите за бюджета на ЕС и най-вече да попречи на институциите на ЕС и на страни членки да предприемат действия в отговор на евентуални нарушения на върховенството на закона.", "date": "2019.10.15", "title": "Полша се плъзга към \"демократично легитимна полуавторитарна държава\""}
{"url": "https://www.dnevnik.bg/sport/2019/10/15/3976647_vecherta_koiato_izvadi_na_pokaz_problemite_na/", "text": "Разгромна загуба и срамно петно за България заради расистките прояви, за които вече говори целият свят. Това е резултатът от мача на националния отбор по футбол срещу Англия,  загубен с 0:6 насред София . Погледнат в дълбочина, двубоят на \"Васил Левски\" се оказа проявление на вероятно най-големите проблеми на българския футбол накуп - безхаберно управление, слаб футбол и (не)контролируеми фенове. Оттук нататък въпросът е какво ще последва? Ще продължи ли българският футбол да дълбае дъното или най-тежката домакинска загуба в цялата история ще доведе до някакви промени? Пълното обезличаване \"Разликата беше от земята до небето\", каза бившият нападател Димитър Бербатов след мача. Да загубиш от този отбор на Англия не е срамно. Воденият от Гарет Саутгейт състав вкара четири или повече гола в пет от шестте си мача дотук в квалификациите за Евро 2020. Срамното за България е не резултатът, а цялостната представа за футбола. Националният отбор се обезличи напълно и вече в 11 последователни мача, десет от които официални, няма победа, липсва и играта. Дори ако двете поражения срещу Англия при голова разлика 0:10 бъдат оставени настрана с уговорката, че съперникът е прекалено силен, се вижда, че България не успя да победи нито Косово, нито Черна гора - отбори, за които преди години би се говорело с пренебрежение. \"Определено нямаме класа и това трябва да се знае. Искам да видя кога друг треньор ще дойде тука и ще гарантира нещо\", каза селекционерът Красимир Балъков, който продължава да гледа към възможностите за класиране за Евро 2020 чрез очертаващите се мачове през март догодина. \"Тежко е след такава срамна загуба. Няма прилики, за да има разлики. Имаше толкова много ситуации, но пак казвам, че разликата е огромна. Можеше да направим нещо повече, за да не е толкова разгромна загубата. Голям срам беше това. Има на какво да ни научи този мач\", каза вратарят Пламен Илиев. (Не)контролируемите фенове Освен от липсата на футбол българският футбол продължава да страда и от проблема с феновете. Мачът е първият на такова ниво, в който става нещо подобно, заяви Саутгейт по темата с расизма и двете прекъсвания на играта като част от  протокола на УЕФА .      Английските медии съобщават, че само за няколко минути е имало шест отделни случая на расистки прояви от трибуните, които са докладвани на отговорните лица. Те  показаха и кадри с някои от нарушителите, правещи нацистки жестове . Целият свят на футбола вече говори за станалото в София и очаква УЕФА да наложи тежки наказания. Нито затварянето на стадиона за един, два или пет мача, нито пък налагането на сурова глоба са притеснителните неща за българския футбол в случая. Големият въпрос е може ли държавата да се справи с неконтролириуемите хора на стадиона, които правят българския футбол зависим от тях и поведението им. И иска ли изобщо да се справи? Безгрешното управление Вечерта припомни и за лицето на Българския футболен съюз (БФС). Президентът на БФС Борислав Михайлов си тръгна от \"Васил Левски\" преди края на мача, съобщи Би Ти Ви, като показа и кадри. Преди последния съдийски сигнал стадиона напуснал и министърът на спорта Красен Кралев, съобщи dsport.bg. Тези дни той трябва да обсъжда в Букурещ идеята за обща кандидатура с Румъния, Гърция и Сърбия за домакинство на Евро 2028 или Евро 2032. Расисткият скандал и срамът обаче вероятно ще ударят много лошо устрема на българското правителство към опита за получаване на голямо първенство във футбола. И ще го върнат в българската действителност. В нея по традиция никой от БФС никога и за нищо не е виновен и отговорен. Независимо дали става дума за националния отбор, който под ръководството на Михайлов не се е класирал на голямо първенство, или пък става дума за отлива на публика от българския футбол на клубно и национално ниво. Този път липсваше дори изказване на вицепрезидента Йордан Лечков, който традиционно обира куршумите пред журналистите и развива тезите, че БФС няма вина за нищо. Сега ще се очаква футболният съюз да представи пред Кралев и министър-председателя Бойко Борисов концепцията си за развитие на детско-юношеския футбол. \"Дано да сме узрели, за да видим едно добро предложение и да бъде създаден добър проект, с който наистина след един цикъл от минимум шест години да имаме сериозни поводи за оптимизъм\",  каза министърът на спорта по темата преди два дни .", "date": "2019.10.15", "title": "Мачът с Англия - позор за България"}
{"url": "https://www.dnevnik.bg/evropa/2019/10/15/3976397_izpitut_pred_evroparlamenta_koi_kandidati_za_komisari/", "text": "През изминалите няколко седмици кандидатите за еврокомисари бяха подложени на изпитание в Европейския парламент. Целта им – да убедят евродепутатите, че заслужават пет години на сцената в Брюксел. Кой получи овации и кой критики по време на изслушванията? \"Политико\" обобщава представянето на всеки кандидат. Най-добрите Тимерманс очарова евродепутатите с езиковите си познания, направи няколко твърди политически обещания, но се обърка например, че системата на ЕС за търговия с емисии не включва авиацията и бе обвинен, че избягва въпроси за земеделието. Една от ключовите фрази по време на изказването му бе: \"Напълно е ясно, че няма бъдеще във въглищата\". Защити върховенството на закона и потребителите. Хареса се на много евродепутати, като обеща да настоява за отговор от Съвета, обединяващ държавите членки, по спорното предложение, което ще позволи на групи потребители да съдят компании и да искат компенсация. Наложи се да отрича  обвиненията в корупция , пред които е изправен в страната си. Справи се добре с въпроси, вариращи от права на потребителите до върховенство на закона и от защита на данните до изкуствен интелект. Преборила рак на гърдата и бивш председател на пациентска група за борба с болестта, Кириaкидес задълба в методите за превенция на рака. \"Опитвам се да разбера защо не съм била убедителна за пестицидите\", каза тя след пет въпроса по темата. Макар евродепутатите да не бяха убедени от думите й по този въпрос, останаха доволни от експертизата й в областта на здравеопазването, особено предвид че изслушването й бе веднага след това на полския кандидат Януш Войчеховски, който заради слабо представяне бе \"изпитан\" втори път. Получи спонтанни аплодисменти от политическите групи след  изслушване , в което покри всички изисквания – познаваше евродепутатите и въпросите, които имаха значение за тях. Имаше аргументи за приоритетите на всяка голяма политическа група. Избягваше обаче въпросите как планира да приложи в търговските споразумения разпоредби за околната среда и човешките права. Макар да впечатли евродепутатите, тя не отговори директно на въпроса дали е доволна от публичното разследване, започнато миналия месец от малтийското правителство във връзка със смъртта на журналистката Дафне Каруана Галиция. една от ключовите й фрази бе: \"21 век трябва да е векът на равенството на жените\". За целта да се постигне въглероден неутралитет до средата на века подчерта, че 2050 г. не е просто цел на къс хартия. Може обаче да съжали за твърде амбициозните си обещания, например стратегия за нетоксична околна среда, която трябва да отиде отвъд предложенията на сегашната Комисия, както и обновяване на стандартите за замърсяването на въздуха в съответствие с препоръките на Световната търговска организация. Това обаче изисква нелека за новак задача - одобрение от целия колеж на комисарите. Едно от най-силните му изказвания бе: \"Този мандат ще бъде най-зеленият, който Европа някога е имала\". Беше добре подготвен, често цитираше факти и данни. Каза, че ще се въздържа от решения за еврофинансиране, които може директно или индиректно да окажат влияние върху интересите на съпруга й, който работи за организация за регионално развитие. Не успя да даде ясен отговор откъде ще дойдат парите за Фонд за справедлив преход, целящ да улесни придвижването към зелена енергия на силно зависимите от изкопаеми горива държави. Изслушването й завърши с дълги аплодисменти от евродепутати от всички политически групи. Наложи му се да защитава плана на председателя на бъдещата еврокомисия Урсула фон дер Лайен за намаляване на обема на еврозаконодателството, което според евродепутати може да ограничи защитите за потребителите и за околната среда. Обеща \"специално партньорство\" с Европейския парламент, включващо \"ново право на инициатива\". Подчерта: \"Искам да съм много ясен за това, кристално ясен, ако е възможно. Не съм и няма да бъда представителят на едно единствено правителство в Комисията\". Попитан за средствата си, имущество, включващо четири апартамента плюс 620 000 под формата на ценни книжа, подчерта: \"Не бях богат по никакъв начин\". Посочи, че е продал акциите си, включващи над 100 000 евроакции, на \"Амазон\". Умело даде сигнал към Северна и Южна Европа, като призова за споделена програма срещу безработица и обеща да няма постоянен трансфер от страна към страна на средства. Увери евродепутати от северните страни, че рамката за минимална работна заплата, която планира да предложи \"бързо\", няма да подкопае колективните системи за договаряне. Британският евродепутат Матю Матън го обвини, че не е успял да адресира дискриминацията на трудовия пазар. Ключова фраза на Шмит бе: \"На никоя страна не бива да се позволи да използва социален дъмпинг за собствените си работници\". \"Изкореняването на бедността е в центъра на нашата работа\", каза тя. \"Виждам, че трябва да инвестираме повече в Африка и частният сектор трябва да бъде част от този подход\", подчерта още бившият финландски финансов министър, чието изслушване продължи с половин час по-малко от планираното (три часа). Ловко  отклони опасенията  за името на ресора му. След три часа въпроси то дори стана повод за шеги. Хуан Фернандо Лопес Агилар, който съпредседателстваше изслушването, каза, че \"работата до толкова късно определено не съответства на европейския начин на живот\". За тези, които следяха за отговори за плановете на ЕС за борба с дезинформацията и цифровите заплахи, изслушването на Схинас бе разочарование – нито дума за борба с хибридните заплахи, киберпрестъпността и други рискове за сигурността. \"Работата, която ми е поверена, никога преди не е съществувала. Това е нова работа. Но макар да е нова работа, проблемите са стари и са дълбоко вкоренени\", каза Схинас, който впрегна всичките си комуникационни умения на бивш главен говорител на еврокомисията, за да разсее аргументите срещу името на ресора му. По средата Изслушван за третия си мандат като еврокомисар, Хан използва максимално силните си връзки с евродепутатите, отбелязвайки, че много от присъстващите в стаята имат мобилния му телефон. Беше му трудно да отговори на въпроса как новата еврокомисия ще финансира амбициозните си политически обещания, особено за климата. \"Няма да е сериозно, ако ви дам обещание за определен процент\", каза Хан при обсъждането на размера на бъдещия бюджет на ЕС, който ще бъде обект на ожесточени дебати сред държавите членки. Евродепутатите невинаги оставаха убедени от неговите отговори, но бяха впечатлени от годините му опит, прямотата и познанията му. Многократно  бе питан  за финансовите си дела. На няколко пъти подчерта, че не е направил нищо грешно нарочно. Застъпи се за мнение, изразявано от него и друг път - влиянието на съюза с население над 500 млн. и над 20% дял в световната икономика намалява. Европа има нужда от по-решително действие, с което да подплати политиките, използвани на думи, ако не иска да бъде заобиколена от САЩ и Китай. \"Убеден съм, че ако не действаме заедно, Европа ще стане незначима,\" каза Борел. Настоя, че ще насърчава диалога между Сърбия и Косово - ЕС е обвиняван, че в продължение на години въпреки подписано споразумение между Белград и Прищина не успява да нормализира отношенията. Не даде убедителни отговори на евродепутатите, които я питаха как ще се справи с двете роли – на изпълнителен зам.-председател за цифровите въпроси и на ръководител в областта на конкуренцията. Има опасения, че тя няма да може да бъде едновременно \"треньор\" и \"съдия\" в областта на европейската промишленост. Затрудни се с въпросите за заплахите срещу журналисти, идващи от собствените им национални правителства в ЕС, признавайки, че еврокомисията не може да направи много, за да помогне: \"Това е много труден въпрос и няма да се преструвам, че ЕС има силни законодателни и изпълнителни правомощия в тези случаи\". Обеща да направи технологичните платформи по-отговорни за съдържанието. \"Директивата за електронната търговия все още е силно законодателство, според което платформите не са отговорни за съдържанието. Ще трябва да разгледаме това, за да видим дали се нуждаем от по-силен опит за увеличаване на отговорността\", каза Йоурова. Представянето на комисаря ветеран не впечатли онези, които очакваха по-иновативни и съществени идеи за подобряване на прозрачността, защита на европейската демокрация и прилагане на върховенството на закона. Обеща да въведе законодателство за криптовалутите като  планираната от \"Фейсбук\" (Facebook) либра : \"Трябва  да регулираме либра , да я следим на ниво ЕС от гледна точка и на финансовата стабилност, и на защитата на инвеститорите\". Изслушването й  бе гладко и непротиворечиво. Избегна обаче въпроса как ще гарантира, че инвестициите за изследвания отиват за зелени технологии. Подчерта, че е на страната на Европейския парламент и че подкрепя увеличаване на финансирането за програмата за изследвания \"Хоризонт Европа\", което по думите й не е разход, а инвестиция. \"Солидарността е нещо, за което хората не мислят до момента, в който им потрябва. И след това си я спомнят. Завинаги\", каза той. Стабилно, не особено вълнуващо представяне на дипломат от кариерата. Отказваше да даде подробности как иска да реформира политиката на ЕС за предоставяне на убежище. Заради неяснотата трябваше да изпрати допълнителни отговори на писмени въпроси. Затруднилите се Нейната нервност и колебанията й не й позволиха да даде на евродепутатите ясни отговори по серия от въпроси. За неправителствени организации за защита на околната среда представянето й бе \"обезпокоително слабо\". В заключителните си думи призна пред евродепутатите, че не се е фокусирала в голяма степен върху въпросите в портфолиото й, докато не е била номинирана преди няколко седмици. \"Мисля, че личните възгледи на някого нямат отношение към работата му\", каза тя в отговор на въпрос за мнението й за абортите. Нестабилно представяне, но достатъчно, за да спечели одобрението на евродепутатите за поста, който е малко вероятно да бъде ключов в новата еврокомисия. На  второто си изслушване  бе аплодиран за това, че избра да говори на полски език, след като се затрудни на английски по време на слабото си първо представяне. Макар да бе неясен и често да даваше отговори, които да целят да се харесат на всички, евродепутатите знаеха, че той има опит в селското стопанство, и се опасяваха, че Полша може да предложи по-лош кандидат, ако Войчеховски бъде отхвърлен. Беше стабилна по въпросите за политиките, но това нямаше особено значение в двете й  изслушвания . Многократно бе питана за разследването във Франция срещу нея за евентуална злоупотреба с евросредства, както и за високоплатената й работа за американски тинк-танк. Много евродепутати, особено от Европейската народна партия, изглежда, бяха решили от самото начало, че тя трябва да бъде отхвърлена. Повече четете  тук .", "date": "2019.10.15", "title": "Изпитът пред европарламента: Кои кандидати за комисари се представиха най-добре"}
{"url": "https://www.dnevnik.bg/kultura/2019/10/15/3976345_kakvo_shte_predloji_bulgarskiiat_shtand_na_knijniia/", "text": "Съвременната българска литература отново ще бъде представена на най-голямото книжно изложение в света - Международния панаир на книгата във Франкфурт, който ще се проведе от 16 до 20 октомври, съобщиха от Асоциация \"Българска книга\". Основната причина за промяната е регистрираният ръст на продажбите на книги на немския пазар през 2018 г. - за първи път през последните години. Според асоциацията по този начин организаторите на изложението искат да подкрепят това развитие на най-голямото събитие за индустрията.  На българския щанд ще се проведат различни представяния и срещи със съвременни български автори в сътрудничество с Национален център за книгата - НДК. Програмата включва срещи с авторите Елена Алексиева, Галин Никифоров, Захари Карабашлиев и Ина Вълчанова. Представени ще бъдат програми за насърчаване и подпомагане на превода в България, както и изданията \"Съвременна българска проза 2019. Десет книги от България\" и \"1943. Антология за деца\", носител на наградата \"Златен лъв\" за най-добър издателски проект за 2018 г. Програмният директор на Софийския международен литературен фестивал Тодора Радева ще разкаже повече и за неговото предстоящо издание, което тази година ще се проведе от 10 до 15 декември успоредно със Софийския международен панаир на книгата. Заявки за участие в него все още се приемат до 21 октомври.  Официалната програма на щанда, предоставена от Асоциация \"Българска книга\", е:", "date": "2019.10.15", "title": "Какво ще предложи българският щанд на книжния панаир във Франкфурт тази година"}
{"url": "https://www.dnevnik.bg/kultura/2019/10/15/3976420_kogato_plovdiv_se_kachi_na_teatralnata_scena_a/", "text": "Възможно ли е един град да оживее на театралната сцена? Кои са хората - в плът и кръв, чиито лица са скрити зад данните от статистическите проучвания? Каква може да бъде връзката между затворник, служител от Националния статистически институт, петгодишно дете, болно от Синдрома на Даун и неговата майка, ром от Столипиново, отявлен националист и Ромео и Жулиета, въплътили се в образа на непълнолетни българка и турчин, които трябва да крият връзката си? Отговорът на този въпрос ще може да бъде видян на живо в на голямата сцена на Спектакълът е дело на една от водещите компании в света в областта на документалния театър - \"Римини Протокол\", и заляга в програмата на \"Пловдив 2019\" още по време на кандидатстването на града за Европейска столица на културата. Зад това име от 2000 г. стоят германците Хелгард Хауг, Щефан Кеги и Даниел Ветцел. Техните проекти трудно могат да бъдат вместени в рамка - те са на границата между театъра, пърформанса, акцията. \"100% град\" е тяхното най-известно представление, което вижда бял свят за първи път през 2008 г. в Берлин и досега е било поставено в над 35 града по света. То винаги е различно и носи името на града, в който се играе - Лондон, Париж, Токио, Мелбърн. А в дългия подготвителен процес за \"100% Пловдив\" като партньор от българска страна участва Студио за документален театър VOX POPULI.      По време на спектакъла пред зрителите ще се изправят 100 истински, неподправени жители на града. Живата представителна извадка на хората, обитаващи Пловдив, е избрана на базата на стандартни категории като пол, възраст, етническа принадлежност и образование. Друга особеност на подбора е спазването на верижен принцип - първият участник препоръчва втория, вторият препоръчва третия и т.н. Работата по представлението започва през февруари, а от малко повече от седмица \"Римини Протокол\" работят с огромния екип на голямата сцена на Драматичен театър - Пловдив. \"Изведнъж зад процентите и цифрите изникват лицата на хората и историите, които правят този град\", разказва режисьорът и основател на VOX POPULI Неда Соколовска. Но по какъв начин 100-те души наистина са представителна извадка на жителите на Пловдив? \"Ако в Пловдив има 53% жени и 47% мъже, на сцената ще има 53 жени и 47 мъже. Ако 20 души са завършили висше образование, 20 от тях ще са с висше образование. 5% от тях са роми? И те са представени\", обяснява тя. Вкупом на сцената са изправени представители на различните социални и етнически групи в града. И малко по малко статистиката оживява пред зрителите.      Процесът по създаването на представлението се движи по стриктно определени от \"Римини Протокол\" правила. През март е идентифициран първият участник - неговата работа задължително трябва да е свързана с точни науки - статистика, математика. Той заема ръководна позиция в Националния статистически институт в Пловдив и в първия момент не крие скептицизма си към \"цялата работа\". \"Казахме му за проекта и че евентуално ни трябва един от неговите служители. След една седмица ни каза, че никой не е проявил интерес, но самият той е готов да се включи\", разказва Соколовска.  Работата никак не е лека - за част от категориите за подбор няма скорошни проучвания. Затова е нает отделен екип от социолози, който да се занимава само със статистиката. Бъдещите участници попълват специално изготвени анкети, от които им биват изработени профили. За техните портретни снимки отговаря фотограф, който също работи по вече зададени параметри. Соколовска обаче хвърля поглед зад цифрите и данните: \"По време на търсенето на участници неусетно започнахме да преминаваме през различни социални групи - от заможни хора към жители на Столипиново, през типичните пловдивски \"айляци\" до интелектуалци...\"      А по какъв начин всичко това се качва на сцената? \"Сценарият е презентация на PowerPoint и чрез него се подават реплики - а те не са кой знае колко, и инструкции\", разказва Соколовска. \"Например в представлението участват момче и момиче, които са на възраст под 18 г. Той е турчин, а тя – българка. Нейните родители са категорично против тя да бъде с турчин, но те се срещат тайно от година и половина. В един момент тя излиза на сцената и казва на микрофона: \"Родителите ми не одобряват момчето, в което съм влюбена, защото то е от турски произход, и ние се чувстваме като Ромео и Жулиета\"\". Но за Соколовска водещо е, че \"100% Пловдив\" показва как хората независимо от всички категории, в които попадат и в които биват поставяни, са свързани на много повече нива, отколкото човек би могъл да си представи на пръв поглед. По нейни думи самото представление е социологическа анкета, а отговорите са дадени по пърформативен начин - хората се разделят на групи или гласуват с цветни картони... И тъй като представлението започва с кратко представяне на участниците, зрителите могат да видят нагледно кои хора за какво гласуват, а хората влизат в общи групи, които изненадват самите тях. \"Как би могъл да предположиш, че на въпроса: \"Кой от вас е искал да отнеме живота си?\", един до друг ще се изправят бивш затворник и служителка в \"Алианц\"?\", пита се Соколовска.       \"Така в продължение на спектакъла първоначалното разделение, което се вижда в началото, започва да се размива и да отпада. И тези хора стават все по-близки и загрижени един за друг\", продължава тя. Соколовска се спира и на колебанията, които е изпитала след първата репетиция. Дали хората ще дойдат на следващия ден? Дали няма да се откажат? \"Някои от тях направо не могат да се понасят в живота - отявлени националисти, направо расисти, буквално трябва да се хванат ръка за ръка с роми.\"  В последните дни на репетиционния процес обаче един от участниците след неколкодневни усилия успява да се справи с поставената му задача. \"И цялата зала започна да се радва, че най-накрая се е справил, да ръкопляска. Изведнъж виждаш силата на общността\", усмихва се Соколовска.       За нея именно това е бъдещето на социално ангажирания театър, а възможността \"Римини Протокол\" да реализират представлението в България - привилегия. \"Ако има проект, който напълно да изразява мотото на \"Пловдив 2019\" - \"ЗАЕДНО\", това е именно този\", завършва тя.", "date": "2019.10.15", "title": "Когато Пловдив се качи на театралната сцена, а статистиката оживее"}
{"url": "https://www.dnevnik.bg/evropa/2019/10/15/3976715_kralica_elizabet_vtora_skusa_s_tradiciiata_i_sloji/", "text": "Британската кралица Елизабет Втора скъса с традицията и на церемонията за откриването на новата сесия на парламента днес беше с по-лека корона вместо с по-тежката, носена от нея преди това на същото събитие 64 пъти, предаде ДПА. Имперската държавна корона, инкрустирана с близо 3000 диаманта, бе поставена на маса близо до трона, от който  тя произнесе тронното си слово  за представяне програмата на правителството на премиера Борис Джонсън за новата сесия. Докато четеше словото от трона в присъствието на големия си син и престолонаследник, 70-годишния принц Чарлз, 93-годишната кралица носеше по-лека диамантена корона, известна още като короната на Джордж Четвърти. Кралицата преди това е носила тази корона на път за официалните церемонии за откриване на сесиите на парламента и на много други официални събития. В документален филм на Би Би Си от миналата година кралицата каза, че имперската държавна корона, която тежи 1.3 кг, е \"много тежка\". Короната е направена за коронацията на баща й крал Джордж Шести през 1937 г. и е носена от кралицата на коронацията й, както и на 64 предишни откривания на нова сесия на парламента. \"Не можеш да поглеждаш надолу, докато четеш - трябва да повдигаш речта\", добавя кралицата във филма.  Имперската държавна корона е с 2868 диаманта плюс сапфири, изумруди и стотици перли. Носената от нея вчера по-лека корона, правена за коронацията на крал Джордж Четвърти през 1821 г., е със 1333 диаманта. /БТА", "date": "2019.10.15", "title": "Кралица Елизабет Втора скъса с традицията и сложи по-лека корона"}
{"url": "https://www.dnevnik.bg/evropa/2019/10/15/3976717_polskata_upravliavashta_partiia_gubi_mnozinstvoto_si_v/", "text": "Управляващата в Полша партия \"Право и справедливост\" губи мнозинството си в Сената, показват оповестени вчера официални резултати от  неделните парламентарни избори , цитирани от БТА. По данни на Държавната избирателна комисия след преброяване на 99.5 процента от бюлетините \"Право и справедливост\" печели 44.71 процента от гласовете за 100-членната горна камара на парламента и получава 49 места. По-рано партията имаше 61 сенатори. Опозицията и безпартийни кандидати получават 51 места в Сената. Организацията за сигурност и сътрудничество в Европа (ОССЕ) каза, че изборите са били добре проведени, но са били белязани от \"явно медийно пристрастие и нетолерантна реторика\". Ръководителят на мисията на ОССЕ за наблюдение на изборите в Полша Ян Петерсен заяви, че възможността на избирателите да \"направят информиран избор е била подкопана от липса на безпристрастност в медиите, особено държавното радио и телевизия\". \"Всички кандидати можеха свободно да водят кампания. Но можеше да се наблюдава преобладаване на властовата партия\", каза той на пресконференция. Петерсен обърна внимание на \"високото ниво на политическа поляризация\" в медиите и на използването на \"националистическа и хомофобска реторика\". Абсолютно мнозинство в долната камара \"Право и справедливост\" (ПиС) запазва абсолютното си мнозинство в Сейма, потвърди Държавната избирателна комисия (ДИК). ПиС е получила 43.59 процента от гласовете. Това й осигурява 235 места в 460-членната долна камара на парламента, колкото имаше и досега. Основната опозиционна сила, центристката \"Гражданска коалиция\", остава назад втора с 27.40 процента и 134 мандата. Най-голямата партия в нейния състав е либералната \"Гражданска платформа\", оглавявана преди от председателя на Европейския съвет Доналд Туск.  Левицата се завръща в Сейма с резултат от 12.56 процента, който й осигурява 49 депутати. В новия състав на долната камара на полския парламент влизат още две формации - Полската коалиция, която включва Полската селска партия и движението \"Кукиз'15\" (8.55 процента и 30 места), и обединението на крайнодесни партии \"Конфедерация\" (6.81 процента и 11 мандата). Германското национално малцинство ще има един депутат. Избирателната активност е достигнала рекордните за последните 30 години 61.74 процента. Председателят на управляващата в Полша партия Ярослав Качински изрази очакване нейният законодателен дневен ред да бъде прокарван по-бавно, тъй като опозицията ще има възможност да пречи, контролирайки горната камара на парламента, предаде ДПА. /БТА", "date": "2019.10.15", "title": "Полската управляваща партия губи мнозинството си в Сената"}
{"url": "https://www.dnevnik.bg/sviat/2019/10/15/3976721_strelecut_ot_chikago_planiral_nasilieto/", "text": "Мъжът, който застреля петима свои съседи в Чикаго през уикенда, имал конфликти с обитателите на жилищния блок и бил залепил заплашителни бележки отвътре на входната врата на апартамента си, сочещи, че планира насилие, предаде Асошиейтед прес, като се позова на властите в Чикаго. Следователите не са установили точната причина, поради която заподозреният - 66-годишният Кшищоф Марек, е застрелял съседите си в събота. На изслушване в районен съд вчера прокурорите казаха, че намерили две заплашителни бележки на полски - родния език на Марек, залепени от вътрешната страна на вратата в апартамента му. На едната пишело: \"Никаква милост. Помни какви мръсотии ти правят, ти контролираш нещата, не те. Стига толкова. Те трябва да платят за това\". На другата пишело: \"Утре. Никаква милост, никакво глупаво колебание. Помни кой си. Помни какво ти направиха (следва вулгарна дума). Те трябва да платят за това\". Говорител на полицията каза, че Марек се карал със съседите си за дреболии, например с жена, която го ядосвала, защото според него стъпвала шумно по пода в апартамента над неговия. Прокурорите разполагали и със съдебен документ, в който асоциацията на живеещите в блока искала да изгони Марек, защото не плащал ипотеката си и други вноски. След стрелбата той оставил пистолета на масичка в своето жилище, излязъл навън и казал на пристигналите полицаи: \"Мисля, че търсите мен. Аз го направих\", гласи документът, подготвен от районния прокурор.  На Марек вероятно ще бъдат предявени обвинения в предумишлено убийство. Съдията нареди той да остане в ареста. Районният кабинет по съдебна медицина идентифицира жертвите. Четиримата, застреляни в един от апартаментите, са 43-годишната Цветанка Костадинова, 43-годишният й съпруг Ивайло Попов, 61-годишният Дейвид Ханик и 65-годишната Искра Пауръл-Попова. Жената, която е била простреляна в главата, докато се опитвала да избяга и по-късно е издъхнала от раните си, е 53-годишната Йоланта Тополска. Полицейският говорител каза, че всички жертви са познавали Марек и поне някои са поляци. /БТА", "date": "2019.10.15", "title": "Стрелецът от Чикаго планирал насилието"}
{"url": "https://www.dnevnik.bg/evropa/2019/10/15/3976720_vse_po-veroiatno_izglejda_novata_evrokomisiia_da/", "text": "Новата Европейска комисия вероятно няма да може да встъпи в длъжност на 1 ноември, както е планирано, и това ще се отложи за 1 декември, защото Европейският парламент  отхвърли трима кандидати за еврокомисари , предложени от национални правителства, заявиха вчера европейски представители, цитирани от \"Ройтерс\". \"Разумно е\" да се очаква отлагане на началото на работата на новата еврокомисия, каза Жозеп Борел, номиниран за ръководител на европейската дипломация в новата ЕК, която ще бъде оглавена от германката Урсула фон дер Лайен.  Забавянето ще бъде необходимо, за да може правителствата на  Унгария, Румъния  и  Франция  да получат време да предложат нови кандидати за еврокомисари, след като първоначално предложените от тях не бяха одобрени от европарламента, отбелязва \"Ройтерс\". Три правителства и ЕП държат в ръцете си графика на встъпването в длъжност на новата еврокомисия, заяви европейски представител. Той предположи, че новият състав на Комисията вероятно ще бъде подложен на гласуване на заседанието на 28 ноември. Забавянето на встъпването в длъжност на нова ЕК  не е нещо необичайно , отбелязва \"Ройтерс\". Първата Комисия начело с Жозе Барозу пое функциите си със закъснение, защото евродепутатите отхвърлиха италианския кандидат. Втората оглавявана от Барозу Комисия се забави още повече, до февруари 2010 г., защото беше необходимо време за организиране на изслушване на българката Кристалина Георгиева, заменила отхвърлената кандидатка Румяна Желева. /БТА", "date": "2019.10.15", "title": "Все по-вероятно изглежда новата еврокомисия да заработи с месец закъснение"}
{"url": "https://www.dnevnik.bg/evropa/2019/10/15/3976723_bulgariia_i_oshte_16_strani_iskat_zapazvane_na/", "text": "Франция, подкрепена от още 16 страни, сред които и България, повтори вчера в Люксембург искането си да бъде запазен бюджетът за Общата селскостопанска политика (ОСП) след 2020 година, предаде \"Франс прес\". Това се случва няколко дни преди ръководителите на ЕС да обсъдят многогодишния бюджет на съюза. \"Новата ОСП трябва да може да подкрепя европейското земеделие пред многобройните икономически, свързани с околната среда, климатични и здравни предизвикателства, с които се сблъсква. Тя трябва да разполага с бюджет, който отговаря на големината на тези залози\". Това каза при публичен дебат между министрите на земеделието от ЕС в Люксембург френският ресорен министър Дидие Гийом.  \"Не можем винаги да искаме повече от фермерите (...) и всичко това с бюджет, който се топи като сняг на слънце\", подчерта той. Франция, Австрия, България, Кипър, Чехия, Естония, Унгария, Гърция, Ирландия, Литва, Латвия, Люксембург, Полша, Португалия, Румъния, Словакия и Испания решиха отново да повдигнат темата по време на дебатите за напредъка на обсъжданията между страните членки по реформата на ОСП след 2020 година, посочва АФП. /БТА", "date": "2019.10.15", "title": "България и още 16 страни искат запазване на бюджета за земеделска политика на ЕС"}
{"url": "https://www.dnevnik.bg/sviat/2019/10/15/3976722_sasht_sankcioniraha_trima_turski_ministri_i_dve/", "text": "В изпълнение заповедта на президента Доналд Тръмп министерството на финансите на САЩ обяви, че налага санкции на трима турски министри и две министерства заради операцията на Анкара в Северна Сирия. Това са Хулуси Акара - министър на отбраната, Сюлейман Сойлу - министър на вътрешните работи, и Фатих Дьонмез - министър на енергетиката и природните ресурси. Освен това ограничения се налагат на министерствата на отбраната и на енергетиката. От министерството във Вашингнон обясняват мотивите си с това, че действията на Анкара са застрашили живота на мирни жители, дестабилизират ситуацията в района и отслабват кампанията срещу терористичната организация \"Ислямска държава\". САЩ са готови да разширят обхвата на санкциите, допълва официалното  съобщение . Тръмп, който миналата седмица нареди изтегляне на американските военни от Северна Сирия и обяви, че САЩ няма да защитават местните кюрди от предстояща турска военна кампания, сега говори за защита на етнически и религиозни малцинства и призовава за незабавно спиране на огъня. Кюрдите, които не са прекъсвали контактите си с режима на Башар ал Асад в Дамаск, се договориха в контролираните от тях територии да навлезе армията на Асад, за да спре турското настъпление. В действителност става дума за разширяване обхвата на контролираните от Русия части от Сирия, тъй като Асад не може да постигне почти нищо без действията на руската бойна авиация и части.", "date": "2019.10.15", "title": "САЩ санкционираха трима турски министри и две министерства заради Сирия"}
{"url": "https://www.dnevnik.bg/razvlechenie/2019/10/15/3976726_margaret_atuud_i_bernardin_evaristo_si_podeliat/", "text": "Журито на тазгодишната награда \"Букър\" \"изрично пренебрегна\" правилника на голямото литературно отличие и избра за първи път от почти 30 години насам наградата да отиде при двама победители: Маргарет Атууд и Бернардин Еваристо. Председателят на журито Питър Флорънс се появи след повече от пет часа обсъждания с журито, за да обяви, че петимата членове не са успели да изберат един победител от техния финален списък от шестима автори. Вместо това, макар да им е било казано няколко пъти от литературния директор на наградата Габи Ууд, че не е позволено да разделят наградата на стойност 50 хил. паунда, те все пак са избрали две книги: \" Заветите\" (The Testaments) на Атууд  и \"Момиче, жена, друго\" на Еваристо, която е разказ чрез гласовете на 12 различни герои - предимно чернокожи жени. Победата на Еваристо я превръща в първата чернокожа писателка, която печели \"Букър\" от основаването му през 1969 г. Тя е първият отличен чернокож британски автор, отбелязва \"Гардиън\". На 79 години Атууд пък се превръща в най-възрастния носител на наградата. За канадската писателка това е втори \"Букър\", след като го печели и през 2006 г. с книгата си \"Слепият убиец\". С това тя става и четвъртият писател, печелил наградата два пъти. В началото на тази година  дългогодишният спонсор на наградата Man Group се оттегли.  В следващите 5 години отличието ще бъде финансирано от благотворителната организация на милиардера сър Майкъл Мориц и съпругата му Хариет Хеймън. Така и името на наградата, което през последните 18 г. беше \"Мен Букър\", се промени на \"Букър\".", "date": "2019.10.15", "title": "Маргарет Атууд и Бернардин Еваристо си поделиха наградата \"Букър\" тази година"}
{"url": "https://www.dnevnik.bg/ot_vas/2019/10/15/3976729_esenno_na_plaj_v_gurciia/", "text": "Вече е 11 сутринта, а плажът е още празен.", "date": "2019.10.15", "title": "Есенно на плаж в Гърция"}
{"url": "https://www.dnevnik.bg/evropa/2019/10/15/3976735_stranite_ot_es_obeshtaha_da_sprat_iznosa_na_orujiia_za/", "text": "Държавите, членки на Европейския съюз, обещаха да прекъснат износа на оръжия за Турция в отговор на операцията на Анкара в Северна Сирия, но не стигнаха до официално общоевропейско оръжейно ембарго, предаде \"Политико\". По време на среща на външните министри на блока в Люксембург вчера страните се споразумяха и да подготвят списък с потенциални санкции заради сондажните дейности на Турция край Кипър. В изявление държавите членки осъдиха военната операция на Турция в Сирия и поеха \"ангажимент за категорични национални позиции по отношение на политиката си за износ на оръжие за Турция\". Дипломати от ЕС коментираха, че макар да не се стига до общоевропейско ембарго, за което настояваха някои държави членки, ефектът е същият и позволява по-бързо прилагане. Няколко страни, сред които Германия, Франция, Финландия и Швеция, сами наложиха оръжейно ембарго през изминалите дни. Миналата седмица турски войници  започнаха третата операция  на страната в Сирия. Според президента Реджеп Тайип Ердоган операцията цели да защити териториалния интегритет на Сирия от \"терористи\" (той има предвид бойците, смятани от Анкара за разклонение на ПКК) и да даде възможност за връщане на сирийски бежанци в родината им. В съвместното изявление държавите членки призовават Турция отново \"да спре едностранните военни действия в Североизточна Сирия и да изтегли силите си\". EurActiv отбелязва, че въпреки силните думи националните правителства все още може да издават лицензи, позволяващи продажба на оръжия на Турция, макар че ще трябва да взимат предвид въпроси като последиците за регионалната стабилност. С налагането на пълно ембарго държава членка на НАТО Турция щеше да попадне в една категория със страни като Русия и Венецуела. Министрите не бяха готови да направят такава стъпка, отбелязаха дипломати. Миналата година ЕС е изнесъл за Турция оръжия и боеприпаси на стойност 45 милиона евро по данни на Евростат. Досега Италия бе основният продавач, следвана от Испания, Великобритания и Германия. Външните министри на ЕС се споразумяха и да изготвят рамка за санкции срещу хора и организации в отговор на турските газови сондажи в Източното Средиземноморие. Решението позволява на ЕС да изготви списък със санкции, готов за публикуване, ако и когато държавите членки решат да го направят. \"Ройтерс\", като цитира британския вестник \"Файненшъл таймс\", посочва, че Обединеното кралство преразглежда всички лицензи за износ на оръжия на Турция, подложена на растящ натиск заради военната офанзива в северна Сирия. Британските министри спряха издаването на нови лицензи за оръжейни продажби на Турция, докато завърши преразглеждането, добавя вестникът. Италия, която е най-големият износител на оръжия за Турция за миналата година, също се присъедини към забраната за продажба на оръжия и боеприпаси на Анкара, след като в края на миналата седмица Франция и Германия спряха оръжейния износ. И Испания е готова да забрани оръжейния износ за Анкара. Чехия се присъедини към други европейски страни и също спря продажбите на оръжия и муниции за Турция заради настъплението й в северна Сирия, посочва \"Ройтерс\", цитирана от БТА.", "date": "2019.10.15", "title": "Страните от ЕС обещаха да спрат износа на оръжия за Турция, но не приеха общо ембарго"}
{"url": "https://www.dnevnik.bg/sport/2019/10/15/3976659_fotogaleriia_sramnata_futbolna_vecher_v_sofiia/", "text": "Шест гола, слаб футбол и прояви на расизъм  .", "date": "2019.10.15", "title": "Фотогалерия: Срамната футболна вечер в София"}
{"url": "https://www.dnevnik.bg/sport/2019/10/15/3976752_boiko_borisov_nastoial_borislav_mihailov_da_si_podade/", "text": "Министър-председателят Бойко Борисов притисна Борислав Михайлов да си подаде оставката като президент на Българския футболен съюз (БФС). Реакцията му идва часове след  срамната вечер за българския футбол и тежката загуба на националния отбор с 0:6 от Англия . \"След вчерашната позорна загуба на българския национален отбор и предвид лошите резултати на футбола ни, разпоредих на министър Красен Кралев държавата да прекрати всякакви отношения с БФС, включително и финансови, до оттеглянето на Борислав Михайлов от поста\", написа Борисов във \"Фейсбук\". Пред репортери той обяви, че в БФС тече финансова проверка за средствата, отпуснати от държавата. На въпрос дали очаква Михайлов да си подаде оставката, премиерът отвърна: \"Не, аз не им се бъркам. Аз мога да забраня на моето правителство, което ръководя в лицето на Красен Кралев, да прекрати всякакви дейности, както и финансови\". Министър-председателят заяви, че осъжда категорично поведението на част присъстващите на стадиона. \"Недопустимо е България, която е една от най-толерантните държави в света, и хора от различни етноси и религии живеят в мир, да се свързва с расизъм и ксенофобия\", посочи той. Пръв думите му предаде министърът на спорта Красен Кралев на брифинг в министерския съвет. \"Преди малко премиерът ме извика по спешност. Знаете, че през последните четири години българското правителство направи изключително много за развитието на българския футбол\", каза Кралев.    \"След вчерашните инциденти премиерът разпореди от днес нататък да преустановим всяко отношение с футболния съюз, включително и финансово, до подаване на оставка на председателя на БФС Борислав Михайлов\", заяви министърът. ФИФА и УЕФА забраняват държавата да се намесва в делата на футболния съюз. Според Кралев случаят не е такъв. \"В момента казваме, че искаме оставката заради цялото състояние на българския футбол, заради инцидентите вчера, които бяха, и това е. Ясно и категорично. Държавата не може повече да толерира подобно поведение\", заяви Кралев. За действията си Борисов получи поздравления от английския национал Рахим Стърлинг, който вкара два гола в София. Борислав Михайлов застана начело на българския футбол през 2005 г., когато смени Иван Славков. По пътя към изкачването си на поста той беше подкрепен от ядрото от бившите си съотборници в националния отбор, стигнали до четвъртото място на световното в САЩ '94. По време на управлението на Михайлов България нито веднъж не успя да се класира на голямо първенство. Засега националите запазват възможност да стигнат до Евро 2020. Михайлов не е коментирал темата за скандалите около мача с Англия, тъй като напусна стадион \"Васил Левски\" преди края на двубоя.", "date": "2019.10.15", "title": "Бойко Борисов притисна Борислав Михайлов да си подаде оставката"}
{"url": "https://www.dnevnik.bg/sviat/2019/10/15/3976750_folkksvagen_otlaga_dogovora_za_zavod_v_turciia/", "text": "Управителният съвет на \"Фолксваген\" отлага подписването на договор за нов голям завод за автомобили в Турция, съобщи  \"Ханделсблат\" . Авторитетното делово издание се позовава на източници от управлението на концерна, които в понеделник вечерта обяснили, че заради турската военна операция в Северна Сирия ситуацията се е променила \"фундаментално\". Германската компания не се е отказала от турския си проект за моделите Passat и Superb. Той не е застрашен от прекратяване, просто ще се изчака, казва и \"Франкфуртер алгемайне цайтунг\". Особено ако има убити цивилни в турската операция, гласуването ще бъде отложено най-малко с няколко месеца. Темата ще бъде обсъждана на заседание на Надзорния съвет след месец - в средата на ноември. \"Мястото край Измир беше избрано, защото е значително по-евтино и предлага по-добри възможности за продажби, казват представители на управителния и надзорния съвет. Поради това решението беше взето в ущърб на България и други страни от ЕС. Но в създалата се обстановка повече не може да става дума за гласуване в полза на Турция и за известно време няма да има подписване на договори\", пише \"Ханделсблат\". Новината бе разпространена и от \"Ройтерс\", а агенцията цитира по този повод Щефан Вайл, премиер на Долна Саксония Саксония, според когото в настоящата ситуация не може да си представи как \"Фолксваген\" би инвестирала в Турция. Правителството на Вайл контролира 20% от акциите с право на глас в Надзорния съвет и е влиятелен глас във взимането на решения. \"Имам впечатлението, че позицията ми се споделя от още няколко души в Надзорния съвет. Много се надявам да се върнем съм ситуация, в която турският президент осъзнава, че е поел по много опасен път и спешно трябва да промени посоката\", допълва Вайл. Той напомня, че случаят с евентуалния завод в Турция ще бъде обсъждан на следващото заседание на Надзорния съвет в средата на ноември. Авторите на \"Ханделсблат\" припомнят острите критики по света за военната операция, налагането на оръжейно ембарго от водещи европейски страни и готовността на американския Конгрес да наложи санкции на партньора на страната в НАТО. Статията е публикувана преди решението на президента Доналд Тръмп да санкционира трима турски министри и две министерства (на отбраната и енергетиката), да обещае удвояване на митата за турска стомана и да спре преговорите за търговски сделки с Турция за 100 млрд. долара. Само при новината за задаващи се санкции в понеделник ISE100 - водещият индекс на борсата в Истанбул, се понижи с 5%, турската национална валута отново е под силен натиск за обезценяване. \"Ханделсблат\" обянява, че от гледната точка на толкова голяма корпорация като \"Фолксваген\", подготвяща инвестиция от над 1 млрд. евро, ситуацията става непредвидима, а последиците - най-малкото за репутацията ѝ - могат да нанесат щети. Запитани за това какво ще предприемат, говорителят отговаря: \"Наблюдаваме ситуацията с дълбока загриженост\", но не коментира нищо повече.", "date": "2019.10.15", "title": "\"Фолксваген\" отлага решението и договора за завод в Турция (обновена)"}
{"url": "https://www.dnevnik.bg/sviat/2019/10/15/3976583_otdihut_na_lunata_shte_e_aktiven_skup_i_pulen_s/", "text": "                         Според барон Мюнхаузен пътуването до Луната изобщо не е сложно: право нагоре по бобеното стъбло чак до лунния сърп. В действителност обаче това не толкова лесно и до днес едва 12 души са стъпвали на лунната повърхност - до един астронавти от американската програма \"Аполо\". Засега лунни екскурзии няма Русия обяви, че от 2021 г. ще започне да изпраща туристи в космоса - но само в космоса, без посещения на спътника на Земята. Китай пък планира да построи база на Луната, но засега не се знае кога. Най-конкретни са плановете на САЩ: те искат през 2024 отново да изпратят астронавти на Луната. За туристи не се споменава нищо. Но пък има частни космически компании като Blue Origin на изпълнителния директор на \"Амазон\" Джеф Безос или SpaceX на основателя на \"Тесла\" Илон Мъск. Той дори вече е приел резервация за предстоящо лунно пътешествие през 2023 г. - на японския милиардер  Юсаку Маезава , който смята да вземе със себе си и хора на изкуството. В случая обаче има две уловки: първо, не се планира кацане на Луната, а само нейна обиколка от около 200 километра разстояние; и второ - в миналото частните космически компании постоянно отлагаха началните дати за полетите си поради твърде големите технически препятствия и предизвикателства. Как би изглеждала лунната ваканция Междувременно астронавтите разполагат с доста разнообразно меню - от ядки и плодова салата за закуска, през наденички с гарнитура за обяд до говеждо месо и сирене за вечеря. Въпреки това бъдещите лунни туристи не бива да се надяват на деликатеси, макар НАСА да работи вече със звездни готвачи. По-голямата част от храната преминава през интензивна термична обработка и лиофилизация, което я прави изключително трайна. Пресните плодове са рядкост, а чипсът например е забранен, тъй като трохите могат да попаднат в арматурите или филтрите. Въпреки това има и добра новина: от 2015 г. совалките разполагат с космическа машина за еспресо, наречена ISSpresso ( ). Но никой не бива да разчита на петзвездно лунно обслужване. \"Ние не летим до Луната заради това, че там е прекрасно - всичко е сиво, прашно, има вакуум, ярка слънчева светлина, температурите достигат до минус 150 градуса през нощта и плюс 150 градуса през деня\", казва германският астронавт Александър Герст. Предизвикателствата на необичайния курорт Европейската космическа агенция работи върху проект, който включва построяването на \"лунно село\" в следващите години. При това положение там биха могли да бъдат приемани и туристи, смята генералният директор на агенцията Йохан-Дитрих Вьорнер. Разбира се, засега става дума само за визия. Но това, което едва ли ще може да се избегне, е постоянният шум от вентилационните двигатели и помпите, които ще гарантират оцеляването на лунните посетители. Почивката в космоса задължително ще трябва да е активна. Защото извънземният престой поставя хората пред особени предизвикателства: сърцето се свива, слъзните жлези спират да работят, уригването е невъзможно. Мускулите атрофират, поради което трябва всеки ден да се спортува. Но пък с невероятен изглед към към Земята. В екскурзионната програма може да бъде включена обиколка на лунните забележителности с лунамобил до кратери като Пири, най-високия връх на Луната, или до площадката за кацане на \"Аполо 11\". Няма да бъде евтино Пътуването в космоса би струвало значително по-скъпо от круиз до Карибите или луксозен курорт на Малдивите. Затова засега само свръхбогати хора биха могли да си го позволят. Първият космически турист Денис Тито плати през 2011 г. 20 милиона долара, за да попадне на борда на Международната космическа станция. Колко ще трябва да плати японският бизнесмен Маезава засега не е известно. Но ако НАСА започне да води туристи на Международната космическа станция от следващата година, те ще трябва да плащат около 35 000 долара (около 31 000 евро) - на ден. Без разходите за долитането и заминаването. Според главния финансов директор на НАСА Джеф Деуит това ще струва допълнително около 50 милиона долара. Ползването на интернет също се плаща отделно, но то би било направо евтино - 50 долара за един гигабайт. Този, който не разполага с тези средства, няма нужда да се отчайва - и на Земята може да се постигне близост до Луната. Световните музеи, като например Музеят на модерното изкуство в Ню Йорк или компютърният музей в Падерборн, предлагат специални изложби. В Нордлингер Рийс в Бавария пък преди около 15 милиона години е паднал астероид и е създал огромен кратер, който също може да се посети. Астронавтите от космическата мисия \"Аполо 14\" са го използвали като тренировъчна площадка за пътуването си до Луната.", "date": "2019.10.15", "title": "Отдихът на Луната ще е активен, скъп и пълен с красиви гледки"}
{"url": "https://www.dnevnik.bg/bulgaria/2019/10/15/3976767_premierut_i_prezidentut_obsujdat_naprejenieto_v_siriia/", "text": "Премиерът Бойко Борисов ще информира държавния глава Румен Радев за резултатите от днешното заседание на Съвета по сигурност към Министерски съвет. Срещата започна в 10.30 ч. с участието на вицепремиера и външен министър Екатерина Захариева и министъра на вътрешните работи Младен Маринов. Рано тази сутрин в Министерския съвет заседава съвета по сигурността заради \"рязкото изостряне на ситуацията в Сирия\". По време на заседанието е била обсъдена обстановката в Северна Сирия и свързаните с нея процеси от регионалната и международна сигурност. Какво каза Борисов след разговора с държавния глава четете  тук. ", "date": "2019.10.15", "title": "Премиерът и президентът обсъждат напрежението в Сирия"}
{"url": "https://www.dnevnik.bg/tehnologii/2019/10/15/3976796_porshe_i_boing_shte_rabotiat_zaedno_po_elektricheski/", "text": "Порше\" и \"Боинг\" подписаха меморандум за разбирателство, за да проучат пазара за премиум градска въздушна мобилност и разширяването на градския трафик във въздушното пространство, съобщиха от двете компании. Като част от партньорството компаниите ще създадат международен екип, който ще проучи различните аспекти на градската въздушна мобилност, включително анализ на потенциала на пазара за премиум превозни средства и възможни начини на употреба. \"Боинг\", \"Порше\" и дъщерната компания на \"Боинг\" Аурора флайт сайънсис\" (Aurora Flight Sciences) разработват концепция за изцяло електрическо превозно средство с вертикално излитане и приземяване. Инженери от двете компании, както и дъщерните компании на Porsche - Porsche Engineering Services GmbH и Studio F.A. Porsche, ще реализират и тестват прототип.      \"Това сътрудничество се основава на нашите усилия да разработим нова безопасна и ефективна мобилна екосистема и предоставя възможност за проучване на развитието на превозни средства за премиум градска въздушна мобилност с водеща автомобилна марка\", каза Стив Нордлунд, вицепрезидент и генерален мениджър на \"Боинг Некст\" (Boeing NeXt), организация, която полага основите за мобилна екосистема от следващо поколение, в която автономните и пилотирани превозни средства могат да съжителстват безопасно. Проучване на \"Порше консълтинг\" от 2018 г. предвижда, че пазарът за градска въздушна мобилност ще набере скорост след 2025 г. Проучването също така показва, че решенията за градска въздушна мобилност ще транспортират пътници по-бързо и ефективно от настоящите конвенционални средства за наземен транспорт, на по-ниска цена и с по-голяма гъвкавост.", "date": "2019.10.15", "title": "\"Порше\" и \"Боинг\" ще работят заедно по електрически самолети за градски превози"}
{"url": "https://www.dnevnik.bg/sport/2019/10/15/3976789_snimka_na_denia_voenen_pozdrav_i_ot_parij_-_poslanieto/", "text": "Футболистите на турския национален отбор отново козируваха. Този път действията им дойдоха в Париж след мача с Франция (1:1) от квалификациите за Евро 2020. Направиха го въпреки  .", "date": "2019.10.15", "title": "Снимка на деня: Военен поздрав и от Париж - посланието на турските футболисти"}
{"url": "https://www.dnevnik.bg/bulgaria/2019/10/15/3976797_bulgariia_nastoiava_operaciiata_v_siriia_da_spre_no_ne/", "text": "България е категорична, че военната операция на Турция в Сирия трябва да спре. В същото време страната ни не би подкрепила евентуални икономически санкции срещу Турция заради загубите, които би претърпяла. Това се разбра от думите на премиера Бойко Борисов след днешното заседание на съвета по сигурността към Министерския съвет и среща при президента Румен Радев, провокирани от ескалиралото напрежение заради операцията на Турция в Сирия. Борисов отбеляза, че военната операция създава много голям риск от хуманитарна криза и оттам нараства рискът от бежанска вълна. Операцията категорично трябва да спре, надявам се дипломацията и обединените усилия на всички да даде резултат, заяви министър-председателят. В същото време на въпрос дали България би подкрепила евентуални икономически санкции срещу Турция заради операцията той отбеляза, че страната ни има над 5 милиарда долара стокооборот и също така е съседка с Турция. \"Видяхте при санкциите с Русия, къде-къде по-малък стокооборот имаме, но загубите са над половин милиард, а при санкции с Турция ще загубим милиарди\", отбеляза Бойко Борисов. И допълни, че разчита дипломацията да даде нужния резултат. \"Да не забравяме, че Турция е член на НАТО и може да иска задействане на член 5 (според който атака срещу една страна от алианса е атака срещу всички - бел. ред.), тогава ще стане много интересно. Вече те официално говорят за член 5\", допълни още премиерът. В отговор на въпрос Борисов коментира, че никога не е подкрепял операцията на Турция в Сирия, а е призовал европейските лидери за спазването на споразумението с Турция по отношение на мигрантите. Допълни, че тъй като Турция го спазва по отношение на България, миграционният натиск е толкова слаб. Преди това БТА цитира турския външен министър Мевлют Чавушоглу, който благодари на Борисов за подкрепата за военната операция на територията на Сирия.      На днешните срещи и заседания е било отчетено, че мерките, които и досега е взимала и взима страната, \"работят идеално\", няма нищо по-различно от миналата или по-миналата седмица и има нулев миграционен натиск по границата с Турция. По границата с Гърция имало слабо повишаване на притока на мигранти, но се взимали допълнителни мерки. За извънредни ситуации пък имало учения между МВР, Гранична полиция, армията, специалните сили, имало и разработени планове. Премиерът Бойко Борисов, представители на правителството и спецслужбите решиха да информират държавния глава Румен Радев за резултатите от днешното заседание на Съвета по сигурност към Министерския съвет. Срещата започна в 10.30 ч. и продължи около час, а в нея участваха също вицепремиерът и външен министър Екатерина Захариева и министърът на вътрешните работи Младен Маринов. Рано тази сутрин в Министерския съвет  заседава съветът по сигурността заради \"рязкото изостряне на ситуацията в Сирия\".  По време на заседанието е била обсъдена обстановката в Северна Сирия и свързаните с нея процеси от регионалната и международната сигурност.      Радев: България да поиска общ европейски план при миграционен натиск Малко по-късно от президентската институция съобщиха, че по време на срещата Румен Радев е призовал България да постави на следващото заседание на Съвета на ЕС въпроса за приемането на общ европейски план за действие в случай на внезапно увеличение на миграционния натиск по външните европейски граници. Искането за приемане на такъв оперативен план беше внесено в Съвета на ЕС от държавния глава още през 2017 г. и беше обсъдено на срещата на върха на президентите на парламентарни републики от Европейския съюз на 11 октомври в Атина, припомнят от прессекретариата.", "date": "2019.10.15", "title": "България настоява операцията в Сирия да спре, но не подкрепя икономически санкции срещу Турция"}
{"url": "https://www.dnevnik.bg/bulgaria/2019/10/15/3976810_poradi_lipsa_na_kandidati_sa_zakriti_5_ot_paralelkite/", "text": "Около 5% от планираните паралелки за осмокласници в София са били закрити поради липса на кандидати, съобщава в. \"Сега\". Сред закритите класове са такива за подготовка на търсени на пазара на труда специалисти като заварчици, хлебари, тапицери, както и паралелка от дуалното обучение. По данни на столичното регионално управление на образованието от планирани за учебната 2019/2020 г. общо 383 паралелки 21 са се оказали без кандидати. За сравнение, миналата година при 385 планирани паралелки само на първо класиране са закрити 26, което прави около 7 на сто. Най-много са закритите професионални паралелки - 16, докато при профилираните са липсвали желаещи само за 5 паралелки, посочва шефът на РУО - София, Ваня Кастрева. Сред закритите през тази година професионални паралелки са тази с изучаване на английски език в 90 средно училище \"Ген. Хосе де Сан Мартин\", по икономическо развитие с английски език в 130 СУ \"Стефан Караджа\", паралелките по физическо възпитание и спорт в 113 СУ \"Сава Филаретов\" и 156 обединено училище \"Васил Левски\". Сред закритите професионални паралелки е тази за производство на тапицирани изделия в 176-о обединено училище \"Св. св. Кирил и Методий\" в Негован. Липсва интерес и към специалността подемно-транспортна техника с електрозадвижване в Професионалната гимназия по подемна, строителна и транспортна техника в София, както и специалността машини и съоръжения за заваряване в Професионалната гимназия по механоелектротехника \"Н. Вапцаров\". Три паралелки са закрити и в Професионалната гимназия по железопътен транспорт \"Никола Корчев\" в Орландовци, сред които и дуалната паралелка локомотиви и вагони. С три нереализирани паралелки е останала и Софийската гимназия по хлебни и сладкарски технологии - по контрол на качеството и безопасност на храните, за производство на хляб, хлебни и сладкарски изделия и за производство на сладкарски изделия. В Професионалната гимназия по транспорт \"Макгахан\" са закрити паралелките по електрообзавеждане на транспортна техника и по експлоатация на автортранспортна техника. Професионалната гимназия по облекло \"Княгиня Мария Луиза\" не е привлякла желаещи да учат в новооткритата паралелка по облекло по поръчка.", "date": "2019.10.15", "title": "Поради липса на кандидати са закрити 5% от паралелките за осмокласници в София"}
{"url": "https://www.dnevnik.bg/biznes/2019/10/15/3976798_nikoi_ne_kontrolira_biletite_ot_momentnite_lotariini/", "text": "Нито Държавна комисия по хазарта (ДКХ), нито Министерството на финансите имат информация каква част от отпечатаните през 2018 г. близо 200 милиона билета от моментните лотарийни игри, които се водят държавни ценни книжа, са реално продадени, каква част не са продадени и какво става с тях. Това съобщава  \"Медиапул\",  като се позовава на отговори на свои въпроси, изпратени до двете институции. От комисията обясняват, че тези билети не са обект на регулация по Закона за хазарта. Според наредба за ценните книжа обаче неизползваните талони се унищожават от издателите им в присъствието на длъжностни лица от комисията. От предоставените данни се вижда, че унищожаването на билети е рядко и в малки количества, тоест повечето билети се разпродават. През 2018 г. са издадени общо 200 млн. билета. Комисията само утвърждава образците на билетите и прави документална проверка на план-сметките на хазартните фирми за приходите и разходите за изплащане на печалби. Без да е известно как това се контролира след приключването на игрите. От Министерството на финансите посочват, че тези въпроси са извън неговата \"функционална компетентност\". Най-много билети – 95% от общия брой, са отпечатани за фирмата \"Ню геймс\" на бизнесмена Васил Божков, която провежда игрите на \"Националната лотария\", посочва изданието. Държавният \"Български спортен тотализатор\" е отпечатал едва около 9.4 милиона билета през 2018 г., което е 4.8% от общия брой, се разбира от отговорите на Министерството на финансите. По информация на източник на сайта талоните на \"Националната лотария\" се печатат в чужбина, а според такъв от митниците пратките са разделени между печелившите и непечелившите билети заради по-високите мерки за сигурност при тези с печалба. Официално от Агенция \"Митници\" казват, че не могат да засекат дали лотарийните талони, които са печатни материали и се облагат с 0% мито, са в различни видове пратки. Така въпросът за това как печелившите билети се разпространяват из търговската мрежа на случаен принцип остава отворен, посочва сайтът. По данни на Националната агенция за приходите през 2017 г. \"Националната лотария\" е отчела изплатени печалби в размер на 1 милион лева (или повече) на 38 души, а Българският спортен тотализатор – на 4 души. Сайтът припомня, че преди година тогавашният вицепремиер Валери Симеоново предложи да се ограничат местата, в които се продават лотарийните билети, но това срещна отпора на КРИБ и Българския футболен съюз и спортни клубове, които получават финансиране от хазартния бизнес.", "date": "2019.10.15", "title": "Никой не контролира билетите от моментните лотарийни игри"}
{"url": "https://www.dnevnik.bg/citat_na_deniia/2019/10/15/3976815_citat_na_denia_slojiha_ni_na_chelni_stranici_kato/", "text": "                         Това заяви министър-председателят Бойко Борисов по темата за настояването му президентът на БФС Борислав Михайлов да си подаде оставката. Премиерът каза, че очаква развитие следобед, но не уточни какво. И заяви, че вече върви финансова проверка в БФС. Искането му за оставка дойде след  срамната загуба на националния отбор с 0:6 от Англия в София  и расисткия скандал по трибуните, довел до прекъсването на мача. \"Страшно преекспонираха нещата. Няколко олигофрени действително имаше, които правеха хитлеристки знаци, фланелката с No respect. Публиката си беше прекрасна. Ние не коментираме изтъпленията на английските хулигани в София и не даваме оценка на Великобритания, че това е цветът на английската нация. Така че те да бъдат малко по-смирени в изказванията си, когато става въпрос за България. А и виждате, че реакцията на държавата към тези, причинили всички това, е мигновена.\"", "date": "2019.10.15", "title": "Цитат на деня: Сложиха ни на челни страници като расистка държава заради група олигофрени"}
{"url": "https://www.dnevnik.bg/politika/2019/10/15/3976914_78tv_-_silata_e_v_istinata_slavi_trifonov_obiavi_skoro/", "text": "Началото в най-скоро време на телевизията си \"7/8TV\" обяви шоуменът и  лидер на партия \"Няма такава държава\"  Слави Трифонов в специален клип. Видеото беше пуснато днес във \"Фейсбук\" профила на Трифонов. От екипа му засега отказват подробности дали телевизията ще е само онлайн, или ще бъде излъчвана и ефирно. Очаквало се това да бъде обявено в близките дни. И в клипа Трифонов спазва досегашната си политика срещу статуквото, срещу традиционните партии и политици, били във властта през годините. \"Силата не е във властта\", започва видеото на фона на кадри на премиера Бойко Борисов. \"Силата не е в популизма\", продължава то и показва снимки от качването на лидера на БСП Корнелия Нинова на черен кон. \"Силата не е в парите\", обявяват от \"7/8TV\", а на заден план бившият ръководител на фалиралата КТБ и бившият шеф на БНБ прегърнати пеят \"Назад назад, моме Калино\". \"Силата не е в един човек\", продължава клипът и припомня изказването на почетния председател на ДПС Ахмед Доган, че той е инструментът на властта, който разпределя порциите на финансирането в държавата. \"Силата не е в една партия\", обвързват от 7/8 посланието си с ГЕРБ. \"7/8TV – силата е истина\", завършва видеото, което обещава \"скоро!\" да може да бъде гледана телевизията. Доскоро неофициалните информации бяха, че засега новият телевизионен проект на Трифонов ще е само онлайн.", "date": "2019.10.15", "title": "\"7/8TV - силата е в истината\". Слави Трифонов обяви \"скоро!\" началото на телевизията си"}
{"url": "https://www.dnevnik.bg/evropa/2019/10/15/3976909_vupros_na_doverie_brekzit_izpravi_sociolozite_pred/", "text": "Британските социологически агенции са изправени пред голям проблем, докато страната, изглежда, върви към избори – Брекзит разбърка традиционните политически съюзи и за тях е по-трудно от всякога да разберат дали избирателите им казват истината, пише \"Ройтерс\". Агенциите, много от които подцениха подкрепата за Брекзит на референдума през 2016 г., правят промени във връзка с това кого и как питат и изпробват нови начини да опознаят гласоподавателите по-добре. На фона на продължаващата  неяснота около Брекзит  залогът е висок. Но предизвикващият разделение дебат дали и как да се излезе от ЕС усложни агенциите в задачата им да намират по няколко хиляди души, които да отразяват настроението на милиони избиратели. На изборите през 2017 г. повече гласоподаватели преминаха между двете основни партии, отколкото на които и да било предишни избори от 1966 г. насам, показа Британското изборно изследване. Колкото повече хора променят мнението си, толкова по-трудно е да се изкара представителна извадка. Сега хората преминават между повече партии, а Брекзит изкарва на преден план нови и по-малки формации като Партията на Брекзит и проевропейската Либерални демократи и поведението на избирателите става по-непредвидимо. Днес в зависимост от това кое от около половин дузина водещи социологически проучвания погледнете консерваторите на премиера Борис Джонсън са или с 15 процентни пункта пред опозиционната Лейбъристка партия на Джереми Корбин, или са наравно с тях. Всички партии искат предсрочни избори, но имат различни мнения кога трябва да се проведат те. Грешни спомени Дори и информацията как хората са гласували последния път, която е ключова за намирането на представителна извадка, може да се окаже ненадеждна. Точно след изборите през 2017 г. 41% от респондентите казаха, че са гласували за лейбъристите. Две години по-късно делът на същите тези респонденти, които са казали, че са подкрепили лейбъристите, е паднал до 33%, казва YouGov, предполагайки, че това може да се дължи просто на забравяне или на желание хората да се представят като подкрепили спечелилата партия. Адам Дръмонд, ръководител на отдела за политически социологически проучвания в Opinium, каза, че неговата агенция получава по-точни резултати, когато първо пита хората дали са гласували на предишни избори, вместо когато изрежда партии, за които може да са дали гласа си, заедно с опцията \"не гласувах\". Други опитват да съберат нова информация, за да измерят по-добре скритото поведение. Deltapoll казва, че търси начини да измери \"емоционалния отзвук\" спрямо определени партии и политически въпроси, за да разбере по-добре поведението на избирателите и да представи по-точна картина как ще гласуват. Намеренията за гласуване на човек, който реагира разпалено на всеки въпрос, включително и по отношение на политическите пристрастия, може да получат по-малка тежест, отколкото тези на един като цяло равнодушен избирател със силна привързаност към подкрепяната от него партия, допълва Deltapoll. Иновативни Типичните политически социологически проучвания разчитат на между 1000 и 2000 отговора, провеждат се онлайн, и дават само моментна снимка на общественото мнение. \"Искаме хората да имат доверие в социологическите проучвания, но искаме и да се отнасят към тях с необходимото съзнание за техните ограничения\", подчертава директорът по проучванията на Ipsos MORI. Всичко зависи от качеството на първоначалния набор от данни. Извадките се подбират от големи групи възможни респонденти според променливи величини, вариращи от основното като възраст, пол и доходи до много по-задълбочени данни като предишни гласувания и ниво на образование. YouGov и Ipsos MORI казват, че разглеждат по-внимателно политическата ангажираност и образователното ниво на техните респонденти. Survation, YouGov и други агенции също изпробват по-усъвършенствани анализи на данни, за да навигират в британската избирателна система, основана на избирателни райони, а не на пропорционално представителство. Техниката, позната като MRP (Multilevel Regression and Post-stratification), бе първият индикатор през 2017 г., че консерваторите може да не получат абсолютно мнозинство. YouGov казва, че тази техника комбинира информация от респондентите с предишни резултати от социологически проучвания, статистически данни за населението и официални статистики, за да се изготви анализ място по място за начина, който гласува всеки избирателен район. Този вид анкети, макар да не са перфектни, вероятно ще се следят внимателно следващия път, когато Великобритания се отправи към урните.", "date": "2019.10.15", "title": "Въпрос на доверие: Брекзит изправи социолозите пред трудна задача"}
{"url": "https://www.dnevnik.bg/analizi/2019/10/15/3976921_dvoen_sram_za_bulgarskiia_futbol/", "text": "                         Мачът започна с гол за англичаните още в 7-та минута. До края на първото полувреме последваха още три, във второто паднаха още два. \"Какво е това бездушие! Какво са се стъписали толкова срещу тези англичани!\", каза Бончо Генчев в коментар за БНТ. Националният стадион \"Васил Левски\" бе частично затворен (5 000 места останаха празни) заради наказание, предизвикано от расистките прояви на български фенове в срещите срещу Косово и Чехия през юни 2019 г. Сблъсъци в столични заведения между тях и пристигналите за срещата английски фенове (около 4 000) имаше и този път. Но най-сериозният случай е с английски привърженик, починал часове преди мача. Причините за смъртта му се изясняват, основната версия е предозиране с наркотици и алкохол. Загубата остана в сянката на нещо още по-срамно и, за съжаление, очаквано. Мачът бе спиран на два пъти заради расистки изблици на фенове на българските национали. Въпреки че напрежението бе високо, огромната част от хората по трибуните наблюдаваха мача мирно. С изключение на не повече от 50-ина, които за пореден път показаха своя репертоар: \"маймунски звуци\" по адрес на английските състезатели (първи от тормоз са оплака Тайрън Мингс), нацистки поздрави и т.н. Имаше коментари, че англичаните драматизират темата за расизма в българския футбол. Фактът е, че те изявиха желание да останат да играят въпреки обстановката около терена. Заслужава адмирации поведението на българския капитан Попов, който успя да успокои част от по-радикалните фенове. В противен случай би могло да се стигне до прекратяване на срещата (стъпка 3 от протокола на УЕФА за борба с расизма). Преди мача председателят на БФС Борислав Михайлов отхвърли нападките, отправени по повод расистки прояви на българските запалянковци и подчерта: \"Българската публика по никакъв начин не е съгрешила, та да бъде включвана в стереотипа \"расистка\" или \"враждебно настроена\". Снощният мач опроверга г-н Михайлов. И все пак трябва да кажем – феновете с агресивно поведение не са всички, а малка част от публиката. Проблеми с расизма във футбола има в редица страни. Например през март 2019 г. английските национали станаха прицел на расистки подвиквания на стадиона в Подгорица, по време на мача им срещу Черна Гора. Домакините бяха глобени с 20 хиляди евро и наказани да изиграят следващия си мач при \"закрити врати\". От друга страна, както е известно, самите английски футболни фенове далеч не са от кротките. Непосредствено преди срещата между Англия и Чехия на 11 октомври фенове на \"Трите лъва\" влязоха в сблъсъци с полицията в Прага пред \"Dubliners pub\". 14 англичани бяха арестувани. Още преди десетилетия микрофоните край терена уловиха напътствията: \"Дръж печката!\", които бележит треньор отправи към български национален състезател. Злощастният противников играч беше чернокожият французин Жак Тигана. По време на предпоследния мач на Англия в българската столица, квалификация за Евро 2012 през септември 2011 г., \"маймунски звуци\" бяха отправени към Ашли Йънг, Тео Уолкът и Ашли Коул. В отговор УЕФА глоби българския футболен съюз с 40 хиляди евро. По време на мача на националния отбор срещу Англия през септември тази година български запалянко бе изведен от \"Уембли\" заради расистките му крясъци по адрес на Рахим Стърлинг. Най-вероятно след снощните ексцесии ще последват нови глоби за българския футбол. Но както се вижда – те не помагат. Макар да са малцинство, именно най-скандалните и най-агресивните фенове са тези, които помрачават футболния празник. По-важен е контекстът. Наред с надигащия се расизъм в обществото, има все повече политици, при това на най-високо ниво, които си позволяват език и поведение, които не могат да бъдат определени по друг начин, освен като дискриминационни. Ясно е, че това поведение насърчава и оневинява проявите на расизъм в обществото като цяло. По принцип англичаните, наред с руснаците и германците, са сред чужденците, които са най-приемани от българите. Но социалните дистанции са на другия полюс, когато става дума, например, за отношението на българите към хора с различен цвят на кожата. Или за начина, по който етническите българи възприемат ромите. Не е тайна, че освен мирно протестиращите след убийството на Ангел Петров в Катуница през 2011 г., имаше и агресивни футболни фенове, тясно свързани с определени политически формации. Спомняме си и скандалите с нацистките снимки на представители на управляващите. Това, което виждаме по стадионите, не е изолирана мутация, а тревожен симптом за все по-кафявия облик на политиката и обществото като цяло. Междувременно, както съобщи министърът на спорта Красен Кралев, премиерът Бойко Борисов е поискал преустановяване на отношенията на държавата с Българския футболен съюз и оставката на председателя му Борислав Михайлов.", "date": "2019.10.15", "title": "Двоен срам за българския футбол"}
{"url": "https://www.dnevnik.bg/sport/2019/10/15/3976930_britanskoto_pravitelstvo_iska_ot_uefa_burzo/", "text": "Британското правителство ще поиска днес писмено от УЕФА да проведе светкавично разследване на случилото се снощи на националния стадион \"Васил Левски\", съобщи говорител на премиера Борис Джонсън, цитиран от \"Ройтерс\". Това обяви още в понеделник вечерта футболната федерация на Англия, а днес Kick It Out - основаната през 1993 г. неправителствена организация за борба с расизма и дискриминацията в английския футбол, призова България да бъде изключена от шампионатите на Европейската футболна федерация заради недопустими прояви на расизъм. \"Расизмът, който видяхме и чухме снощи, е отвратителен и няма място във футбола или където и да е. УЕФА трябва да реагира на фактите - към това опетняващо футбола явление не се подхожда по подходящ начин. Расизмът и дискриминацията трябва да бъдат изхвърлени от футбола веднъж завинаги\", допълва говорителят. Kick It Out критикува УЕФА и за това, че не е прекратила мача България - Англия, след като той бе спиран два пъти в първото полувреме и то бе удължено с 6 минути. Организацията е финансирана от Футболната федерация на Англия, от Английската висша лига, от основаната през 1888 г. Английска футболна лига и Асоциацията на професионалните футболисти в Англия. Всяка от тези организации разпространи още снощи официални позиции, осъждащи проявите на 50-ина маскирани български фенове. УЕФА обясни, че ще обяви евентуални дисциплинарни мерки срещу България по-късно във вторник или в сряда, след като първо получи подробен доклад от своя екип на стадиона. От Kick It Out казват, че \"ни се гади и сме отвратени от расистките обиди\". Според организацията съдийският екип основателно е приложил протокола на УЕФА, но смятат, че е трябвало след това да изпрати отборите в съблекалните, докато се успокои обстановката за подновяване на срещата. \"Телевизионни кадри показват, че расистките обиди продължиха и през второто полувреме и е неприемливо да не се премине към третата мярка в такава ситуация. Мачът трябваше да бъде прекратен.\" Съдийската бригада каза още вчера, че е обсъдила случващото се с английското ръководство и то е приело да се продължи с мача, защото предстои почивка на полувремето. Но от Kick It Out продължават да настояват за сурово наказание, защото \"фактът, че България е домакин на частично затворени трибуни на стадиона заради расисти обиди, само говори, че санкциите на УЕФА не постигат целта си\".", "date": "2019.10.15", "title": "Британското правителство иска от УЕФА бързо разследване за мача в София"}
{"url": "https://www.dnevnik.bg/evropa/2019/10/15/3976924_velikobritaniia_shte_triabva_da_predloji_evrokomisar/", "text": "Великобритания ще трябва да издигне кандидат за еврокомисар, ако остане в ЕС след 1 ноември. Това потвърди днес на пресконференция говорител на Европейската комисия, цитиран от БТА. По думите на говорителя с всеки ден,  в който Франция, Румъния и Унгария не са предложили  нови имена за еврокомисари, спазването на първоначалните срокове за съставянето на следващата еврокомисия  става по-трудно . Говорителят поясни, че изискването на новоизбрания председател на ЕК Урсула фон дер Лайен за поне две имена за еврокомисар от държава се запазва. Въпросът с очакваните три нови номинации остава открит и след вчерашния разговор на Фон дер Лайен с френския президент Еманюел Макрон. Разговорът е бил \"добър и градивен\", каза говорителят.  По неговите думи откритите въпроси са част от \"триизмерна главоблъсканица\". Според говорителя към трудността на задачата се прибавя сложната вътрешнополитическа обстановка в Румъния, където правителството  бе свалено с вот на недоверие .  Говорителят отбеляза, че Фон дер Лайен е поканена на заседанието на Европейския съвет в края на седмицата и ще има възможност да разговаря с държавните и правителствените ръководители от ЕС. По неговите думи Европейският парламент  и друг път  е отхвърлял кандидати за еврокомисари, без това да поставя под въпрос мнозинството при гласуването на състава на цялата комисия.  Първоначално гласуването в Европейския парламент за утвърждаване в пакет на целия екип, съставен от германката Урсула фон дер Лайен, бе насрочено на 23 октомври, на пленарна сесия в Страсбург. Три имена обаче бяха отхвърлени от комисиите на европарламента в процеса на процедурата по оценка: унгарецът Ласло Трочани (разширяване и съседство) и румънката Рована Плумб (транспорт)  не преминаха етапа  на разглеждане на декларациите им за конфликт на интереси, а французойката Силви Гулар  беше отхвърлена  по етични причини.", "date": "2019.10.15", "title": "Великобритания ще трябва да предложи еврокомисар, ако остане в ЕС след 1 ноември"}
{"url": "https://www.dnevnik.bg/v_pamet/2019/10/15/3976840_pochina_literaturniiat_kritik_harold_blum/", "text": "Водещият американски литературен критик и професор в Йейлския университет, чието меланхолично почитание пред литературната класика, обемно творчество, разбираем език и застъпничество на ценностите на западната цивилизация сред всички модни тенденции на времето го направиха известен автор, е починал вчера на 89-годишна възраст в болница в Ню Хейвън, щата Кънектикът, съобщи \"Гардиън\". По думите на неговата съпруга Джийн Блум в последните години здравословното състояние на Блум се е влошило. Въпреки това критикът не е спрял да пише и дори преди седмица е изнесъл лекция пред студенти. Блум е автор на повече от 20 книги и винаги се е гордеел с това, че успява да направи университетските въпроси на литературознанието достъпни за масовите читатели. Той често предизвиква неодобрение, защото си позволява да говори за \"понижените стандарти на съвременната литература\". И в същото време се появява в бестселър класациите със заглавия като \"Западния канон\" и \"Книгата на J\", в която говори за влиянието на Йехова и Исус Христос като литературни герои. Гостува в предавания като \"Добро утро, Америка\", а е член на Американската академия за изкуства и литература. Блум излага една от най-известните си теории в книгата си \"Страхът от влияние\". В нея той твърди, че а по-скоро фройдистка битка, в която авторите отхвърлят и изкривяват образите на своите литературни предшественици, като същевременно техните произведения дължат почти всичко на класиката. Критикът се опитва да обясни защо литературните синове не желаят да приличат на бащите си, а \"страхът от влияние\" постепенно започва да означава начина, по който творците от всички сфери на изкуството се отнасят към собственото си вдъхновение. Оттогава теорията многократно е дебатирана, пародирана и подлагана под съмнение, включително от самия Блум. Блум е роден през 1930 г. в Ню Йорк - източната част на Бронкс, в семейството на еврейски емигранти от Русия. Увлечението му по литературата започва с поезия, написана на идиш, но скоро той открива автори като Т. С. Елиът и Уилям Блейк. Завършва класическа филология в Корнелския университет. През 50-те години на миналия век се опълчва срещу класицизма на Елиът. Но в следващите десетилетия Блум остро изразява своето неодобрение и към афроцентризма, феминизма, марксизма и други течения, които той включва в своята Като краен защитник на \"високата литература\" Блум не одобрява книгите за Хари Потър и \"слам поезията\" и е ядосан, когато Стивън Кинг получава Националната награда за книга на САЩ през 2003 г. Щом Дорис Лесинг, авторът на \"Златната тетрадка\" - книга, считана за класика от привържениците на феминизма, получава Нобеловата награда за литература през 2007 г., Блум коментира, че това е \"чиста политическа коректност\". В \"Западния канон\" (1994 г.) критикът се спира на 26 имена в литературата - от Данте Алигиери до Самюъл Бекет, и обявява Филип Рот, Томас Пинчън и Дон де Лило за най-големите съвременни автори. В центъра на канона той слага Уилям Шекспир. Неговите хвалебствия обаче не са резервирани за \"белите мъже\". В \"Книгата на J\" (1990 г.) Счита Бога от Стария завет за един от \"най-великите литературни герои\". Почитател е на творчеството на Вирджиния Улф, Емили Дикинсън, Джейн Остин, а между стотиците книги, които редактира, попадат заглавия на Тони Морисън, Мая Анджелоу и Ейми Тан. Въпреки съпротивата си към популярната култура Блум не крие, че харесва рок групата The Band, и признава, че често гледа MTV. В интервю пред литературното списание The Paris Review казва, че текстовете на песните и цялостната атмосфера, които вижда по телевизионния канал, отразяват реално това, от което САЩ се нуждае и това, за което американците мечтаят. За него този образ на реалността е \"наистина странен и възхитителен\".", "date": "2019.10.15", "title": "Почина Харолд Блум - едно от най-големите имена в литературната критика"}
{"url": "https://www.dnevnik.bg/sport/2019/10/15/3976944_rasistkiiat_skandal_e_bil_predvaritelno_planiran/", "text": "Расисткият скандал на  мача между България и Англия (0:6)  е бил предварително планиран и координиран. Това е заявил български национал пред английски играчи, пише \"Скай спортс\". Името на българския футболист не се назовава. Според информацията той се извинил пред съперника за станалото на \"Васил Левски\". През първото време  играта два пъти беше прекъсвана заради расистки действия . На почивката капитанът на България Ивелин Попов разговаря с български запалянковци, като беше похвален за постъпката си от автора на първия гол Маркъс Рашфорд. Кадри на английска телевизия  показаха група фенове, които правят нацистки поздрав с изпъната във въздуха ръка . След първото полувреме около 50 фенове, облечени в черно, напуснаха сектор Б.", "date": "2019.10.15", "title": "Расисткият скандал е бил предварително планиран, заявил български национал"}
{"url": "https://www.dnevnik.bg/razvlechenie/2019/10/15/3976884_fotogaleriia_jenite_v_holivud_na_subitie_na_elle/", "text": "Понеделник вечер в Бевърли хилс бе по-специална снощи, когато се проведе 26-ото годишно събитие на сп. Elle \"Жените в Холивуд\", на което присъстваха някои от най-големите звезди от света на киното, модата и музиката.  На снимката: Чарлийз Терон.", "date": "2019.10.15", "title": "Фотогалерия: Жените в Холивуд на събитие на Elle"}
{"url": "https://www.dnevnik.bg/bulgaria/2019/10/15/3976968_helzinkskiiat_komitet_prizova_za_strategiia_za_borba_s/", "text": "Българският хелзинкски комитет (БХК) призовава за разработване на стратегия за борба с расизма, ксенофобията и хомофобията в спорта. Правозащитната организация отправи призива след вчерашния  мач от квалификациите за европейското първенство между България и Англия , който бе прекъсван два пъти заради расистки подвиквания и нацистки поздрави от трибуните. От БХК посочват, че посрещат грубите расистки прояви \"с дълбоко разочарование, но без изненада\", защото подобни прояви не са само ежедневие по стадионите. \"В българското общество е добре известен от години проблемът с расистките, хомофобски и неофашистки или неонацистки настроения и движения сред българските футболни агитки. Добре известно е също така участието на тези групи в редица събития, несвързани със спорта – от провокации по време на протести, до погроми над уязвими общности на роми, на бежанци и мигранти и на ЛГБТИ хората. Случилото се вчера е само последна и много видима проява на този проблем. То представлява не просто тежък удар по международната репутация на България, а предупредителен сигнал за растящия и задълбочаващ се проблем с радикализацията сред ултранационалистически, крайнодесни групи\", се казва в позицията на комитета. \"Отговорност за това носи не само цялото ръководство на спорта в България, но и всички институции, които от години неглижират както ангажирането на отговорността на правонарушителите при подобни прояви, така и мерките по превенция на националистическата радикализация\", казват още от БХК. Правозащитниците припомнят, че България е страна в международната конвенция за ликвидиране на всички форми на расова дискриминация и като такава е задължена да въздигне в престъпление предоставянето на каквато и да е помощ за расистка дейност, включително финансирането ѝ. Припомня се и че действа Стратегия за противодействие на радикализацията и тероризма (2015 – 2020 г.), в която обаче не се адресира и дори не се споменава националистическият десен екстремизъм. \"Този подход на апатия и отричане на проблемите е стройно поддържан от редица правителства през последните две десетилетия и е несъмнено част от факторите, довели до разрастването на проблема. Ето защо призоваваме за разработване на стратегия за борба с расизма, ксенофобията и хомофобията в спорта, както и мерки за активното въвличане и поемане на ясно определени отговорности в този процес от страна на спортните клубове и клубовете на техните привърженици\", се казва в позицията. От БХК добавят, че лицата на част от запалянковците, извършвали расисткия поздрав \"зиг хайл\", се виждат, включително на разпространените от медиите кадри, и призовават полицията и прокуратурата да предприемат необходимото за установяване на самоличността им и понасянето на отговорност.", "date": "2019.10.15", "title": "Хелзинкският комитет призова за стратегия за борба с расизма в спорта"}
{"url": "https://www.dnevnik.bg/sviat/2019/10/15/3976960_venecuela_vdigna_minimalnata_zaplata_i_tia_zasega_e_15/", "text": "Минималната заплата във Венецуела ще се увеличи с 375 процента до сума, равняваща се на 15 долара месечно, предвижда декрет на президента Николас Мадуро, цитиран от ТАСС и \"Франс прес\". Основната заплата нараства от 40 хил. боливара (малко под 2 долара) до 150 хил. боливара (7.6 долара) на фона на хиперинфлация, която според очакванията на Международния валутен фонд ще е 1 млн. процента за 2019 година (и продължава да обезценява боливара). Купонът за храна, който допълва основната заплата и досега бе 25 хил. боливара (1.3 долара), също става 150 хил. боливара (7.6 долара). Възнагражденията се вдигат за трети път тази година, но минималната заплата позволява да се купят едва четири килограма месо. През 2018 година венецуелският президент вече прибегна към шест увеличения, които така и не успяха да компенсират загубата на покупателна способност заради сгромолясването на икономиката и инфлацията, която е извън контрол, припомня АФП. Венецуела, която разполага а с най-големите резерви на петрол в света, преминава през най-тежката икономическа криза в най-новата си история. Николас Мадуро хвърля отговорността за това върху американските санкции, които включват и ембарго върху венецуелския петрол, източник на 96 процента от приходите на страната. През септември добивът на петрол спадна под 800 хил. барела на ден спрямо 3.2 млн. барела преди 10 години. Опозицията приписва тежкото икономическо положение на небрежността на правителството при необмислените държавни разходи и разрастването на корупцията, когато страната бе облагодетелствана от високите котировки на петрола между 2004 и 2014 година. /БТА", "date": "2019.10.15", "title": "Венецуела вдигна минималната заплата и тя (засега) е 15 долара"}
{"url": "https://www.dnevnik.bg/sport/2019/10/15/3976832_hora_ot_vurha_v_ruskiia_sport_sa_manipulirali_dannite/", "text": "Русия е манипулирала хиляди допинг проби на неопределен брой свои спортисти, заяви ръководителят на Руската антидопингова агенция (РУСАДА) Юри Ганус. Според него информацията е била прикрита и променена, за да се защити репутацията на бивши състезатели, които са свързани с правителството или заемат висши постове в спорта. \"Русия е страна със спорт на високо ниво, но тези, които са отговорни да решат тази ситуация, в продължение на много години избират грешния път и подход\", каза Ганус в интервю в Колорадо, цитиран от New York Times. Предоставянето на информация от Московската лаборатория беше ключовото условие при възстановяването на правата на Руската антидопингова агенция (РУСАДА). В края на септември обаче  Световната антидопингова агенция (WADA) установи, че в данните има несъответствия . Думите на Ганус хвърлят сянка върху опита на Русия да избегне нови санкции от WADA. Организацията ще обяви решението си в следващите две седмици. Ако се докаже, че Русия е манипулирала част от иззетите данни, РУСАДА е под заплаха лицензът й да бъде отнет отново едва година след вдигането на забраната. Подобен сценарий отново ще извади страната международния спорт,. Наскоро  сп ортният министър на Русия Павел Колобков изрази увереността си, че страната е изпълнила всички изисквания  към Световната антидопингова агенция (WADA). Той заяви, че страната е дала обяснения на 31 въпроса на WADA, като отговорът на страната е бил подготвен от независими руски експерти в сферата на информационните технологии.", "date": "2019.10.15", "title": "Хора от върха в руския спорт са манипулирали данните, смята шефът на РУСАДА"}
{"url": "https://www.dnevnik.bg/video/deniat_s_veselin_dremdjiev/2019/10/15/3976905_bogdan_milchev_kandidatite_za_kmet_na_sofiia_se/", "text": "Всички основни кандидати за кмет на София се обединиха около мнението, че трябва да се изработи нов транспортен план на града, каза днес в предаването \"Денят с Веселин Дремджиев\" по ТV+ и TV1 Богдан Милчев от Института за пътна безопасност. Той коментира организирания от института дебат по тема транспорт между участниците в предизборната кампания. Милчев посочи, че изработването на подобен документ ще отнеме няколко години, но това е единственият вариант да се решат цялостно проблемите с мобилността в столицата.", "date": "2019.10.15", "title": "Богдан Милчев: Кандидатите за кмет на София се обявиха за изработване на нов транспортен план"}
{"url": "https://www.dnevnik.bg/sviat/2019/10/15/3976966_rusiia_nareche_turskata_operaciia_nepriemliva_sasht_se/", "text": "Анкара не е искала разрешението на Москва преди третата си офанзива в Сирия, която Русия смята за \"неприемлива\". Такива твърдения идват от представителя на Кремъл за Сирия Александър Лаврентиев, цитиран от \"Ройтерс\". Думите му бяха последвани от съобщение на руското министерство на отбраната, че военни патрулират между сирийските и турските сили след изтеглянето на Съединените щати. Пратеникът на руския президент Владимир Путин коментира ситуацията в Абу Даби, където е на посещение заедно с него. Пред репортери 24 часа след като турският държавен глава Реджеп Тайип Ердоган увери, че операцията е съгласувана с Русия, той заявява: \"Не. Винаги сме призовавали Турция да показва сдържаност и винаги сме смятали някакъв вид военна операция на сирийска територия за неприемлива.\" Думите на Лаврентиев потвърждават напрежението между Русия и Турция по отношение на операцията. Анкара се оказва изолирана след  санкции , наложени от Съединените щати, които обаче анализатори определят като  относително леки  и не твърде болезнени засега за турската икономика. Междувременно настъплението на сирийските сили продължава. Журналисти от \"Ройтерс\" съобщиха, че са се придвижвали със сирийски правителствени сили при влизането им в центъра на град Манбидж - ключов в хода на турската операция и единствен западно от река Ефрат, управляван от кюрдските сили. Там конвоят е бил пресрещнат от кюрдски бойци, открили огън по силите на режима.  Съединените щати потвърдиха, че са се изтеглили от Манбидж, към който вчера бе насочено и  вниманието на Ердоган . Междувременно сражения, освен в района на града, има и за граничния град Рас ал Айн, край който бе едната от входните точки на турската армия и чийто контрол Анкара оспорва с кюрдите през последната една седмица, откакто започна операцията. Напускането на Манбидж бе потвърдено от говорителя на коалицията, водена от САЩ срещу \"Ислямска държава\", полк. Майлс Кагинс: \"Коалиционните сили съзнателно се оттеглят от североизточна Сирия. Излязохме от Манбидж\". Именно изтеглянето на САЩ от районите на сраженията даде \"зелена светлина\" за турската операция, а вчера американският министър на отбраната Марк Еспър заяви, че то трябва да бъде ускорено - офанзивата продължава по-дълбоко в сирийската територия, отколкото Вашингтон е очаквал. Русия е била посредник Вчера съветник на Путин заяви, че операцията в Сирия \"не е съвсем\" съвместима с териториалната цялост на страната. Днес Лаврентиев допълни това послание, като изрази притеснението на Русия, че районите на операцията са населени с \"кюрди, араби и сунити\", които не биха приели добре при тях да се заселят хора от други части на страната. Лаврентиев потвърди, че Русия е била посредникът в споразумението между сирийското правителство и кюрдските сили от вчера. Вчера Сирийските демократични сили (SDF) - доминираните от кюрдски бойци структури, срещу които се сражава Турция -  обявиха, че са сключили споразумение с режима на Башар ал Асад . По думите на Лаврентиев едно от местата на преговорите е била руската база \"Хмеймим\". Съгласно сделката, детайли от които се появяват неофициално в медии и социални мрежи, сирийската армия ще защитава територии, доминирани от кюрди в последното половин десетилетие, от Турция. Така сирийски войски навлязоха за пръв път от години в земи, които кюрдите управляваха почти от началото на войната. \"Правилният път към политическо решение\" Китай призова днес Турция да прекрати военната си интервенция в Сирия, предаде \"Франс прес\". \"Призоваваме Турция да сложи край на офанзивата си и да намери правилния път към политическо решение\", заяви пред журналисти говорителят на китайското външно министерство Гън Шуан. Китай, който е съюзник на Русия и на сирийския режим, досега реагираше сдържано на турската офанзива срещу кюрдските сили в Северна Сирия, отбелязват \"Франс прес\" и БТА. Пекин призова в четвъртък да бъде спазвана териториалната цялост на Сирия, припомня агенцията. Заедно с Русия Китай блокира в петък декларация на Съвета за сигурност на ООН, призоваваща Турция да прекрати военните действия. Гън обаче подчерта днес, че офанзивата създава риск от бягство на терористи от охраняваните от кюрдските сили затвори. \"Организацията \"Ислямска държава\" може да се опита да използва случая, за да се завърне\" в региона\", изтъкна Гън Шуан и призова Анкара да стои редом с международната общност в съвместната борба срещу тероризма. /БТА", "date": "2019.10.15", "title": "Русия нарече турската операция \"неприемлива\", САЩ се изтеглят от важен град в Сирия"}
{"url": "https://www.dnevnik.bg/sport/2019/10/15/3977009_borislav_mihailov_podade_ostavka/", "text": "Президентът на БФС Борислав Михайлов подаде оставка, съобщи сайтът на футболния съюз. Той слиза от поста след близо 14 години начело на българския футбол. Министър-председателят Бойко Борисов настоя за оставката му тази сутрин - часове след  тежката загуба на националите с 0:6 от Англия  и съпътстващия расистки скандал. Първоначално от пресслужбата на БФС  обявиха, че Михайлов няма да подава оставка . \"Днес президентът на Българския футболен съюз Борислав Михайлов подаде оставка, която ще бъде представена пред членовете на Изпълнителния комитет на заседанието в петък\", се казва в съобщението, публикувано в 15.36 ч. Посочва се, че решението му е следствие от създалото се напрежение в последните дни - \"обстановка, която е в ущърб на българския футбол и на Българския футболен съюз\". \"След дългите години, прекарани на поста, и с множеството си контакти на високо международно ниво г-н Михайлов изразява категоричната си готовност да продължава да помага за развитието на българския футбол по всякакъв начин\", допълва сайтът. Борисов заяви по-рано, че е започнала финансова проверка на средства в БФС. \"След вчерашната позорна загуба на българския национален отбор и предвид лошите резултати на футбола ни разпоредих на министър Красен Кралев държавата да прекрати всякакви отношения с БФС, включително и финансови, до оттеглянето на Борислав Михайлов от поста\", заяви министър-председателят. Михайлов дойде на власт през 2005 г. на мястото на Иван Славков. По пътя към изкачването си на поста той беше подкрепен от ядрото от бившите си съотборници в националния отбор, стигнали до четвъртото място на световното в САЩ '94. По време на управлението на Михайлов България нито веднъж не успя да се класира на голямо първенство. Засега националите запазват възможност да стигнат до Евро 2020. Периодът беше съпътстван от чести скандали и беше белязан от изваждането на ЦСКА и \"Локомотив\" (София) от елита на българския футбол, както и от натрупването на огромни задължения на други клубове, сред които и \"Левски\". Успоредно с това \"Лудогорец\" се превърна в пълен хегемон в клубния футбол, като осем поредни пъти стана шампион. Преди три години в първенството бяха направени промени и се постави началото на Първа професионална лига. Михайлов натрупа опит на най-високо ниво като беше в изпълнителния комитет на УЕФА.", "date": "2019.10.15", "title": "Борислав Михайлов подаде оставка"}
{"url": "https://www.dnevnik.bg/ot_vas/chitatelski_dnevnik/2019/10/15/3976926_izlizame_na_protest_sreshtu_porednata_gradinka_v/", "text": "                         Столичният квартал \"Младост\" е под обсада. И това не е предизборна провокация – прикачени са снимки от днес, 15.10.2019 г. Оградите никнат като гъби. Минават през пътеки и градинки. Зад бл.75, \"Младост 1\" днес дойдоха и преградиха пътя на децата, прибиращи се от 10-о училище. Преградиха пътя на хората, прибиращи се от пазар \"Младост\". Втората ограда за няколко месеца в района. Докога?      Без предупреждения и обсъждания, без табелки и за какво иде реч, собственици и инвеститори идват с огради и безапелационно ги поставят около блоковете. Днес излизаме отново на спонтанен протест за поредната ограда, сложена зад бл.75, в 10.00ч тази сутрин. Очакваме скоро да влязат в апартаментите ни и да кажат, че земята отдолу е тяхна. Преди години така се е осъществила национализация, сега става същото, но от другата страна. Този път хората от кварталите ли ще бъдат вкарани в подобие на ТКЗС? Ние питаме, къде са компетентните лица от софийската община? Къде са да защитят избирателите си? Или са на лов за избиратели в момента и нямат време?! Да дойдат в \"Младост\" да раздадат малко листовки поне! Ще ги чакаме. До оградите, както винаги.", "date": "2019.10.15", "title": "Излизаме на протест срещу поредната градинка в \"Младост\", оградена за строеж"}
{"url": "https://www.dnevnik.bg/biznes/2019/10/15/3977005_zastrahovateliat_na_astral_holideiz_veche_e_platil_200/", "text": "Два дни след като туроператорът  \"Астрал холидейз интернешънъл\" обяви фалит,  застрахователят УНИКА започна и изплащането на първите заведени претенции от потърпевши, съобщи застрахователят. Всички клиенти на туроператора, които посрещнаха лошата новина в чужбина, се завърнаха благополучно, без да изпитат каквито и да било неудобства поради неблагоприятно стеклите се обстоятелства, обявява компанията. Половината от клиентите, завели иск за възстановяване на платените от тях средства и покрити от застраховката \"Отговорност на туроператора\" между застрахователя и туроператора, са напълно обезщетени и спокойно могат да осъществят планираните си пътувания, уверява компанията. Досега в нея са постъпили близо 300 претенции, а стойността на изплатените обезщетения възлиза на около 200 хил. лева. Застрахователят все още няма данни, които да сочат, че клиентските претенции ще надвишат лимита на застраховката от 700 хил. лева. От УНИКА уточняват, че застраховката \"Отговорност на туроператора\" не покрива разходи на партньори и подизпълнители на обявилото фалит дружество, тъй като по силата на този договор те не са обект на обезщетяване.", "date": "2019.10.15", "title": "Застрахователят на \"Астрал холидейз\" вече е платил 200 хил. лв. обезщетения"}
{"url": "https://www.dnevnik.bg/evropa/2019/10/15/3976971_sujuzut_na_trona_i_oltara_-_zashto_kachinski_otnovo/", "text": "                         Изключително високият  изборен резултат  на \"Право и справедливост\" (почти 45 процента спрямо постигнатите преди четири години 37.6 на сто) е възнаграждение най-вече за  щедрата социална политика  на правителството. Ярослав Качински и неговият екип успяха да привлекат пренебрегнатите хора от селата и малките градове, почувствали се изоставени покрай болезнените промени от миналото. Детски надбавки, 13-а и 14-а пенсия,  освобождаване от данъци на младежите  и  повишаване на минималната работна заплата , съчетано с последователно приложение на патриотична реторика - това бе рецептата на Качински за тези избори. И сметката му излезе. Забележителната победа на  консервативната популистка партия  не би била възможна без подкрепата на мощната католическа църква. Съюзът на \"трона и олтара\" се запазва и именно това е обяснението за завръщането на левите, които се противопоставят на властта на духовенството. Опитът от други католически страни, като например Испания, показва, че подобни съюзи могат да имат фатални последици за църквата в дългосрочен план. В същото време успехът на Качински е огромен шамар за опозиционната \"Гражданска платформа\", която изпусна възможността да се реформира след поражението на изборите през 2015 г. И сега бе наказана от избирателите. Горчиви последствия за демокрацията Новата категорична победа на \"Право и справедливост\" може да има и горчиви последствия за демокрацията и правовата държавност в Полша. Не е невероятно Полша да мутира в \"нелиберална\" демокрация и полуавторитарна държава. Първите четири години от управлението на \"Право и справедливост\" показаха, че същинският властелин на страната Ярослав Качински се стреми да подчини независимите институции като съдилищата или медиите. Неговият конфронтационен, поляризиращ политически стил изключва компромисите с опозицията, които са част от демократичната култура. На това се дължи и ожесточаването на политическите спорове, което би могло да има опасни последици. От резултатите, постигнати от \"Право и справедливост\", следва и че Полша остава труден партньор както за ЕС, така и за Германия. Ако партията продължи с обявените  реформи в съдебната система  и медиите, непременно ще се стигне до нови стълкновения с Европейската комисия. И искането за изплащане на военни репарации от Германия бе част от предизборната платформа на \"Право и справедливост\". В това отношение федералното правителство трябва не само да прояви съпричастност, но и да намери отговор извън обичайния \"въпросът е приключен\". Едно е сигурно: и Германия, и ЕС ще трябва да се примиряват още четири години с неудобното и непокорно правителство на Полша.", "date": "2019.10.15", "title": "Съюзът на \"трона и олтара\" - защо Качински отново триумфира"}
{"url": "https://www.dnevnik.bg/video/svobodna_evropa/2019/10/15/3977033_rasizum_i_urok_po_futbol_kakvo_se_sluchi_na_stadiona/", "text": "В понеделник вечер националният отбор по футбол загуби с 0:6 квалификационен мач за Евро 2020 от Англия, а мачът на два пъти бе прекъсван заради расистки скандирания от публиката.", "date": "2019.10.15", "title": "Расизъм и урок по футбол. Какво се случи на стадиона"}
{"url": "https://www.dnevnik.bg/ot_vas/2019/10/15/3976753_jundola_v_kraia_na_septemvri/", "text": "Топлата септемврииска утрин в Юндола! Листата на аронията са почервенели...", "date": "2019.10.15", "title": "Юндола в края на септември"}
{"url": "https://www.dnevnik.bg/gradska_sreda/2019/10/15/3977045_kakuv_e_oblikut_na_dneshna_remontirana_sofiia/", "text": "Каква е ситуацията в днешна, ремонтирана София бе темата на дискусията, организирана от Съюза на архитектите в България и движението \"Реформи в културата\". Тя се водеше от проф. Тодор Булев, председател на съюза, и от културолога проф. Александър Кьосев. В срещата участваха архитекти, урбанисти, художници, както и главният архитект на София Здравко Здравков и арх. Борислав Игнатов - кандидат за кмет на \"Демократична България\". Дискусията не се фокусира върху изпълнението на ремонтите в Централната градска част в последните години. Насочващи въпроси за обсъждане зададе в началото проф. Борислав Борисов, ректор на Висшето строително училище \"Любен Каравелов\": Колко нови площади създаде София в последните 40-50 години? Колко прекрасни площади се превърнаха в платени паркинги? Какво се случи с недоразумението бул. \"Тодор Александров\" - транзитна ос без озеленяване и с мантинели? Какво направихме за пространството от площад \"Независимост\" (пред президентството) до площада пред Софийския университет? Тук проф. Булев вметна, че дори част от двора на Софийския университет е превърнат в паркинг, и предложи там да се направи подземен, \"а отгоре дворът да стане средище на културни прояви и събития\". Бул. \"Цар Освободител\" да стане пешеходен от ул. \"Раковски\" до Ларгото. Ще е прекрасен, подхвана арх. Станислав Константинов. Той обяви, че книжният пазар не трябва да се връща на площад \"Славейков\", защото бил създаден в началото на прехода, когато се приватизирали книжарниците, но сега вече бил отживял времето си. \"По-добре е да се развият пасажите на площад \"Славейков\" и там да отидат книжарите\", препоръча проф. Кьосев. Центровете на европейските столици са пешеходни и колите ги заобикалят. Това трябва да стане и в София, отбеляза арх.Игнатов. Всички избягваха да коментират ул. \"Граф Игнатиев\", но се обединиха около извода, че днес често проектантите са само придатък на строителните фирми. И лесно се съгласяват с промени в проекта, за да върви бързо работата. Арх. Петър Торньов обяви, че тротоарите на София са задръстени от колчета. Това усилие за справяне с паркирането по тротоарите се решава с постоянни глоби, а не с колчета. Сега общината плаща за производство на колчета, вместо да печели от глоби, недоумява той.      По темата презастрояване арх. Иванчев запита защо вместо в подробните планове да се определят по 100-ина кв.м за озеленяване към всяка нова сграда, които реално после се губят, не се сумират процентите за зелена площ от няколко сгради и така да се изграждат общи квартални градини. Генезисът на проблема (презастрояването и лошата инфраструктура) е в промяната на собствеността преди 30 години според главния архитект на София Здравко Здравков. \"Поставянето на пиедестал на частната собственост ни докара дотук! Сравнете новия квартал \"Манастирски ливади\" със стария \"Гоце Делчев\", препоръча той и си тръгна по-рано с пожеланието \"да решим проблема с презастрояването, за да не е тема и на следващите местни избори\". Като проектант на ремонта на Централна минерална баня, с който тя стана музей, арх. Константинов се възмути, че предизборно се подхваща темата да се възстанови отново балнеологията там. \"По-добре е да водя внука си на музей, отколкото на баня, нали\", полемизира той. Културата на банята е културата на ориенталския град и арх. Петко Момчилов и Харалампи Тачев (проектанти на Централна баня – 1913 г.) с изграждането й показват, че София вече не се срамува от своето ориенталско минало, обясни проф. Кьосев. В Будапеща и днес баните са турски, напомни той и заяви, че ще се бори за възстановяването на Централна баня като баня. \"В музейната експозиция се показва как София се старае да стане Виена. Главният експонат сега са царските каляски\", отбеляза той. Арх. Петър Торньов също разви тезата, че днес много държим непременно да сме европейска столица. \"Провинциално е да се плашим от ориенталското минало. Не губим ли така идентичността на града София? Къде е кодът му тогава\", запита той. Борислав Игнатов обясни, че арх. Константинов просто е изпълнил заданието на Столичната община да превърне Централната минерална баня в музей. А проф. Булев напомни, че в началото на проекта за ремонт на банята тогавашният кмет Софиянски е искал там да се премести Столичната община от ул. \"Московска\" 33. \" \"Визия за София\" се оказва един полезен проект, доколкото сумира нагласите на обществото по основните теми на града. \"Във \"Визията\" са представени седем сектора за развитие на града, а това практически е невъзможно. Как и седемте ще се развиват едновременно? От \"Визия за София\" разбрах, че няма визия за София\", обяви арх. Пламен Братков от група \"Град\". Той запита защо не е разработен анализ дали градът ще оцелее, ако в бъдеще приеме домакинството на олимпиада или друго голямо спортно събитие. Неговият извод от събраните проучвания на \"Визията\" е, че София е град без амбиция. Арх. Павел Попов поиска да има алтернатива на \"Визия за София\", защото сега тя е избрана и финансирана от Столичната община.", "date": "2019.10.15", "title": "Какъв е обликът на днешна, ремонтирана София, очертаха архитекти и културолози"}
{"url": "https://www.dnevnik.bg/sport/2019/10/15/3977074_slujiteli_na_gdbop_sa_vlezli_v_sgradata_na_bfs/", "text": "Служители на Главната дирекция за борба с организираната престъпност (ГДБОП) са влезли в сградата на БФС, съобщава Би Ти Ви. Според информацията повече от 50 униформени са пристигнали в базата на националния отбор в Бояна, където са и офисите на футболния съюз. Акцията идва час след като президентът на футболния съюз  Борислав Михайлов подаде оставка  по настояване на премиера Бойко Борисов заради мача между България и Англия в София снощи, по време на който имаше расистки изяви на част от публиката. Бойко Борисов настоя за оставката на Михайлов  още сутринта, когато съобщи също, че е започнала финансова проверка в БФС. Първоначално Михайлов отказваше да напусне поста си. Пресслужбата на съюза обяви, че в петък той ще направи изявление за случая. Няколко часа по-късно отново в прессъобщение беше оповестено, че Михайлов подава оставка, която ще бъде представена пред членовете на Изпълнителния комитет на заседанието в петък.", "date": "2019.10.15", "title": "Антимафиоти са влезли в сградата на БФС след оставката на Борислав Михайлов"}
{"url": "https://www.dnevnik.bg/analizi/2019/10/15/3976857_evropeiskite_sudii_podkrepiat_vsichki_splasheni_sudii/", "text": "                         МЕДЕЛ желае да изрази своята сериозна загриженост, породена от последните събития в българската съдебна система, свързани с рязкото увеличаване на посегателствата срещу независимостта на съдебната система, чрез нападения срещу отделни съдии и чрез предложения за реформи, насочени към ограничаване на тяхната свобода на сдружаване. Свободата на словото, която трябва да бъде осигурена винаги, дори и по отношение на критиките, насочени към съдебните решения, не покрива публичните обвинения, отправени от политици и държавни служители срещу съдиите от Софийския апелативен съд, в които се намеква, че те са действали с цели, които не са свързани с правосъдието, при вземането на решение за условното освобождаване на австралийски гражданин и тяхното многократно злепоставяне в медиите и на политически митинги. Тези действия рискуват да нанесат сериозни вреди на легитимността на съдебните институции чрез В тази връзка МЕДЕЛ припомня, че чл. 10, ал. 2 от Европейската конвенция за правата на човека изрично посочва, че упражняването на свободата на изразяване, \"тъй като носи със себе си задължения и отговорности, може да бъде предмет на такива формалности, условия, ограничения или санкции (...) за запазване на авторитета и безпристрастността на съдебната система\". MEDEL също така отбелязва с еднаква загриженост, че в такъв контекст Висшият съдебен съвет чрез изявление на съдийската си колегия публично изтъква, че съдиите са нарушили баланса между право и справедливост, с което призовават инспектората да започне дисциплинарно производство срещу членовете на съответния състав, докато междувременно нови предложения, насочени към ограничаване на свободата на сдружаване на съдии, се внасят в парламента. На фона на такива тревожни развития, също в светлината на принципите, съдържащи се в Софийската декларация от 17 ноември 2018 г., МЕДЕЛ припомня:  в Становище №18 (2015) относно мястото на съдебната система и нейната връзка с другите власти в съвременната демокрация, \"съществува ясна граница между свободата на изразяване и законосъобразната критика, от една страна, и неуважението и неоправдания натиск срещу съдебната система от друга. Политиците не трябва да използват опростени или демагогски аргументи, за да отправят критики към съдебната система по време на политически кампании, и никога не трябва да насърчават неспазването на съдебни решения, камо ли насилието над съдии. Изпълнителната и законодателната власт са длъжни да осигуряват цялата необходима и адекватна защита, в случаите когато функциите на съдилищата са застрашени заради нападения или заплахи, насочени към членове на съдебната власт. Изказването на небалансирани критични коментари от страна на политиците е безотговорно и създава сериозен проблем, тъй като доверието на обществото и доверието в съдебната система може да бъде неволно или умишлено подкопавано. В такива случаи съдебната система трябва да посочи, че подобно поведение е атака срещу основата на демократичната държава, както и атака срещу легитимността на друга държавна власт. Такова поведение нарушава международните стандарти (пар. 52);  на съдебната система и в защитата на отделни съдии по начин, съответстващ на ролята им на гаранти; подобна роля е от решаващо значение за защитата на независимостта на съдебната система, когато разделянето на властите е застрашено от политически опити за експлоатиране на конкретни съдебни решения и за натиск върху отделни съдии, призоваващи за санкции и дисциплинарни производства относно техните решения по същество; - съгласно принципите, съдържащи се в Препоръка CM/Rec (2010) 12, приета от Комитета на министрите на Съвета на Европа, относно свободата на сдружаване на съдии (стр. 25), \"съдиите трябва да имат свобода да формират и да се присъединяват към професионални организации, чиито цели са да се запази независимостта им, да се защитят техните интереси и да се насърчава върховенството на закона\". МЕДЕЛ приканва да се обърне внимание на въздействието на събития като току-що споменатите върху цялостната устойчивост на върховенството на правото, в съответствие със съдържанието на съобщението на Европейската комисия – COM (2019) 163 от 3 април 2019 г., където се подчертава, че \"съдебната система е в основата на върховенството на закона\" и че \"опитите на политическите участници да подкопаят нейната независимост и обвързващата сила на решенията ѝ чрез подбуждане на политически или друг натиск върху отделни съдии, чрез намеса в конкретни случаи, чрез неспазване на съдебните решения или чрез повторно отваряне на окончателните съдебни решения са \"познати теми\" сред предупредителните знаци за упадъка на върховенство на закона. МЕДЕЛ потвърждава пълната си подкрепа и солидарност към всички сплашени съдии и към Съюза на съдиите в България.", "date": "2019.10.15", "title": "Европейските съдии подкрепят всички сплашени съдии в България"}
{"url": "https://www.dnevnik.bg/sviat/2019/10/15/3977078_deniat_v_koito_bulgarskite_huligani_zasenchiha/", "text": "                         Едва ли някой в България е очаквал новина от България да е водещата на първите страници и дори да е по-важна от тази за годишното обръщение на кралица Елизабет Втора по някои от най-многотиражните издание във Великобритания. Но това е факт и се дължи на 50-ина български футболни хулигани (те самите са се отбелязали като такива на тениски и шапки), оставени да получат своите 20 минути \"слава\" на мача България-Англия на национални стадион \"Васил Левски\" в понеделник. За няма и 20 часа историята бързо ескалира от остри реакции от футболната асоциация на Англия до намеса на премиера Борис Джонсън, писмо от спортния министър Найджъл Адамс до УЕФА, осъдителна декларация на отговарящата за спорта в опозиционната Лейбъристка партия Розена Алин-Кан и намесата на финансирани от професионалния футбол в Англия организации за борба с расизма и дискриминацията. Накрая и последвалата оставка на несменяемият 15 години като президент на БФС Борислав Михайлов зае челно място на спортните сайтове. Историите за нацистките \"поздрави\", маскираните лица и тениските, подиграващи се с кампанията Respect на УЕФА за борба с расизма не се нуждаеха от преразказване - достатъчни бяха само кадрите от София. Те засенчиха обидния за домакините резултат 0:6 и изпълниха водещите места на новинарските сайтове във Великобритания още преди да е свършил мачът. След края му имаше продължителни репортажи и интервюта и по международния канал на Си Ен Ен. Мнозина в България се нахвърлиха да обвиняват \"британската преса\" в някакъв заговор и чиста антибългарска измислица, други разпространяват снимки от сектора с британските фенове с въпроси \"А защо няма негри сред тях\" (но не обръщат внимание, че там никой не се маскирал и не се декларира като последовател на Адолф Хитлер), трети питат защо британските медии не пишели за \"убития\" от самите британски хулигани техен фен (което също не е вярно - има достатъчно писано, просто никой официално в България не е описал да има такива обстоятелства). Темата за расизма в София заема цели секции от сайтовете на сериозни издания като \"Дейли Телеграф\" или \"Гардиън\". Не едно издание разказва и за реакциите на българи като вратаря Пламен Илиев, който казва, че не е чул расистки подвиквания и че англичаните \"малко преиграха\" и че английските фенове също са подвиквали и са освиркали българския химн. Други още снощи похвалиха капитана Ивелин Попов за усилията му още в почивката да отиде до трибуните и да разговаря с публиката и стюардите, от които се очаква да контролират ситуацията. \"Всички страдаме от такова поведение. Мислите ли, че чуждестранен играч ще иска да дойде да играе в България след случилото се снощи? Расизмът е световен проблем, който трябва да бъде заличен. Всички сме хора, независимо от цвета на кожата си\", цитира думите му днес \"Гардиън\". Но дори кореспондентът на изданието за мача в София написа, че срамните сцени задълго ще останат в спортната история, макар че не устоя на изкушението да напомни, че България е била съюзник на Третия райх. \"Добре дошли в новия свят. Пристигнахме за футболен мач. Получихме жалка случка в една жалка нощ на жалък стадион срещу жалка съпротива, изиграна на жалкия фон от обиди и злоба. Към края всичко това изобщо не приличаше на спортно събитие. Приличаше на открита рана, обида за основната идея представители на две страни да си разменят флагчета на терена, а стадионът се преобрази в кладенец, пълен с отрова\", написа Барни Роуни. \"След мача се виждаха български журналисти да се смеят и шегуват, да приветстват това ужасяващо шоу без срам или съжаление, а сянаш става дума за някакво леко неразбирателство.\" \"Само санкции от УЕФА не стигат. Не би трябвало вече да се иска от никоя друга европейска страна да играе в София. Заключете вратите на стадиона. Нека пластмасовите седалки се топят и бетонът да се напука.\"                              ", "date": "2019.10.15", "title": "Денят, в който българските хулигани засенчиха кралицата в британската преса"}
{"url": "https://www.dnevnik.bg/biznes/2019/10/15/3977084_svetovnata_banka_podobri_ochakvaniiata_si_za_rasteja/", "text": "След силно представяне на икономиката през първото и второто тримесечие на годината през второто полугодие се очаква лек спад заради външни за България условия. Пазарът на труда остава в добро състояние след като достигна най-ниската безработица, отчитана някога, а заплатите продължават да растат. Непланирани разходи в областта на отбраната през втората половина на годината вероятно ще доведат до малък бюджетен дефицит. Това посочва Световната банка за България в есенния си доклад \"Миграция и изтичане на мозъци\" за Европа и Централна Азия. Растежът на икономиката за цялата 2019 г. се очаква да бъде 3.2%, движен от вътрешното потребление, благодарение на повишението на заплатите в публичния сектор и на пенсиите, посочва банката. С това тя подобрява прогнозата си за икономиката на България, която досега бе за 3% ръст на БВП за 2019 г. през втората половина на годината и остава силно зависим от европейските фондове, чието усвояване се очаква да продължи да нараства предвид приближаващия край на програмните периоди. Балансът по текущата сметка се очаква да остане положителен в средносрочен план, но да се свие през тази спрямо 2018 г. заради по-слабото представяне на износа през второто полугодие, основно дължащо се на по-слабия туристически сезон. В близко бъдеще се очаква намаляването на бедността в страната да продължи със скромни темпове, за което ще спомогне бъдещо повишение на заплатите в обществения сектор и на пенсиите, посочва банката. Досега се запазва тенденцията на свиване на необслужваните заеми. Амбицията на България да се присъедини към механизма ERM II, наричан чакалнята на еврозоната, и към европейския банков съюз преди края на 2019 г. остава в приоритетите на правителството, но предвид забележките към две банки, които Европейската централна банка отправи към две банки при прегледа на активите, се отбелязва в доклада. Банката все пак отбелязва, че въпреки ниската безработица и продължаващото намаляване на бедността голямото неравенство в доходите подкопава ефектът, който може да има високият икономически растеж върху бедността.", "date": "2019.10.15", "title": "Световната банка подобри очакванията си за растежа на икономиката на България"}
{"url": "https://www.dnevnik.bg/bulgaria/2019/10/15/3977066_djok_polfriiman_izliza_na_svoboda_do_kraia_na_denia/", "text": "Освободеният предсрочно от затвора австралийски гражданин Джок Полфрийман, който от месец е задържан в мигрантския център в Бусманци, ще бъде освободен до края на деня. Той ще пребивава в София и ще е задължен да се явява всяка седмица в местното районно полицейско управление. Той е с отнет паспорт, като обезпечителна мярка, тъй като има забрана да напуска страната. Това съобщи днес пред журналисти Николай Николов, шеф на дирекция \"Миграция\". Процедурата по освобождаването беше задвижена вчера с иск от адвоката на Полфрийман Калин Ангелов, който в около 18.30 часа пристигна в центъра. Австралийският гражданин е в Бусманци от 19 септември, когато когато беше условно предсрочно освободен от състав на Апелативния съд. От думите на шефа на дирекция \"Миграция\" стана известно, че е отменена временно заповедта Полфрийман да бъде незабавно експулсиран от България, която в комбинация със забраната за напускане на страната от 2011 г., създаваше правен вакуум. Той уточни, че в момента текат съдебни процедури пред различни съдилища и когато забраната за напускане на страната отпадне, ще се задейства заповедта за експулсиране. Николай Николов не уточни за какви съдебни процедури става дума, не отговори и ясно на въпрос на \"Дневник\" дали се чака и произнасянето на Върховния касационен съд по искането на главния прокурор Сотир Цацаров за възобновяване на делото за условното предсрочно освобождаване. По-рано днес адвокатът Калин Ангелов съобщи в профила си в социалната мрежа \"Фейсбук\", че паспортът на Полфрийман е конфискуван от българските власти.", "date": "2019.10.15", "title": "Джок Полфрийман излиза на свобода до края на деня"}
{"url": "https://www.dnevnik.bg/bulgaria/2019/10/15/3977121_radev_samo_nezavisimi_medii_mogat_da_se/", "text": "Само свободни и независими от политическо и икономическо влияние медии могат да се противопоставят на опасни процеси, които застрашават демокрацията\", заяви президентът Румен Радев на среща с генералния директор на \"Дойче веле\" Петер Лимбург, който е на посещение в страната. В срещата участва и посланикът на Германия в България Кристоф Айххорн, съобщи прессекретариатът на държавния глава. Двамата обсъдиха методите за гарантиране на финансовата и политическа независимост на медиите, включително и формирането на бюджетите на обществените медии, предизвикателствата пред професионалните журналистически стандарти в конкурентната среда на социалните мрежи, както и насърчаването на медийната грамотност на аудиторията. Темата за финансирането на обществените медии е актуална в последните седмици, на фона на  скандала с въпросите за натиск в БНР  и казуса с предаването  \"Референдум\" и участието на лидера на \"Атака\" Волен Сидеров . Председателят на Съвета за електронни медии София Владимирова наскоро заяви, че е  необходим дебат за финансирането им , включително дали незаработилият реално фонд \"Радио и телевизия\" е добър механизъм за допълнителни средства. \"Нуждаем се от ясни и прозрачни критерии за финансиране особено що се касае до парите от европейски програми\", заяви днес държавният глава. Радев и Петер Лимбург са се обединили около мнението, че плуралистичната медийна среда е не само стълб на демокрацията, но и е част от добрия облик на всяка една страна. Генералният директор на \"Дойче веле\" е запознал президента с дейността на германската медия, финансирането ѝ, както и с нейни инициативи и е представил работата на академия \"Дойче веле\", свързана с развитието на медийната грамотност и борбата с фалшивите новини.", "date": "2019.10.15", "title": "Радев: Само независими медии могат да се противопоставят на опасностите пред демокрацията"}
{"url": "https://www.dnevnik.bg/sviat/2019/10/15/3977119_rumunskiiat_opozicionen_lider_ludovik_orban_e/", "text": "Румънският президент Клаус Йоханис номинира лидера на опозиционната Либерална партия Лудовик Орбан за премиер, съобщи \"Ройтерс\". Орбан ще трябва да формира преходно правителство до парламентарните избори догодина. Номинацията следва  свалянето на кабинета на Виорика Дънчила  с вот на недоверие по-рано този месец. Още токава експерти отбелязаха, че намалява шансът за формиране на нов кабинет в рамките на този парламент. Предстои Орбан да опита да изгради правителство и да предложи програма, с които да мине през вот на доверие. Орбан, син на унгарец и румънка, оглавява партята, застанала зад кандидатурата на Йоханис за президент през 2014 г., от юни 2017-а.", "date": "2019.10.15", "title": "Румънският опозиционен лидер Лудовик Орбан е номиниран за премиер"}
{"url": "https://www.dnevnik.bg/evropa/2019/10/15/3976983_falstartut_na_ursula_fon_der_laien/", "text": "                         Френският президент изглеждаше истински стъписан, когато  трябваше да коментира  в Лион  отпадането на Силви Гулар  от състава на Европейската комисия. Неговата кандидатка за важния пост на отговорник за вътрешния пазар и отбраната в ЕК тъкмо  бе неочаквано отхвърлена от европарламента . Както заяви Макрон, Урсула фон дер Лайен го била уверила в получаването на одобрението за Гулар от ръководителите на най-големите фракции в парламента. Лидерите на социалдемократите и консерваторите незабавно отрекоха това в \"Туитър\", посочвайки, че никой не е разговарял с тях за Гулар. От обкръжението на Фон дер Лайен нито потвърдиха, нито отрекоха твърденията на Макрон. Което води само до два извода: или Макрон и фракционните председатели не са казали истината, или номинираната за председател на Европейската комисия Фон дер Лайен изобщо не се е опитала да проправи пътя на френския кандидат в парламента. Във всеки случай това показва сериозна криза на доверието. Откъде духа вятърът Така или иначе Фон дер Лайен не може да продължи по същия начин. Ясно е, че европейската политика е много по-разнообразна и по-трудно обозрима от тази в Берлин, но който следи процесите внимателно, би могъл да усети предупредителните сигнали за настъпващия \"Гуларгейт\": 1. Срещу французойката се води дело за незаконно присвояване на средства от ЕС. Именно поради тази причина тя трябваше да подаде оставка като министър на отбраната на Франция. Но как може това, което е пречка за заемането на министерски пост, да не е проблем за заемането на поста еврокомисар? Членовете на ЕП така и не получиха задоволителен отговор на този въпрос. 2. Еманюел Макрон засегна Европейския парламент,  отхвърляйки принципа на водещите кандидати . Той предвиждаше, че само водещ кандидат на евроизборите може да стане ръководител на комисията. Френският президент обаче игнорира този принцип и се наложи. Но както гласи една френска поговорка - отмъщението е ястие, което се яде студено. И точно то бе поднесено с отхвърлянето на Гулар. 3. Германецът Манфред Вебер не е само ръководител на най-голямата парламентарна група в Европейския парламент - той бе и водещ кандидат на консервативната Европейска народна партия, т.е. на групата партии, към която принадлежи и Фон дер Лайен. Макрон от самото начало не даде шанс на официалния кандидат и така предизвика доста некрасивия му провал, който и Вебер, и неговата фракция преглътнаха трудно. Сега ЕНП се погрижи за друг много грозен политически крах: този на Силви Гулар. Което същевременно представлява и поражение за нейната съпартийка Фон дер Лайен. Фон дер Лайен има нужда от съюзници Отхвърлянето на Гулар е не само лично поражение за Еманюел Макрон и Урсула фон дер Лайен, но и пречка за стартирането на мотора на ЕС - новата комисия  едва ли ще може да заработи  на първоначално обявената дата 1 ноември. При това френският президент не закъсня да прехвърли вината за случващото се на Урсула фон дер Лайен. Неговият ход бе почти като удар по кръста и още повече ще затрудни бъдещия председател на Европейската комисия. Сега тя трябва да изиграе своята роля, за да предотврати повторението на истории като тази. Тя би трябвало да се постарае да изгради истински устойчиви отношения с ключовите фигури в Европейския парламент. Тя има нужда от съюзници в Брюксел, но отговорността за това е само нейна. С възхода на националистите и десните популисти в европарламента осигуряването на мнозинство ще бъде всичко друго, но не и лесно. Тя вече не може да си позволи подобни провали като този с Гулар - така тя вече загуби част от доверието, което бе спечелила, преди официално да встъпи в длъжност.", "date": "2019.10.15", "title": "Фалстартът на Урсула фон дер Лайен"}
{"url": "https://www.dnevnik.bg/sviat/2019/10/15/3976998_za_sasht_kjurdite_vinagi_sa_bili_sujuznici_samo/", "text": "Кюрдските бойци от Сирийските демократични сили винаги са били съюзници според обстоятелствата за САЩ, които все още се опитват да спасят историческия си, макар и много отслабен съюз с Турция, подчертават американски представители и експерти. Разположените в Североизточна Сирия американски сили получиха заповед да напуснат страната, де факто лишавайки кюрдските бойци от защита срещу турската офанзива. В отговор на зададен му вчера въпрос за реакциите на американските войници в Сирия, които изразиха разочарование и срам, че изоставят  кюрдските си съюзници  в борбата срещу групировката \"Ислямска държава\", американският министър на сухопътните войски Райън Маккарти отговори: \"Трябва време, за да се обясни на нашите войници колко е сложна ситуацията\". Конфликтът между  желаещите автономия кюрди и Турция , която ги смята за терористи, продължава отдавна, увери той на пресконференция. Когато двама партньори на САЩ имат различни интереси, \"трябва да отделим време да обясним разликата между (отношенията между) войниците и изборът, който трябва да направим на национално равнище\". По този начин Маккарти признаваше мълчаливо това, което няколко американски военни представители казваха отдавна в частни разговори: между Турция, страна - членка на НАТО, на чиято територия има стратегически американски бази, и сирийското кюрдско малцинство, което се възползва от военните си победи срещу ИД, за да поеме контрола над част от сирийската територия, САЩ всъщност никога не са имали истински избор. Американският президент Доналд \"Тръмп реши, че  Турция е много по-важна от кюрдите \", обяснява Джошуа Ландис, експерт по Сирия в Университета на Оклахома. \"Всъщност не мисля, че това е решение само на Тръмп. САЩ смятат Турция за по-важна за защитата на техните интереси\", добавя той. И турският президент Реджеп Тайип \"Ердоган разбра, че когато настъпи моментът, САЩ няма да обявят война на Турция заради кюрдите\". Американски бази Всъщност колкото и американският министър на отбраната Марк Еспър да показваше вчера недоволството си от \"безотговорните\" и \"отвратителни\" действия на Турция в североизточната част на Сирия, той не можа да направи нищо, освен да разпореди изтеглянето на хилядата американски военни, които бяха разположени там. Той подчерта, че връзките между двете страни са \"влошени\", и обяви, че ще поиска от другите съюзници от НАТО \"мерки\" за наказване на Анкара. Но за момента военният съюз с Турция не изглежда под заплаха. Според центъра за анализи \"Америкън секюрити проджект\" САЩ са разположили 50 ядрени бомби в основната американска база в Турция в Инджирлик (южната част на страната). Тази военновъздушна база, която Вашингтон използва от Студената война и където са разположени 2500 американски военни, беше изключително полезна за операциите срещу \"Ислямска държава\" и служи за плацдарм на американските военни операции в целия регион. Проблемът, както обясни в края на миналата седмица Стивън Кук от Съвета по външни отношения, е, че турското правителство смята  Силите за защита на народа  (СЗН), основната милиция на сирийските кюрди, като \"неделимо свързана с турската кюрдска група Кюрдска работническа партия (ПКК), която води терористична кампания срещу Турция от средата на 80-те години\". \"Турците бяха възмутени, че американците се съюзяват със СЗН/ПКК\", добави той. \"Отношенията със СЗН са плод на обстоятелствата\". Всъщност именно САЩ предложиха на СЗН да сменят името си, когато през 2015 г. решиха да се съюзят с кюрдските бойци срещу джихадистите от \"Ислямска държава\", и през последните седмици в социалните мрежи се появи видеозапис на командващия американските специални сили, ген. Реймънд Томас, който разказва за този случай. \"Казахме им буквално: трябва да си смените името\", разказва генерал Томас в отговор на въпрос за новите съюзници на американските сили на конференция в Института Аспен през юли 2017 година. \"Те предложиха да се казват Сирийски демократични сили и ние решихме, че е гениално хрумване да се добави в името думата демокрация, това им даваше малко легитимност\", добавя той. /БТА", "date": "2019.10.15", "title": "За САЩ кюрдите винаги са били съюзници само понякога"}
{"url": "https://www.dnevnik.bg/analizi/2019/10/15/3976763_i_na_men_mi_prizliava_fizicheski_-_no_ot_akta_ne_ot/", "text": "Физически ми призлява да слушам това, каза футболната легенда Рой Кийн, докато коментираше мача по английската телевизия ITV, по повод нацистките жестове и възгласи на десетина футболни хулигани на трибуните. Часове след мача  европейската преса гърми от възмущение  от расизма на българските футболни запалянковци. Смущаващият отровен спектакъл в София ще живее дълго в историята на спортния позор, пише \"Гардиън\". Българските фенове опозориха страната си, европейският футбол и, да се надяваме, дълбоко засрамиха президента Михайлов, продължава пратеникът на \"Гардиън\". България може да бъде изключена от международните футболни турнири. Ако жестовете и възгласите на футболните т. нар. фенове (вижте снимката) са опозорили страната, полицията на същата тази страна може да ги открие и накаже. Съмнително е, че ще го направи, защото – например да омаскари с тяхното присъствие протест пред Съдебната палата срещу безалтернативния избор на нов главен прокурор. Което и се случи. И при други протести. И редовно преди избори. През останалото време те вилнеят по мачове. Или изпълняват и други задачи. И ако ви се струва, че агитките са безнаказани – така е. Изглеждат не само безнаказани, ами и защитени. Ето защо и на мен – подобно на Рой Кийн, който обаче не живее в България, ми призлява физически, но не само докато гледам мача. А доста по-силно ми прилошава, докато слушам и гледам симбиозата на полицейски служби и прокуратура със съмнителни кръгове в България, при която тези с нацистките жестове или подобни на тях – са оставени да свършат каквото трябва. И докато управляващият \"център\", не задължително съвпадащ с номиналното правителство, съставен от сегашен и бъдещ главен прокурор и козируващите им МВР и полицейски служби, прегазват закони и конституция, за да се справят с всеки, който пречи на безнаказаното му властване или дори само смее да надига критичен глас срещу него... Ако жестовете на група футболни запалянковци опозоряват страната ни, какво я правят същата наша страна не жестовете, а бандитските действия на \"центъра\", който не признава съдебни актове – излишно е да се ровя в минали подвизи, достатъчен е произволът пред очите ни в момента по случая \"Полфрийман\" - отекнал в медиите в Австралия и в дипломатическите среди. Той беше освободен със съдебно определение, което е влязло в сила на 19 септември, но от тогава е \"отвлечен\" (по думите на адвоката му) в центъра за бежанци в Бусманци и МВР и прокуратура си прехвърлят отговорността защо не може да напусне нито това място, нито страната. - така ще бъде, да свикваме и да не развяваме решенията на съда. Законен съд ще е само онзи, който изпълнява поръчките на \"центъра\". (Не, няма да приема атаката, че защитавам убиец, че защитавам някакъв австралиец. Защитавам себе си и децата си, които живеят в държава, в която законите не се прилагат дори от отговорните за това. Представете си за минута, че вие сте на мястото на Полфрийман – бихте ли искали законът да се приложи, ако съдът е постановил предсрочно освобождаване, бихте ли искали поне да знаете защо не се прилага...) Няма да свързвам случая \"Полфрийман\" и акцията на мача България - Англия и заради ролята на агитките (това е друга тема). Но иска се забрана на организации, които защитават права и политици искат наказания за съдии, които не се харесват на \"центъра\". Ако нацистките жестове на стадиона опозоряват България, какво я \"прави\" например изпращането от Иван Гешев на Българския хелзинкски комитет на две книги с точно отбелязани страници в тях, подобно на сюжетите от филмите за мафията, в които се изпращат зловещи знаци на предопределени жертви. Всъщност бъдещият главен прокурор вече ги е посочил и публично. Жертвите. Чакам Брюксел и европейската преса да се възмутят от тази чудовищна безалтернативност и беззаконие, сред която политически водачи треперят да не ги застигне и тях тоягата на \"центъра\". Реалност, която не е нацистки жест на стадиона, заради който България може да бъде изключена от футболните турнири. А брутален акт - действие на недосегаема воля, която погубва всяка надежда за законност, но въпреки това Брюксел няма да изключи България от цивилизованите държави. Така че призлява ми – да, но от акта, не от жеста.", "date": "2019.10.15", "title": "И на мен ми призлява физически - но от акта, не от жеста"}
{"url": "https://www.dnevnik.bg/sviat/2019/10/15/3977148_vuzrajdaneto_na_isliamska_durjava_v_siriia_e_neizbejno/", "text": "Френският премиер Едуар Филип заяви, че смята за \"неизбежен\" повторният възход на джихадистката групировка \"Ислямска държава\" след решението на САЩ да се изтеглят от Североизточна Сирия, а на Турция - да започне операция там, предаде \"Ройтерс\". \"Това е опустошително за сигурността ни заради неизбежното възраждане на \"Ислямска държава\" в Североизточна Сирия и вероятно в Северозападен Ирак,\" каза Филип в парламента. Подобен процес също така би довел и до \"дестабилизацията на правителство, което няма нужда от това\", добави премиерът, имайки предвид преминалоно през изпълнени с насилие протести иракско правителство. Той също така обвини Вашингтон, че е подкрепил турската операция \"Извор на мира\" с изтеглянето и добави, че скоро ще разговаря с иракското ръководство (\"включително кюрдски лидери\"), за да види какви мерки може да се вземат заради джихадистите - местни и чужди - в сирийски лагери и затвори. Франция, която подкрепяше кюрдите в района, е поредната държава, която изразява притеснение от възможността за възраждане на \"Ислямска държава\" в Североизточна Сирия. Там действаше коалицията на САЩ и сегашният враг на Турция, заради когото започна офанзивата - Сирийските демократични сили (SDF), доминирани от кюрдски бойци. Опасно (и объркано) В ръцете на коалицията са над 12 хил. затворници, заподозрени, че са членове на \"Ислямска държава\". От тях най-малко 4000 са чужди граждани, немалка част САЩ опитаха да върнат на европейски страни, които обаче отказаха да се погрижат за тях. Американският президент Доналд Тръмп заяви, че с началото на операцията Турция поема отговорността за джихадистите. Проблемът е, че от една страна вакуумът след изтеглянето на САЩ и кюрдите може да даде сили на \"спящи клетки\" на ИД, а от друга - че се създава възможност за масови бягства в някои от седемте лагера, включително тези, където живеят семейства на джихадистите. От началото на операцията различни източници даваха противоречащи си сведения за случващото се с предполагаемите бойци на ИД. Според някои турската армия освобождава част от тях, според други бойци на SDF го правят нарочно. Среща на коалицията срещу \"Ислямска държава\" Френският външен министър Жан-Ив Льо Дриан поиска среща на международната коалиция срещу групировката \"Ислямска държава\", включително с участието на САЩ и Турция, за да бъде обсъдена на нея обстановката в Североизточна Сирия, предадоха \"Асошиейтед прес\" и БТА. В Националното събрание на Франция Льо Дриан заяви, че скоро ще посети Ирак, за да се срещне с ключови играчи в региона, включително с кюрдски лидери. Франция все още води диалог със сирийските кюрди, които бяха важни съюзници в оглавяваната от САЩ коалиция срещу \"Ислямска държава\", каза той. В отношенията между ЕС и Съединените щати \"има известни проблеми\", призна Льо Дриан. \"Ето защо коалицията трябва да се събере на заседание\", добави той. Министърът призова САЩ и Турция да поемат отговорността си и да уведомят съюзниците си как възнамеряват да продължат да се борят с групировката \"Ислямска държава\".", "date": "2019.10.15", "title": "Възраждането на \"Ислямска държава\" в Сирия е неизбежно, обяви Франция"}
{"url": "https://www.dnevnik.bg/intervju/2019/10/15/3977072_tihomir_bezlov_futbolnite_fenove_ne_praviat_nishto/", "text": "                         \"Дневник\" потърси за коментар старшия анализатор от Центъра за изследване на демокрацията Тихомир Безлов, който е и сред авторите на анализ за футболното хулиганство. Според него има две хипотези за скандала.  - И двете неща са верни. Първо, че се преекспонира и че се очакваше това да стане. Гледах мача, говорих с хора, които са били на стадиона и те твърдят, че е било изключително тихо в българските сектори и е имало действително един случай, а не два, на издаване на маймунски звуци от няколко човека. Това някак си беше очаквано и изглеждаше като планирано. Сега се очертава хипотеза, че вероятно на нашите агитки им е платено от някакъв английски жълт вестник. Другата хипотеза е чисто идеалистична подбуда да се свали Борислав Михайлов от властта в Българския футболен съюз. Проблемът е, че при феновете нищо безплатно няма. - Ето това ми направи впечатление. Тези агитки обикновено притискат собствениците на клубовете да им плащат, за да няма инциденти. Обикновено това е с расистки символи и знаци. На собствениците им стана ясно, че е по-добре да плащат на феновете, отколкото глобите на БФС. - Стана голям скандал. И тук възниква въпросът можеше ли това да се предотврати, защото още на мача в Англия беше ясно, че се очаква подобно нещо. Можеше ли тези хора да ги ограничат да влязат на стадиона ? Това по-скоро е проблем на полицията и службите, защото това е сравнимо с десен екстремизъм. Крайнодесните им и расистки възгледи са фрагментарни, в много отношения са и несистематични. Основният им мотив е комерсиален. - Малко повече е от футбола, защото ще има доста негативно влияние. Хора от Англия казаха, че това ще повлияе на следващата туристическа година.", "date": "2019.10.15", "title": "Тихомир Безлов: Футболните фенове не правят нищо безплатно"}
{"url": "https://www.dnevnik.bg/bulgaria/2019/10/15/3977158_djok_polfriiman_izleze_ot_busmanci_ne_moje_da_napuska/", "text": "Едва след 19 часа освободеният предсрочно от затвора австралийски гражданин Джок Полфрийман излезе заедно с адвоката си Калин Ангелов от центъра за мигранти в \"Бусманци\", заобиколен от над 50 журналисти. Той заяви, че няма намерение да напуска страната без позволението на българските власти. \"Надявам се всичко да приключи бързо. Малко странно беше, че около половин час преди да кажат, че ще бъда освободен, дойдоха на обиск и ми взеха паспорта. Имам забрана и няма да напускам страната. Не искам да направя нещо, което ще бъде обида към МВР\", заяви Полфрийман на излизане от центъра в \"Бусманци\". В същото време австралиецът определи отнемането на паспорта му като \"странна мярка на МВР\". \"Обяснението, което ми дадоха - че трябва да ми вземат паспорта заради забраната за напускане на страната, не е логично, защото ако отида на летището да замина, компютърът ще светне срещу моето име и няма значение дали имам паспорт\", коментира Полфрийман. Той добави, че винаги е притежавал паспорт и никой досега не го е питал, което се разминава с твърденията на властите, че е откаран в \"Бусманци\" защото нямал лични документи. Запитан защо е счупил телефона с камерата си, докато полицаите днес претърсвали килията му, както заяви  шефът на дирекция \"Миграция\" Николай Николов , той отказа да отговори, защото \"всеки има право на личен живот\". Информира, че се настанява на адрес при приятели в София, но не го назова. Там ще чака позволението да напусне България, като всяка седмица - по думите на старши комисар Николай Николов, е задължен да се явява в едно софийско РПУ. \"Ще отида при приятели, нямам представа точно къде. Имам голямо доверие на българския народ, че те ще ме пазят. Нямам притеснение за моя живот. Истината е, че тези, които са ми помогнали и защитили, всички те са били българи и им имам доверие\", подчерта Полфрийман.      На въпроса дали смята да изплати кръвнината на родителите на Андрей Монов, той отговори само с \"да\". Запитан къде смята да живее в бъдеще, ако бъде окончателно освободен, обясни, че ако реши да остане в България, то ще бъде за да развие затворническото сдружение с офиси в страната за подпомагане на близките на затворници и за тяхната интеграция. На напомнянето, че има протести срещу неговото предсрочно освобождаване, той каза, че протестите \"не са на народа\", а на партиите ВМРО и \"Атака\" и че не страхувал да се движи по улиците. Той смята, че интересът към него и казуса му е \"малко изкуствен\". На въпрос дали сега би излязъл да се разходи на централна улица в София, той каза: \"Разбира се\". И допълни, че не се притеснява, защото е бил пускан няколко пъти в отпуск и е излизал без гривна като винаги се е връщал. Австралийският гражданин Джок Полфрийман беше условно предсрочно освободен от затвора с определение на съда на 19 септември, но веднага откаран в мигрантския център в Бусманци с първоначално обяснение, че трябвало да бъде експулсиран, тъй като нямал лични документи. Днес шефът на \"Миграция\" Николов обясни, че заповедта за експулсиране временно не действа, тъй като имал забрана за напускане на страната от 2011 г. За тази забрана, която би следвало според юристи да е отпаднала с предсрочното освобождаване от съда,  \"Дневник\" вече писа , но документът му беше представен, за да може да ъде обжалвана забраната, едва след  посещението на посланик а на Австралия в Атина Джон Филп при вътрешния министър миналата седмица. За положението, в което австралиецът се намира, предвид неяснотата какво следва оттук нататък и кога ще може да си тръгне, ако въобще бъде възможно, той направи впечатление със сдържаност и умереност в отговорите си пред журналистите. Освобождаването му от центъра в Бусманци обаче, нито изявлението на директора на \"Миграция\" от днес, не прояснява юридическата мъгла по случая. Неяснотата, която\"Дневник\" опитваше да пробие през цялото време от откарването му в мигрантския център досега, се илюстрира от две заглавия на \"Дневник\" в рамките на 13 дни:  \"Полфрийман може да напусне страната, но не и Бусманци \" - на 2 октомври; и   - .на 15 октомври.", "date": "2019.10.15", "title": "Джок Полфрийман излезе от центъра в Бусманци, но не може да напуска България"}
{"url": "https://www.dnevnik.bg/bulgaria/2019/10/15/3977151_vunshno_ministerstvo_reagira_za_britanski_mediini/", "text": "Британският посланик Ема Хопкинс е била извикана днес във външно министерство, където ѝ е било официално заявено, че премиерът Бойко Борисов и българските власти осъждат \"недопустимите ксенофобски прояви на група български фенове по време на мача Англия-България\". Това е направено от и. д. генерални директор \"Двустранни отношения\" на МВнР Христо Полендаков. Преди това по разпореждане на Борисов вицепремиерът Екатерина Захариева е разговаряла по телефона с посланик Хопкинс, се казва още в съобщението. Полендаков е потвърдил, че от българска страна са взети незабавно всички мерки за разрешаването на случая, както от правителството, така и от правоохранителните органи. Той е изразил съжаление, че тези недопустими прояви на малка група хора намериха широк негативен отзвук в британските медии и доведоха до негативни квалификации по отношение на българския народ и държава. Посланик Хопкинс даде високата си оценка за толерантността, присъща на българския народ, предават нейните думи от външното министерство. Според МВнР тя е изказала своите добри впечатления и благодарности за бързата реакция на българското правителство по случая, които ще предаде и на британското правителство. Ема Хопкинс е информирала, че заместник-министърът по спорта, медиите и творческите индустрии Найджъл Адамс вече е изразил публично положителната оценка на британското правителство от реакцията на българското правителство този следобед по време на изслушване в британския Парламент. Зам.-министър Адамс приветствал и \"бързата реакция на българското правителство\" в писмо до президента на УЕФА Александър Черефин. В собщението не става дума за това дали Адамс е поискал в писмото до УЕФА спешно да разследва случилото се на стадиона в София.", "date": "2019.10.15", "title": "Външно министерство реагира за британски медийни квалификации за българите"}
{"url": "https://www.dnevnik.bg/sport/2019/10/15/3976915_sus_zelena_svetlina_ot_kitai_nirmal_purdja_se_nasochva/", "text": "Непалецът Нирмал Пурджа получи позволение да завърши впечатляващия си проект, който включва изкачването на всички 14 осемхилядника за седем месеца. По пътя към целта стои единствено Шиша Пангма (8013 м), който ще може да бъде атакуван до края на годината, след като китайските власти дадоха зелена светлина за опита. \"Пълен съм със смесени емоции. Чувствам се смирен, благодарен и горд днес. Най-накрая аз и екипът ми получихме позволение да изкачим Шиша Пангма\", написа във \"Фейсбук\" Пурджа.  Непалецът допълни, че разрешението от китайските власти ще му позволи да изпълни предизвикателството по-рано от предвиденото. \"Предоставихте ми възможност и аз ще изпълня обещанието си. Гледам напред да завърша проекта за шест месеца\". Досега Пурджа изкачи 13 осемхилядника само за 158 дни. Непалецът се очаква да разбие рекорда за най-бързо изкачване на всички осемхилядници. Той се държи от Йежи Кукучка, който го постигна за седем години, 11 месеца и 14 дни (между 1979 и 1987 г.). Изпитанието на Нирмал Пурджа започна на 22 април с Анапурна (8091 м). След това бяха изкачванията на Дхаулагири (8167 м) на 12 май и Канчендзьонга (8586 м) на 15 май. На 22 май записа историческо постижение, като стъпи на Еверест (8848 м) и на Лхотце (8516 м), а два дни след това  изкачи Макалу (8485 м) . Нирмал Пурджа се насочи към Пакистан, като първо изкачи Нанга Парбат (8125 м) на 3 юли, а след това Гашербрум I и II (съответно на 15 и 18 юли). На 24 юли дойде ред на К2 (8611 м) и Броуд пик на 26 юли. Последната част от изпитанието продължи с Чо Ойю (8201 м) на 23 септември и Манаслу (8163 м) на 27 септември.", "date": "2019.10.15", "title": "Нирмал Пурджа получи зелена светлина от Китай за изкачване на Шиша Пангма"}
{"url": "https://www.dnevnik.bg/sport/2019/10/15/3977153_petima_sa_bili_arestuvani_pri_akciiata_v_ofisite_na_bfs/", "text": "Петима души са разпитвани по време на  акцията на антимафиотите в офисите на БФС , съобщава dsport.bg (първоначалната информация беше за задържани). Сред разпитваните е шефът на футболните съдии Йордан Сталев. Министър-председателят Бойко Борисов заяви, че акцията няма нищо общо със скандалите около мача на националния отбор с Англия (0:6). \"Слушаха и мислеха, че си правим някакъв евтин пиар. Точно обратното - аз съм ги предупредил, за да не може после някой от ФИФА да ми прави забележка. Те не се съобразиха\", каза Борисов в Шумен, като препрати към срещата с футболните съдии преди началото на сезона. \"Операцията беше планирана много преди вчерашния мач, няколко дни по-рано\", посочи той и предупреди и собствениците на клубовете. \"Да си направят необходимото и тогава могат да дойдат да кажат какво може да помогне държавата. Това, което се прави на територията на страната и не се спазват законите, договарят мачове или договорят съдии за мачове, няма да ги търпим. Това е реакцията днес след дълго време вършена работа от полицията, ГДБОП и НАП\". Борисов посочи, че \"ще направим стадиони, като има за какво да ги правим - за да гледат хората честен и красив футбол\". Той реагира остро и срещу очернянето на България в Англия покрай расисткия скандал. Дори посочи, че и в българския отбор, както и в английския, има по трима цветнокожи футболисти. \"Не сме расисти, ние сме спасили евреите. Никой да не си позволява да ни нарича нас животни\", заяви той.", "date": "2019.10.15", "title": "Петима са били разпитани при акцията в офисите на БФС (обновена)"}
{"url": "https://www.dnevnik.bg/zelen/2019/10/15/3977073_zubrite_v_iztochnite_rodopi_veche_jiveiat_izvun_ogradi/", "text": "Националното ловно-рибарско сдружение \"Съюз на ловците и риболовците в България\" и фондация \"По-диви Родопи\" съобщиха, че зубрите край язовир \"Студен кладенец\" вече живеят на свобода. От 2013 г. насам европейските бизони постепенно се завръщат в Родопите, като към момента малкото стадо е от седем животни. Зубрите Европейският бизон, както е известен още зубърът, е най-голямото тревопасно животно в Европа и е ключов вид за отворените горски екосистеми. В древността е бил широко разпространен в Европа и на Балканите. От средата на ХХ век започват усилията за възстановяването на вида в природата от малкото запазени зоопаркови животни. Постепенно Европейският бизон се завръща в дивата природа на Европа и в края на 2018 г. в света се срещат 7532 животни, от които на свобода от Скандинавието до Балканите и от Испания до Русия живеят 5368 животни. В България работата за завръщане на зубрите започва през шейсетте години на миналия век. Тогава малко стадо зубри е било реинтродуцирано в ловно стопанство \"Воден\" в Североизточна България. В него към момента има около 30 животни, които обаче все още живеят зад ограждения, макар и на голяма площ - 40 кв. км. В Източните Родопи европейският бизон се завръща от 2013 г. насам, със съвместните усилия на ловните стопани и на фондация \"По-диви Родопи\". В началото са заселени пет животни от германски зоопарк. След първоначални трудности в адаптацията и няколко сезона на размножаване днес стадото е от седем животни. Сред тях е и 4-месечната Надежда - първото зубърче, което се ражда на свобода на юг от Дунав от средните векове насам.      Досега зубрите, за които се грижи ловното стопанство на Дивечовъден участък \"Студен кладенец\", бяха отглеждани зад ограждения. Тези ограждения осигуряват т. нар \"адаптационна волиера\", която позволява те да живеят в среда близка до естествената, но без заплаха за тях или околните. Днес от националния ловен съюз НЛРС-СЛРБ съобщиха, че зубрите вече обикалят района свободно. При все това освобождаването им е контролирано. За тях продължават да се осигуряват грижи и храна и се води ежедневен мониторинг на поведението им. По-диви или да запазим дивото Работата за завръщането на зубрите следва подхода \"Rewilding\" - помощ за връщането на дивата природа, при която се дава свобода на естествените процеси да оформят отново природата на Европа. Главна роля в стратегията има връщането на ключови видове, които са изчезнали или са намалели поради човешките дейности. За България пионери в подхода \"Rewilding\" са природозащитниците от фондация \"По-диви Родопи\", които работят заедно с ловния съюз. На фона на глобалните процеси на загуба на биоразнообразие (виж  тук  и  тук ), завръщането на някои видове дава нов шанс за опазване на естествените екосистеми и исторически възможности за завръщането на големите животни на Европа. Конкретно зубрите са вид, който е ключов за отворените горски екосистеми, които поддържат мозаечен ландшафт - редуващи се гори, храсти и открити пространства. Зубрите могат да се завърнат поради отпадане на някои от заплахите, които са ги прогонили преди векове - лов, изземване пасища от огромни земеделски площи. Те са изчезнали от дивата природа в България през Средновековието, а в Европа в началото на 20-и век. Към момента зубрите са световно застрашен вид. Те са пример за това как само в рамките на сто години един вид може да бъде доведен до ръба на изчезването и как в резултат на много усилия може да бъде възстановен. Свободният им периметър в Източните Родопи засега е в една от зоните от мрежата \"Натура 2000\" - зоната \"Студен кладенец\". Тя е в съседство с още 5 защитени зони - \"Мост Арда\", \"Добростан\" , \"Бяла река\", \"Маджарово\" и \"Крумовица\". В тази среда в Източните Родопи зубрите живеят в максимално близки до естествените си обитания, като европейската природозащитна мрежа \"Натура 2000\" идентифицира и защитава рядка за континента и все още запазена природа. При все това, оцеляването им на свобода в България е новаторски опит, който предстои да се сблъска с много рискове, макар и под защитата от ловния съюз и природозащитниците.", "date": "2019.10.15", "title": "Зубрите в Източните Родопи вече живеят извън огради"}
{"url": "https://www.dnevnik.bg/sport/2019/10/15/3977166_fifa_moje_da_nalojim_globalna_zabrana_na_rasisti_po/", "text": "Скандалът с расистките инциденти на футболния мач България-Англия стигна до Световната футболна федерация (ФИФА), която заяви, че след случилото се може да премине към разширяване в световен мащаб на наложени на национално и регионално ниво санкции. Организаторите на турнири трябва да прилагат регулациите, предвиждащи и доживотна забрана да посещават стадиони онези, за които е доказано, че са виновни в расистко поведение по време на мач, заяви президентът Дани Инфантино. В специално изявление на федерацията се казва, че \"може да разширим в световен мащаб всяка санкция, която конфедерация или асоциация на страна член наложат за расистки инциденти като тези, които се случиха в София на срещата между България и Англия\". Това включва и \"маймунски\" подвиквания срещу чернокожи състезатели, каквито опорочиха мача в понеделник, допълва \"Ройтерс\". \"ФИФА очаква да бъде информирана възможно най-бързо за практическите мерки от дисциплинарната комисия на УЕФА във връзка конкретно с този случай\", допълва базираната в Цюрих организация. \"Това ще ни позволи обхватът на всякакви санкции да бъде разширяван до глобален мащаб.\" УЕФА започна дисциплинарно разследване за случилото се в София, за расистките инциденти и за това, че организаторите не са осигурили достатъчно стюарди на стадиона. Инфантино допълни, че трябва да се предприемат още мерки за справяне с тази \"заразна болест\" на расизма, която изглежда се разпространява. \"Призовавам управляващите органи на футбола да се присъединят към нас и заедно да помислим за нови, по-силни и по-ефективни начини за заличаване на расизма от футбола.\"", "date": "2019.10.15", "title": "ФИФА: Може да наложим глобална забрана на расисти по стадионите след мача в София"}
{"url": "https://www.dnevnik.bg/sport/2019/10/15/3977113_tur_dyo_frans_shte_vkljuchva_samo_edno_biagane_po/", "text": "Шанс за прекъсване на френската суша без победа и фаворизиране на по-агресивните колоездачи ще предложи Тур дьо Франс през 2020 г. Около това мнение се обединиха колоездачните специалисти и състезателите след представянето на маршрута за 107-ата  Обиколка на Франция . Най-престижното състезание ще се проведе между 27 юни и 19 юли, като започва от Ница и свършва традиционно в Париж. Общата дистанция за 2020 г. е 3470 километра. Представеният маршрут в Пале де Конгре в Париж дава предимство на състезатели, сред които са двете френски надежди Тибо Пино и Жулиан Алафилип. През тази година Алафилип носеше жълтата фланелка в продължение на 14 дни, като сдаде лидерската позиция едва в 19-ия етап и в крайна сметка завърши пети. Пино спечели един от най-тежките етапи и мечтаеше за победа в Тура, но слезе от велосипеда в 19-ия етап заради контузия. Франция няма успех в Тура от 1985 г., когато Бернар Ино спечели за пети път. От тогава домакинската нация има девет подиума. До голяма степен шансът на френските колоездачи се допълва и от факта, че има само едно бягане по часовник през 2020 г., което дори завършва на изкачване. Маршрутът и ключовите етапи За втори път в историята си Тур дьо Франс ще  започне от Ница  след 1981 г. Градът на френската Ривиера ежегодно е домакин на престижната надпревара Париж-Ница, а Тура ще започне с два етапа в Ница. Състезанието през 2020 г. впечатлява с по-кратките етапи (само един е над 198 км) и фактът, че за пръв път от 1996 г. нито едно от митичните изкачвания Турмале, Алп д’Юез и Галибие не е включено. Началото ще даде шанс на спринтьорите да спорят за първото жълто трико, но вторият ден включва близо 4000 метра денивелация и четири изкачвания, последното от които е няколко километра преди финала. В първата седмица има два етапа, които завършват на изкачвания. Четвъртият предлага финал в ски курорта Орсиер Мерлет на 1825 метра надморска височина, а изкачването е дълго 7.1 км със среден наклон 6.7%. Шестият етап е дълъг 191 км и завършва на обсерваторията Айгуал. До първия почивен ден има поредица от още два тежки етапа. Осмият и деветият са с денивелация от 3600 и 3500 метра, предлагат няколко тежки изкачвания в Пиренеите и завършват след спускания. Втората седмица включва два равнинни етапа и един за откъснала се група преди да се стигне до 13-ия етап. Той е дълъг 191 км с 4400 метра денивелация, а в последните 16 километра има две изкачвания в серия - Кол де Нерон (3.8 км със среден наклон 9.1%) и финал на Пас де Пейрол (5.4 км с 8.1%). В 15-ия етап колоната ще има три тежки изкачвания, а финалът е на Гран Коломбие (17.4 км със 7.1%) в планинския масив Жура. Решителната трета седмица започва на 14 юли в Деня на Бастилията с етап от 164 км, в който няма равно. Ден по-късно е кралският етап, който ще бъде в Алпите. Той включва 168 км, в който има и две височини над 2000 метра - Кол де Мадлен (2000 м, 17.1 км с 8.4%) и непознатата за Тура Кол де ла Лозе (21.5 км със 7.8%). Тя е над ски курорта Мерибел и ще бъде един от най-високите финали в Тура - 2304 метра. През 2020 г. Обиколката на Франция ще включва и пътища без асфалт, които ще бъдат в 18-ия етап на Плато дьо Глиер. Етапът включва пет изкачвания. Финалната битка ще бъде в 20-ия етап, който е и единственото бягане по часовник. Дължината му е 36 км, но не дава предимство на часовникарите, защото във финала се изкачва Ла Планш де Бей Фий (5.9 км с 8.5% среден наклон и максимален 22%). Най-трудният Тур за контролиране Тур дьо Франс през 2020 г. ще бъде ориентиран към универсалните колоездачи и ще бъде труден за контролиране. Такова мнение изрази мениджърът на \"Инеос\" сър Дейвид Брейлсфорд, който беше на представянето на маршрута. Британският тим спечели Тура шест пъти в последните седем години, а в последните три години го направи с трима различни колоездачи - Крис Фрум (2017 г.), Герант Томас (2018) и  Еган Бернал  (2019). От \"Инеос\" още не бързат да разкриват дали и тримата ще карат заедно в Тура през 2020. Засега Фрум изяви желание да се бори за пета титла от надпреварата, въпреки че  през юни счупи бедрена кост  и получи много тежки контузии. \"Дори да бъда на старта в Ница ще бъде невероятно постижение. Имам огромно желание да спечеля отново и това ме мотивира. Голямата ми цел през 2020 г. ще бъде точно Тура\", каза Фрум в Париж. Според британеца това е най-трудният маршрут на Тура за последните шест години.      По всяка вероятност той ще дели лидерската отговорност заедно с Бернал. \"За мен това не е проблем. Тази година отново не бях самостоятелен лидер, но спечелих. Мисля, че маршрутът е интересен и е за добрите катерачи. Също така изкачванията са много стръмни\", каза колумбиецът. \"Това е Тур, който ми пасва, но не само на мен. Мисля, че Еган Бернал също много се радва, че има един часовник. Ще бъде интересно състезание, защото има изкачвания постоянно. Всеки ден може да се случва нещо\", каза Тибо Пино, който има подиум от 2014 г. Сънародникът му Жулиан Алафилип, който преди 2019 г. никога не се беше борил за генерално класиране, също хареса маршрута за следващата година. Колоездачът на \"Декьонинк Куикстеп\" загатна, че вероятно ще бъде на старта и през 2020 г. \"Хубаво е, че има етапи в Централния масив и ще минем близо до моя дом. Много от етапите ми пасват, маршрутът е хубав, но за момента е трудно да се говори с подробности\", каза Алафилип пред репортери.", "date": "2019.10.15", "title": "Тур дьо Франс ще включва само едно бягане по часовник през 2020 г."}
{"url": "https://www.dnevnik.bg/politika/2019/10/15/3977173_boiko_borisov_operaciiata_v_bfs_e_planirana_dogovariat/", "text": "Операцията на Главна дирекция \"Борба с организираната престъпност\" (ГДБОП) е планирана няколко дни преди мача с Англия, обясни премиерът Бойко Борисов за  нахлуването на спецполицаите в базата на Българския футболен съюз (БФС) в \"Бояна\" , съобщи Би Ти Ви. Тази сутрин той поиска  оставката на президента на централата Борислав Михайлов  след унизителната загуба с 0:6 от Англия и расистките скандали по трибуните. Часове по-късно бившият капитан на националния отбор напусна поста след близо 14-годишно управление. \"Това си е работата на БФС. Аз не съм се стремял към оставката. Аз казах какво спираме да правим, за да не каже някой, че се мешаме в работата на футболния съюз\", заяви Борисов в Шумен. \"Преди известно време ние говорихме именно за респект, за чистота на взимане на съдийски решения, за ненамесата в работата им. За съжаление те не се вслушаха и мислеха, че с колегите, които се срещахме и ги предупредихме, си правим евтин пиар. Исках да съм ги предупредил, за да не може след това някой от ФИФА и УЕФА да ми прави забележки. Те не се съобразиха и това, което службите ми докладваха сутринта, просто съвпаднаха няколко неща заедно. Операцията беше планирана няколко дни преди вчерашния мач. Не е моя работа да коментирам. Има съдии и тече вече дело\", каза премиерът. Той посочи и характера на получените скандали. \"Това, което се прави на територията на страната и не се спазват законите, договарят мачове или договорят съдии за мачове, няма да ги търпим. Това е реакцията днес след дълго време вършена работа от полицията, ГДБОП и НАП\". Борисов коментира и острите реакции в Англия за маймунските звуци и нацистките поздрави от български фенове. \"Разпоредих на външния министър Захариева да извика английския посланик и да му предаде, че ние в никакъв случай не сме съгласни България да бъде слагана под този знаменател. Техните фенове подмятаха банани на най-добрите футболисти в света. Не ние сме го измислили от това. Срамуваме се от тези няколко човека. Не може да допуснем във Великобритания медии да коментират по този начин България. В българските отбори със сигурност има повече цветнокожи футболисти, отколкото на Острова. В нашия национален отбор имаше трима тъмнокожи футболисти и в техния имаше трима. Какъв расизъм? Дават ни оценка, които са доказани в расизма си. Нашата реакция е много принципна. Абсолютно сме за респекта и никога не сме били расисти. Ние сме спасили евреите, когато другите са ги горили в пещ. Какви расисти?\", попита Борисов. \"Ние изтърпяхме два дни англичаните, които какво ли не правиха. Ние не дадохме оценка на английската нация. Имаме прекрасни отношения с Великобритания. Никой не трябва да ни нарича животни. Тогава се възпламеняваме ние с право\", завърши министър-председателят.", "date": "2019.10.15", "title": "Бойко Борисов: Операцията в БФС е планирана, договарят се мачове и съдии"}
{"url": "https://www.dnevnik.bg/politika/2019/10/15/3977177_prezidentut_se_sreshtnaha_s_pochetnite_konsuli_na/", "text": "На среща с 71 почетни консули, представляващи България в 45 държави президентът Румен Радев посочи защитата на правата и инициативите на българските граждани и общности в чужбина като основен приоритет в работата им. По думите му това е особено важно за страните, в които няма българско дипломатическо представителство и където българите могат да разчитат единствено на своите почетни консули, съобщи прессекретариата на държавния глава. Като важен принос към българската кауза по света Румен Радев определи дейността на почетните консули за икономическите, инвестиционните и търговските връзки, както и за запазването на националните културни и духовни традиции на българите зад граница. \"Високо ценим подкрепата ви за българските детски градини, училища, дружества и църковни настоятелства, за различните инициативи и прояви на нашите сънародници по български национални поводи\", заяви Румен Радев.", "date": "2019.10.15", "title": "Президентът се срещна с почетните консули на България"}
{"url": "https://www.dnevnik.bg/photos/2019/10/15/3977032_fotogaleriia_svetovnite_snimki_na_denia_15_oktomvri/", "text": "Жени, облечени като вещици, гребат по залез край Флорида Кийс, близо до Маратон, Флорида, САЩ.", "date": "2019.10.15", "title": "Фотогалерия: Световните снимки на деня 15 октомври 2019 г."}
