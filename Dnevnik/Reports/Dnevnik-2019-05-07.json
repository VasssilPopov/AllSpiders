{"url": "https://www.dnevnik.bg/sport/2019/05/07/3464501_livurpul_vuzkrusna_s_velik_obrat_sreshtu_barselona_i_e/", "text": "Ливърпул\" постигна незабравим, мечтан обрат срещу \"Барселона\" и е на финала в Шампионската лига. Червените победиха с 4:0 на \"Анфийлд\" и заличиха  загубата с 0:3 от първата среща . Макар да бяха без Мохамед Салах и Роберто Фирмино те изиграха много силен мач. Повярваха в мечтата си и я постигнаха, за да стигнат до финала за втора поредна година. Дивок Ориги и Жоржиньо Вайналдум вкараха по два гола за историческия триумф на \"Ливърпул\". Великият обрат продължи традицията и червените отново отстраниха \"Барселона\" в преките елиминации в евротурнирите, което става за трети път от три дуела. Във втори пореден сезон \"Барселона\" изживя шока да отпадне, след като е спечелил с три гола разлика първата среща. Преди година каталунците приключиха в четвъртфиналите след поражение с 0:3 срещу \"Рома\" в Рим. Ролите от първия мач се размениха и този път \"Барселона\" беше отборът, който създаде положения, но не успя да вкара. \"Ливърпул\" улови своите мигове и заслужи празника си. Двубоят започна по мечтан начин за \"Ливърпул\", който поведе още в седмата минута. Тогава Джордан Хендерсън получи в наказателното поле и стреля, а след спасяване на Марк Андре тер Стеген топката попадна в Дивок Ориги, който отблизо вкара. Ранният гол донесе въодушевление за червените, които притиснаха съперника и набързо създадоха притеснения за \"Барселона\". Най-напред Садио Мане поиска дузпа, след като падна в наказателното поле. След това домакините не успяха да се възползват от разсеяно връщане към Тер Стеген. \"Барселона\" съумя да отговори със силни минути и беше на крачка от много важен гол на чужд терен. В 14-ата минута Лионел Меси получи пред вратата и стреля много добре, но Алисон спаси. Секунди по-късно аржентинската звезда получи отлично подаване от Жорди Алба в наказателното поле, но се забави и защитата се справи. В 18-ата минута Филипе Коутиньо излезе в добро положение и стреля по земя, а Алисон спаси. Пет по-късно Андрю Робъртсън стреля мощно, като затрудни Тер Стеген, но стражът се справи. Малко преди почивката отново той отправи далечен удар, а топката срещна Артуро Ридал и излезе в ъглов удар. В добавеното време \"Барселона\" имаше две възможности - първо Меси стреля покрай гредата, а след това той изведе чудесно Алба в наказателното поле, но Алисон спаси. Луис Суарес беше близо до гол за \"Барселона\", като беше спрян от Тер Стеген в 51-ата минута. Три по-късно \"Ливърпул\" увеличи преднината си, след като след подаване от дясно Жоржиньо Вайналдум засече във вратата. Секунди бяха нужни на червените да продължат подвига си. Джердан Шакири центрира от ляво и отново Вайналдум вкара - този път с глава. В 68-ата Меси овладя подаване в наказателното поле и стреля силно от малък ъгъл, но Алисон спаси. Кулминацията дойде в 71-ата минута. Тогава Трент Алекзандър-Арнолд изпълни хитро ъглов удар, докато футболистите на \"Барселона\" бяха разсеяни и Ориги засече във вратата за 4:0. До края испанският шампион не успя да намери отговор.", "date": "2019.05.07", "title": "\"Ливърпул\" възкръсна с велик обрат срещу \"Барселона\" и е на финал"}
{"url": "https://www.dnevnik.bg/sport/2019/05/07/3452723_snimka_na_denia_medal_na_svobodata_ot_trump_za_taigur/", "text": "Голфърът Тайгър Уудс беше отличен с \"Медал на свободата\" от президента на САЩ Доналд Тръмп. Спортистът получи най-високото държавно отличие в страната, връчвано на граждани, за  .", "date": "2019.05.07", "title": "Снимка на деня: \"Медал на свободата\" от Тръмп за Тайгър Уудс"}
{"url": "https://www.dnevnik.bg/sport/2019/05/07/3452748_vereia_e_izvaden_ot_purva_liga/", "text": "Последният в класирането на Първа лига \"Верея\" е изваден от елита на българския футбол. Дисциплинарната комисия към БФС обяви, че отборът отива във Втора лига след сигнали за уговаряне на мачове и заради \"предотвратяването на уговаряне на манипулативни резултати\". Клубът има седемдневен срок да обжалва пред Апелативната комисия на БФС, обявиха от пресслужбата на съюза пред \"Дневник\". От футболния съюз посочват, че от УЕФА са дошли сигнали за опити за манипулиране на футболни срещи. \"Допълнително БФС получи сигнали от интегрити офиса на УЕФА за нерегламентирано  , свързвани с международни синдикати за манипулиране на футболни срещи в Европа и света, както и граждани на бившата ОНД, разследвани за манипулиране на футболни срещи на местно ниво\", се казва в информацията. Според експертните комисии към футболния съюз \"наказанието е справедливо с оглед   и защита на авторитета на българския футбол както на национално ниво, така и към международните организации, ръководещи европейския футбол\". Цитира се и чл. 46, ал. 7 от дисциплинарния правилник, който гласи: \" В началото на 2019 г. \"Верея\" претърпя огромна промяна, като отборът беше изпълнен с чужденци. Тогава  изненадващо съставът стигна до нулево равенство срещу \"Лудогорец\" , като това беше едва шестата му точка от началото на сезона. Впоследствие  \"Верея\" беше глобен с 10 000 лева  заради съмнения за уреждане на мачове. Тогава от клуба заявиха, че  в основата са били резултатите от мачове срещу \"Славия\", \"Берое\" и ЦСКА . Футболният съюз допълва, че въпреки предприетите мерки и глобите са продължили да идват сигнали за \"дейност с цел потенциална манипулация на резултати,   и администриращите го органи\". БФС посочва, че всички материали, касаещи нерегламентирано финансиране на \"Верея\", както и други получени данни, са предоставени на прокуратурата. Футболният съюз изразява готовност да сътрудничи на държавните институции за разрешаването на случая.", "date": "2019.05.07", "title": "\"Верея\" е изваден от Първа лига след сигнали за уговорени мачове"}
{"url": "https://www.dnevnik.bg/skorost/2019/05/07/3452759_avtomobil_blusna_chetirima_tiineidjuri_i_padna_v_reka/", "text": "Автомобил блъсна четирима пешеходци днес по обяд в София, след което падна в коритото на минаваща под пътя река \"Перловска\", съобщиха днес от МВР. Инцидентът стана на кръстовището на булевард \"Владимир Вазов\" и улица \"Васил Кънчев\" (в близост до стадион \"Георги Аспарухов\"), а сигналът е получен малко преди 14 часа. Състоянието на ранените По първоначална информация на полицията водач на лек автомобил е загубил контрол над колата и е ударил тийнейджъри, които са били на тротоара и са на възраст между 15 и 17 години, след което пада в канала. Пострадали са три момичета и едно момче. Водачът на колата и неговата спътничка са без наранявания. Според \"Нова телевизия\" две от момичетата са паднали от моста в бетонното корито и това е станало причина за допълнителни травми. Пред Би Ти Ви директорът на \"Пирогов\" професор Асен Балтов каза, че момче и момиче са по-тежко пострадали. На момчето предстои операция вероятно още днес, заради сериозна травма на глезена и капачката на коляното. Пред дошлите на мястото журналисти водачът на автомобила обясни, че е пътувал по бул. \"Владимир Вазов\" в посока бул. \"Ботевградско шосе\", влязъл е на кръстовището на зелено, но е бил засечен от минал на червено автомобил. Според него скоростта му е била 50-60 км/ч, а при опита да избегне катастрофата, е изгубил контрол над своята кола. От МВР съобщиха, че работят по всички версии за инцидента. Фотографът от агенция lap.bg Любомир Асенов пусна в профила си във \"Фейсбук\" видео от ваденото на колата от коритото на реката, което \"Дневник\" публикува с негово позволение.", "date": "2019.05.07", "title": "Автомобил блъсна четирима тийнейджъри и падна в река в София (обобщение и видео)"}
{"url": "https://www.dnevnik.bg/biznes/2019/05/07/3452761_durjavata_shte_podpomogne_i_neregistriranite_stopani/", "text": "Държавата ще подпомогне финансови нерегистрираните стопани за щетите от градушката. Това заяви земеделският министър Румен Порожанов, съобщава пресцентърът на Министерството на земеделието и храните. Той заедно със зам.-министър Атанас Добрев и изпълнителният директор на Държавен фонд \"Земеделие\" Живко Живков посетиха засегнатия от бедствието район на село Българене и направиха оглед на място на пострадалите от градушката ниви и селски дворове. Вчера унищожителна градушка съсипа реколтата в Плевенско и Ловешко. Най-големи са щетите в селото. Вече е сформирана и комисия към областната и общинската служба \"Земеделие\", която описва и оценява щетите на място. Стопаните ще бъдат компенсирани в две направления по съкратена процедура. Регистрираните земеделски производители ще бъдат подпомогнати по линия на държавната помощ за компенсиране на разходите, причинени от неблагоприятни климатични събития. Те ще получат финансова подкрепа в размер на 80% от направените разходи. По второто направление ще се подпомогнат малките нерегистрирани стопани с унищожена продукция в дворовете и градините. За тях ще бъде предоставено подпомагане по линия на държавната помощ \"де минимис\" на база на оценката на щетите. Тези стопани ще подават документи при кмета в общината.", "date": "2019.05.07", "title": "Държавата ще подпомогне и нерегистрираните стопани за щетите от градушката"}
{"url": "https://www.dnevnik.bg/evropa/2019/05/07/3452763_es_triabvashe_da_reagira_na_lujite_predi_referenduma/", "text": "Европейският съюз сгреши като запази мълчание през 2016 г. по време на кампанията преди референдума за Брекзит и трябваше да коригира \"лъжите\", разпространявани от привържениците на напускането, заяви председателят на Европейската комисия Жан-Клод Юнкер, цитиран от \"Ройтерс\". \"Беше грешка да не се намесим, защото можехме да сме единствените, разрушили лъжите, които се разпространяваха\", каза Юнкер по време на пресконференция в Брюксел. \"Беше грешка да мълчим във важен момент\", посочи още той, като допълни, че висшите евроинституции са следвали съвета на бившия британски премиер Дейвид Камерън, който отправи предупреждение срещу намесата във вътрешните работи на Обединеното кралство. Неприемливи сравнения Юнкер освен това каза, че е \"напълно неприемливо\" свързването на председателя на Европейскя съвет Доналд Туск с Йосиф Сталин и Адолф Хитлер, както бе наравено по полска телевизия. Туск, бивш полски премиер и съперник на управляващата в момента националистка партия \"Право и справедливост\", миналата седмица изнесе реч в столицата Варшава, отправяйки остри критики към правителството. Той каза на управляващите евроскептици да спрат да нарушават върховенството на закона и полската конституция. Това се случи на фона на спекулации, че Туск обмисля да се завърне в полската политика, след като свърши мандатът му в Европейския съвет в края на ноември. Полската държавна телевизия реагира с клип, представящ Туск като политик, който преследва германски, а не полски национални интереси. До него в клипа бяха включени снимки на Сталин и Хитлер. Доверие в Тръмп Юнкер изрази мнение, че на президента Доналд Тръмп може да се вярва за търговските отношения между ЕС и САЩ и че китайско-американският търговски кофликт трябва да бъде решен скоро, за да се възстанови доверието на инвеститорите. Той посочи, че от срещата му с Тръмп във Вашингтон  през юли миналата година  нищо не се е променило в трансатлантическите търговски отношения. Според него голяма част от световните икономически проблеми са свързани с търговското напрежение между Пекин и Вашингтон. \"Ако инвеститорите нямат усещането, че този проблем може да се реши скоро, тогава желанието за инвестиции от двете страни на Атлантика и по света отслабва\", допълни Юнкер. Орбан, Полша, популиститите На пресконференцията, прдължила близо час, той коментира и други въпроси. \"Горд съм, че успяхме да задържим Гърция в еврозоната. Гърците, особено по-бедните, показаха устойчивост\", подчерта Юнкер, цитиран от БТА. \"Научих от интервю на унгарския премиер Виктор Орбан, че сме в добри отношения. Орбан винаги ме изненадва - казва, че било грешка да приемам поста на председател на ЕК заради британската съпротива навремето. Той не биваше да бъде избиран от унгарците\", заяви Юнкер. \"Полша има място в сърцето на Европа, движението \"Солидарност\" възникна там и това не трябва да се забравя. Макар да имаме различия с полското правителство, все някога ще успеем да решим откритите въпроси. Европа е изградена от хората, а не от правителствата\", посочи председателят на Еврокомисията. \"Трябва да преборим популистите и екстремистите, но не с лични нападки. Броят на подобни нападки нараства и това е нещо ново. Трябва да се борим с действия, да кажем на европейците, че имат основания за надежда и не много поводи за тревоги\", обобщи Юнкер. Възходът на националистите и популистите не би трябвало да се обяснява само с недоволството от Европа, а и с неуспехите от национални политики, коментира той. Юнкер предрече, че Европейският съвет няма да може да избере за негов наследник някой, който не е бил превратилено водещ кандидат за поста. Трябва да решим въпросите, които наистина имат значение на европейско равнище. Няма да успеем, ако искаме да се занимаваме с всичко, посочи Юнкер. Той заяви, че не изключва възможността за промяна на европейските договори, но настоя, че и с действащите текстове може да се постигнат много промени, ако има воля.", "date": "2019.05.07", "title": "ЕС трябваше да реагира на лъжите преди референдума за Брекзит, каза Юнкер"}
{"url": "https://www.dnevnik.bg/bulgaria/2019/05/07/3452767_vuprosut_dali_peevski_jivee_v_bulgariia_stigna_do/", "text": "Върховният административен съд (ВАС) ще се произнесе във вторник до края на работния ден по  жалбата на сдружение \"БОЕЦ\"  срещу решение на Централната избирателна комисия (ЦИК), с което комисията посочва, че  няма основание кандидатът  за евродепутат Делян Пеевски да бъде заличен от листата на ДПС. Основанието, на което бе поискано заличаването му в началото на май, беше, че не живее на адреса си в България, а от месеци е в чужбина. Изискването на Изборния кодекс е той да има постоянен и настоящ адрес в България от поне 6 месеца. От ЦИК са проверили декларация, подадена от Пеевски, и са направили справка в Главна дирекция \"Гражданска регистрация и административно обслужване\" (ГРАО). Тя показва, че Делян Пеевски има постоянен и настоящ адрес в България и съответно отговаря на изискванията. \"БОЕЦ\" обжалва решението и представи във ВАС 11 документа, сред които справки и журналистичеко разследване на \"Биволъ\". В сайта са публикувани подробни разпечатки с  данни и информация за полетите  на Пеевски до Дубай от 2016 до 2018 г., броят и датите, на които е купил билети. Впечатление прави, че повечето от полетите са в работни дни, в които заседава Народното събрание. Адвокат Николай Хаджигенов, който представлява сдружението, поиска съдът да не гледа формално на процедурата, а да изиска служебно тези и други документи от Гранична полиция, Агенция \"Митници\", летищата, както и от външното министерство на Обединените арабски емирства (ОАЕ) за пътуванията на Пеевски. От \"БОЕЦ\" искат специална справка от министерството на външните работи на ОАЕ, тъй като е страна извън Европейския съюз. Освен това, адвокат Хаджигенов обясни, че, ако има изрядна виза за постоянно пребиваване, Пеевски е данъчно задължено лице там. От ЦИК възразиха, защото законът не се интересува от фактическото местоположение на кандидатите за евродепутати. Освен това, според ЦИК, процедурата и сроковете за решението са спазени и няма основание за отмяна. Пеевски, очаквано, не се яви лично в съда за днешното заседание. Не беше представляван и от адвокат. ВАС отказа да събира нови доказателства и да изисква справки за това дали Пеевски е пътувал и къде. \"Имаме информация за десетки негови пътувания до Дубай и не е ясно дали изобщо живее в България, в каква част от времето е тук и в каква – там. Видяхте, че и днес го няма, и адвокат няма. В същото време вече сме в кампания. А това потвърждава нашата теза, че този човек не живее в България. Абсолютно нормално е всеки един кандидат за депутат да бъде на територията на страната, за да може да се среща със своите избиратели\", обясни пред журналисти след края на заседанието председателят на \"БОЕЦ\" Георги Георгиев. \"Нашата жалба е срещу решението на ЦИК, които формално отказват да извършат реална проверка по същество по нашия сигнал. Вярваме, че съдът ще разпореди на ЦИК да бъдат извършени всички действия, за да се установи дали живее в България или, ако не живее, да го заличи от листата на ДПС. Няма как да имаме законни избори, ако нямаме законни кандидати. Според действията на ЦИК можем да направим извод, че по някакъв начин защитава определен кандидат, в случая Пеевски\", каза още Георгиев. Той обясни, че към жалбата са приложени и няколко видеоматериала. \"Записани са от \"БОЕЦ\" при посещението ни в хотел \"Берлин\", където е обществено известно, че живее той. Нямаше го там и ни беше обяснено, че не живее там и няма нищо общо с него. Приложили сме и видеоматериал от посещение в централата на ДПС, където поискахме да се срещнем с него, но ни казаха, че не е там и нямат информация за негови адреси и местонахождение. Ние от две години не можем да се срещнем с него като народен представител\", посочи Георгиев. \"Има и морален въпрос – как човек, който е народен представител и депутат в нашето Народно събрание, който не е стъпвал на работа, има претенцията и наглостта да се кандидатира за европейски депутат. Защото има една малка разлика. Имаме 240 депутата и ако от тях 10-20 решат да не ходят на работа, има още над 200, които може би биха свършили и тяхната работа. Но в Европейския парламент имаме 16-17 места и ако те решат да не ходят на работа, ние оставаме непредставени\", допълни председателят на сдружението. Адвокат Николай Хаджигенов каза, че европейските съдилища всеки път упрекват българските, че се прилага формален подход и това личи най-често по делата около избори. \"Могат да съберат доказателства, те са елементарни за доказване. Наличието на адресна регистрация е просто лист хартия и нищо не доказва. Не е необходимо да има промяна в закона – съдът може и трябва да събере доказателства\", категоричен е юристът. \"През 2015 г. на кметски избори в Долна Баня се прави проверка и се отива на мястото на адресната регистрация. Там обаче има схлупена барака, в която очевидно не живее никой. Ние се опитваме да направим абсолютно същото – със законни средства да докажем, че Делян Пеевски не е в България. Всички ние знаем, че има чадър над Пеевски\", добави Хаджигенов. Делян Пеевски бе кандидат за евродепутат на изборите през 2014 г. - година след неуспешния опит да оглави ДАНС, който предизвика масови и дълги протести. Тогава той се самоопредели като един успял човек на 33 г. След това бе избран за евродепутат, но се отказа да бъде представител в Европейския парламент (ЕП). Имаше информации, че Алиансът на либералите и демократите в Европа, към който ДПС принадлежи, е реагирал срещу кандидатурата му. И в момента Пеевски е депутат от ДПС, но не ходи на работа. Вносител е на два закона - за банковата несъстоятелност и за медиите. След разрива с банкера Цветан Василев и фалита на КТБ той постепенно разкри собствеността си в няколко медии - \"Монитор\", \"Телеграф\", \"Политика\", \"Меридиан мач\", \"Борба\". Миналата есен обяви, че ще прехвърли медийния си бизнес на фондация, но ще помага материално. В последния доклад на \"Репортери без граници\" Пеевски е определен като \"най-яркото въплъщение\" на \"съюзяването между медии, политици и олигарси в България\".", "date": "2019.05.07", "title": "Въпросът дали Пеевски живее в България стигна до Върховния съд"}
{"url": "https://www.dnevnik.bg/kultura/2019/05/07/3452665_iozef_kudelka_prez_1968_g_rusnacite_ne_iskaha_da_kajat/", "text": "Ако може да се каже, че има  фотограф на Пражката пролет, това е Йозеф Куделка.  През 1968 г. бившият инженер заснема окупацията на Чехословакия от армиите на Варшавския договор. По-късно снимките са изнесени от страната и са публикувани в \"Сънди таймс\", а през 1970 г. Куделка излиза зад граница и така започва периодът му на изгнаничество. На тази тема е и неговата изложба, която ще бъде открита   в Софийската градска художествена галерия. Нейното заглавие е  \"Изгнания\"  и тя  . \"Никога не съм си мислел, че чехите за една нощ са способни така да се променят. Това, което се случи, беше едно чудо\", коментира Куделка събитията от 1968 г. на пресконференция днес в галерията. За него случилото се в Прага е дало възможност на чехите да станат нещо различно от това, което са били дотогава. \"Малка страна сме и малко пъти сме се държали достойно и мисля, че чехите не трябва да забравят, че един път в историята си са се държали достойно\", каза пред медиите той. \"Всички имахме само един неприятел и това беше руската армия. Всичко друго оставаше на втори план\", допълни разказа си той. Куделка смята, че в хода на времето фотографиите от Прага са се наситили с различен от първоначалния смисъл. \"Отначало те бяха просто документи на това, което се случи в Чехословакия. Защото руснаците не искаха да кажат истината. Те бяха публикувани една година след събитието и станаха новина\", отбеляза той. Докато днес показват \"как един народ иска да извоюва свободата си, а друг иска да му я отнеме\". Но според него в тях са запечатани и човешки същества - просто едните от тях държат \"Калашников\", а другите - не. След като напуска Чехословакия, Куделка пътува из цяла Европа и не спира да снима. \"Фотографията ми осигури свобода\", казва той. Изкуството го прави както изгнаник, така и гражданин на света. Но го освобождава и в по-прагматичен аспект. \"Като инженер отговарях за 80-ина души. Това е голяма отговорност. А сега единственият ми шеф е фотоапаратът\", усмихва се той. По какъв начин Куделка създава знаменитите си фотографии? Отново чрез свобода. Той признава, че не планира какво ще заснеме. Това не означава, че се осланя изцяло на случайността, въпреки че фотографията е \"единственото изкуство, в което можеш да постигнеш майсторско изпълнение случайно.\" Куделка се осланя на момента, но мисли внимателно в момента на заснемането на кадъра. За него добрата снимка е тази, която може да каже различни неща на различните хора. А ако фотографът има да каже нещо, най-подходящо е това да стане в книга. \"За съжаление няма много подобни книги\", коментира той. Въпреки че е на 81 години, Куделка не е консервативен и цени дигиталната фотография, защото във формата, в който работи (панорамни снимки), с една лента може да заснеме едва четири кадъра. \"Днес не трябва да прося пари, за да се снабдявам с ленти. Мисля, че живея във време на огромен технологически прогрес във фотографията и мога спокойно да кажа: да живее дигиталната фотография!\", казва той на френски, като \"революционно\" вдига юмрука си във въздуха. А какво може да каже за разликата между Изтока и Запада? \"По-трудно ми беше да съхраня свободата си на Запад, отколкото в Чехословакия. При нас липсваше политическа свобода, но отсъстваше и свободата да правиш пари. Сега някои хора, които се държаха много добре в комунистическия период, много се промениха, защото получиха възможност да печелят пари\", завършва той. В момента Куделка живее между Франция и Прага и продължава неуморно да работи. А по отношение на Чехия чувства, че е останал вътрешен изгнаник.", "date": "2019.05.07", "title": "Йозеф Куделка: През 1968 г. руснаците не искаха да кажат истината за Прага"}
{"url": "https://www.dnevnik.bg/sviat/2019/05/07/3452812_polsha_arestuva_lgbt_aktivistka_zaradi_kolaj_vurhu/", "text": "В Полша днес ще се състоят протести по повод ареста на правозащитна активистка, поставила цветовете на дъгата - символ на общността ЛГБТ - върху ореола на Дева Мария от почитана от полските католици икона \"Божията майка от Ченстохова\", предаде агенция \"Асошиейтед прес\". Министърът на вътрешните работи Йоахим Бруджински написа в \"Туитър\", че жената е била задържана вчера в централния град Плоцк и към нея ще бъдат предявени обвинения в светотатство. Наказателният кодекс на Полша предвижда мерки като глоба, ограничаване на свободата или затвор до две години за лице, което накърнява публично религиозните чувства на други лица. Според полски медии задържаната е 51-годишната Елжбета Подлешна от движението \"Граждани на Полската република\". По думите на министъра жената е била следена от органите на реда няколко дни, но била в чужбина. При обиска във варшавското й жилище полицаи открили няколко десетки копия на хартия на ченстоховската икона с ореол в цветовете на движението ЛГБТ - лесбийски, гейове, бисексуални, транссексуални. През нощта на 26 срещу 27 април тя разлепяла въпросните плакати из Плоцк върху контейнери за смет и преносими тоалетни, твърдят властите. Хелзинкската фондация за правата на човека изрази становище, че действията на полските правоохранителни органи спрямо Елжбета Подлешна \"нарушават конституционния принцип за пропорционалност и правните норми на процесуалното право\".", "date": "2019.05.07", "title": "Полша арестува ЛГБТ активистка заради колаж върху икона"}
{"url": "https://www.dnevnik.bg/politika/2019/05/07/3452771_bsp_iska_otpusk_za_borisov_za_da_ne_polzva_durjaven/", "text": "Десет дни след  официалното начало на предизборната кампания за европейските избори на 26 май т.г.  БСП обяви, че премиерът Бойко Борисов не спира да използва държавен ресурс за провеждането ѝ, и настоя, излизайки в отпуск, той да се оттегли от поста си до вота. От \"Позитано\" 20 ще внесат сигнали в Централната избирателна комисия (ЦИК) и в Съвета за електронни медии - първият щял да бъде заради конфликт на интереси от страна на министър-председателя, а вторият - че медиите отразявали предизборната му кампания, без това да е упоменато. Повод за реакцията на социалистите е  днешното посещение на Бойко Борисов в Ямбол , при което той обеща утре Министерският съвет да отпусне 27 млн. лева за строящата се от години нова сграда на  многопрофилната болница \"Свети Панталеймон\" в града. Според червения депутат от Ямбол Кристиан Вигенин всички правителства на ГЕРБ са обещавали пари за болницата, но нищо не следвало от това. При приемането на последния бюджет социалистите искали да се отпуснат 12 млн. лева, но ГЕРБ били против, а сега Борисов обещавал двойно повече пари - по думите на Вигенин половината били за обекта, а другата, за да потънат. Социалистът изрази възмущение, че \"бившият комунист Борисов, обграден от други комунисти\", клеймял комунизма. Няколко дни преди посещението в Ямбол министър-председателят бе в Раковски, където обеща  държавата да финансира изграждането на околовръстното шосе на Пловдив . От Централната избирателна комисия коментираха пред \"Дневник\", че според разпоредбите само кандидатите - в случая за евродепутати, трябва да излязат в едномесечен отпуск. Темата за водената от премиера предизборна кампания бе коментирана на \"Позитано\" 20 след редовното вторнишко заседание на Изпълнителното бюро на БСП. Друга тема на пресконференцията бе информацията, че Европейската сметна палата ще направи проверка на пътищата, построени и ремонтирани със средства от европейските фондове в няколко държави, в т.ч. и България. Социалистите на няколко пъти искаха проверка на магистралите от Агенция \"Пътна инфраструктура\". Според председателя на предизборния щаб на БСП Георги Свиленски сега след т. нар. Апартаментгейт ще има и \"Магистралагейт\". Депутатите от \"БСП за България\" не участват в заседанията на парламента от средата на февруари, а според социалисти това е част от предизборната кампания. Утре е първото заседание на Народното събрание след великденската ваканция, като се очаква да бъде гласувана нова почивка - от една или две седмици преди изборите.", "date": "2019.05.07", "title": "БСП иска отпуск за Борисов, за да не ползва държавен ресурс за предизборната кампания"}
{"url": "https://www.dnevnik.bg/sport/2019/05/07/3452814_shte_bude_li_zasegnata_borbata_za_titlata_i_drugi/", "text": "Верея\"  е изваден от Първа лига  заради сигнали за уговаряне на футболни резултати и за нерегламентирано финансиране. БФС обяви решението на дисциплинарната комисия с уверението, че този ход ще помогне за \"предотвратяването на уговаряне на манипулативни резултати\". Клубът няколко пъти беше глобяван след сигнали за съмнителни мачове. Последва и крайната мярка - изхвърляне в по-долна дивизия. Изпращането на \"Верея\" във Втора лига буди въпроси. От пресслужбата на Българския футболен съюз (БФС) обясниха пред \"Дневник\", че за този сезон са получени сигнали за общо пет съмнителни мача с участието на \"Верея\". От УЕФА изпращат сигналите до експерта по почтеността към БФС, който предава към комисията \"Етика и феърплей\". Впоследствие Дисциплинарната комисия прилага правилника си. Този сезон  \"Верея\" два пъти беше наказван с глоби заради сигнали от УЕФА . На 3 май експертът по почтеността към БФС е получил нов сигнал, предава го по веригата и така се стига до решението за \"преместване в по-долна група\". Успоредно с това за последните 12 месеца са получени два сигнала за нерегламентирано финансиране на \"Верея\". Единият е свързан с китайски граждани, част от международни синдикати за манипулиране на футболни срещи в Европа и света, а другият - с граждани на бившата ОНД, разследвани за манипулиране на футболни срещи на местно ниво. От БФС обясниха, че клубът има право да обжалва пред Апелативната комисия, но в момента решението за изваждане от елита вече е ефективно. \"Верея\" игра по два пъти с отборите в челото по време на редовната част от сезона в Първа лига. Отборът от Стара Загора  изненадващо направи нулево равенство с \"Лудогорец\" в първия кръг за 2019 г . От БФС обясниха, че резултатите на състава от редовния сезон се запазват. Така се запазва и разликата от три точки между \"Лудогорец\" и ЦСКА. След серията колебливи мачове и резултати на отборите в челото червените продължават да са в борбата за върха. В събота ЦСКА приема \"Лудогорец\" на \"Българска армия\" в пряк спор за първото място. Запазват се и резултатите на \"Верея\" от мачовете от втората фаза на първенството. Там отборът допусна шест загуби и остана последен. Отборът обаче е изваден от баражите, където на 9 май трябваше да играе със \"Септември\". Това значи, че съставът от Стара Загора е сигурният изпаднал във Втора лига. \"Септември\" ще очаква победителя от дуела между \"Витоша\" и \"Дунав\", за да бъде определен отборът, който ще се спаси. Другите два ще играят плейофи за място в елита с втория и третия във Втора лига (за тези места спорят \"Арда\", \"Монтана\" и \"ЦСКА 1948\"). Изваждането на \"Верея\" дава предимство на \"Септември\", който отива директно на финала в спора за 11-ото място в класирането. Извън футболните санкции е възможно да има и по-тежки наказания. БФС е изпратил пълна документация по случая в Софийската градска прокуратура. \"Българският футболен съюз подчертава готовността си да сътрудничи на държавните институции за разрешаването на случая\", обявиха от БФС в сайта си. През лятото на 2016 г. \"Верея\" беше поканен в новосформираната Първа професионална футболна лига. Година по-късно съставът, воден тогава от Александър Томаш, беше на крачка от участие в Лига Европа. Отборът завърши на седмото място и по правилник \"предизвика\" третия \"Левски\" в спор за място в Лига Европа. \"Верея\"  стигна до дузпи на \"Георги Аспарухов\" , като имаше преднина срещу сините, но допусна обрат и загуби. Следващата година отборът дори влезе в шестицата, но там взе само точка в десетте си мача. Този сезон съставът остана без победа, само с шест равенства в 32 двубоя при голова разлика 13:81.", "date": "2019.05.07", "title": "Ще бъде ли засегната борбата за титлата и други въпроси след изхвърлянето на \"Верея\""}
{"url": "https://www.dnevnik.bg/evropa/2019/05/07/3452837_za_bulgariia_predstoi_stabilno_umeren_rastej_na/", "text": "Очакваме икономическият растеж на България да се възстанови, макар и с ограничения заради намаляващо търсене на чуждестранните ѝ пазари, недостиг на служители и охладени потребителски нагласи, обяви Европейската комисия. В пролетната прогноза за 27-те държави от Европейския съюз (без Великобритания), разпространена днес в Брюксел, се дават малко по-добри очаквания от зимната прогноза. Изчисленията показват очакван отчет за 2018 г. за растеж от 3.1% от БВП, което е по-слабо от постигнатото през предходните три години - 3.5% (2015), 3.9% (2016) и 3.8% (2017). Но за тази и следващата година очакванията са за леко подобряване на темпото до 3.3% и 3.4% от БВП. Износът ще се възстанови спрямо отстъплението от миналата година и ако няма външни ценови шокове, инфлацията ще се задържи в рамките на 2.6 - 1.8 процента. Обезценяването на лева е причинено основно от повишените цени на енергията през миналата година. През първото полугодие на 2019 г. инфлацията ще продължи да расте и заради оскъпените от лоша реколта храни и относителни повишени международни цени, смятат от Еврокомисията. Затова в края на 2019 г. прогнозата е тя да не надхвърли 2%. Заетостта би трябвало бавно да расте с по около 0.1% през всяка от трите години между 2018 и 2020 г. Така догодина прогнозата е безработицата да слезе под символичната граница от 5% и да намалее до 4.8% от трудоспособното население, което е почти два пъти по-малко от данните за 2015 г. (9.2%). Бюджетът ще продължи да отчита излишък, а публичният дълг - да намалява, като рисковете за растежа на икономиката са, общо взето, балансирани. Добрата новина е, казват авторите, че частното потребление може да се увеличава по-бързо от очакваното, стига да се подобри потребителското доверие и да продължи затягането на трудовия пазар, заради което работодателите се принуждават да предлагат по-високо възнаграждение в търсене на персонал. От друга страна, опасности носи евентуално рязко свиване на търсенето на основните за България експортни пазари.", "date": "2019.05.07", "title": "За България предстои стабилно умерен растеж на икономиката, обяви Еврокомисията"}
{"url": "https://www.dnevnik.bg/ot_vas/novini_ot_vas/2019/05/07/3452807_v_ruse_grajdani_zapulvat_dupki/", "text": "Дупки в Русе.", "date": "2019.05.07", "title": "В Русе граждани запълват дупки"}
{"url": "https://www.dnevnik.bg/biznes/finansi/2019/05/07/3452884_ikonomicheskiiat_rastej_e_dalech_ot_nujniia_za_da_se/", "text": "Икономическият растеж, отчетен през последните три години, може и да изглежда висок на фона на средния за страните от ЕС, но все още е далече от желаните нива, необходими за осигуряване на догонващо развитие. Това е един от основните изводи в Годишния доклад на Института за икономически изследвания (ИИИ) при БАН за икономическото развитие и политики в България за 2019 г., който беше представен днес. В документа се казва, че за да има по-осезаем растеж на доходите, което да доведе до намаляване на социалното напрежение, българската икономика следва да генерира минимум 5% ръст годишно. Ръководителят на екипа, писал доклада, доц. д-р Виктор Йоцов посочи, че ръстът на брутния вътрешен продукт (БВП) за 2018 г. е 3.1% и е над средния за страните от ЕС, но е и сред най-ниските измежду новите страни - членки на съюза. \"Независимо от, общо взето, положителните икономически перспективи, запазването на настоящите темпове на икономически растеж означава, че сближаването със средния доход на глава от населението на ЕС остава далече в бъдещето\", обобщи той. Изчисленията на икономистите на БАН сочат, че ако се запазят сегашните темпове на растеж, достигането на 75% от БВП на глава от населението от средното за Европа ще отнеме повече от 30 години, а за пълно изравняване ще са нужни 44 години. Тяхната прогнозата е, че през 2019 г. икономическият растеж леко ще се забави и евентуално може да продължи да расте по-осезаемо през следващата година. Инфлацията е здравословна Инфлация от порядъка на около 3% не е плашеща, дори е здравословна, смятат икономистите на БАН, защото трите поредни години на дефлация сериозно са повлияли на производителите в страната. В коментара си за финансовия сектор доц. д-р Виктор Йоцов посочи, че се забелязва тенденция на системно подценяване на приходната част на бюджета. Добрата новина обаче била, че се е сложил край на тенденцията на спад на приходите като дял от БВП. През 2018 г. е регистрирано увеличение при всички приходни показатели, особено при данъчните приходи, вследствие на увеличеното вътрешно потребление, увеличената активност на икономическите агенти и мерките на приходните администрации за подобряване на събираемостта и борбата с контрабандата. В същото време се забелязва, че структурата на данъчните приходи остава сравнително непроменена, като косвените данъци имат сериозен превес. \"Разликата ни с европейските държави е, че там преките и косвените данъци са почти изравнени\", заяви икономистът. Няма промяна в посоката на развитие на банковия сектор Анализът на банковия сектор показва, че той продължава да се развива във вече установената от последните години посока – печалбата в системата се увеличава, концентрацията нараства, а кредитната активност остава далече от предкризисните нива въпреки продължаващото понижение на лихвите и засилването на икономическата активност в страната. На фона на сдържаните нагласи на бизнеса, основен принос за нарастване на кредитната активност в корпоративния сегмент има запазването на кредитната политика на търговските банки, подчерта доц. д-р Григор Сарийски. По думите му акцентът на 2019 г. и следващите няколко години ще бъде присъединяването на България към банковия съюз и подготовката за включване в еврозоната. По отношение пазара на труда икономистите от БАН посочват, че вътрешните резерви за увеличаване броя на заетите са почти изчерпани, особено по линия на активиране на обезкуражените и общо на неактивните, които биха искали да работят. Наблюдава се физически недостиг на работна сила в някои райони при засилената сегментация на заетостта. Работодателското търсене също намалява активността си, заяви проф. д-р Победа Луканова, автор на тази глава от доклада. Освобождават се наети, които в минали периоди са привличани и задържани чрез по-високи заплати, добави тя. По думите й очакваната положителна инфлация и през следващите 3 години отново поставя изискването от обновени социални политики за защита на трудовите възнаграждения и доходите на населението. Структурните слабости на икономиката В частта на доклада, посветена на структурните дисбаланси и рискове за икономиката, се казва, че са налице определени структурни слабости на българската икономика, които до голяма степен са характерни за всички страни с догонващо развитие от Централна и Източна Европа и оказват влияние върху нейното състояние, независимо от влиянието на външните фактори Според доц. д-р Даниела Бобева от ИИИ при БАН ограничените инвестиции – местни и/или частни, преки чуждестранни инвестиции и инвестиционен кредит, не могат да бъдат напълно компенсирани от нискоефективните публични инвестиции, които в голямата си част зависят от притока на европейски средства, така че да осигурят достатъчно устойчива на циклични колебания вътрешна икономическа среда. И тъй като българската икономика достига потенциален растеж на много по-ниски равнища от предкризисния период, възможностите за преодоляване на забавянето в процеса на догонване на европейската икономика при текущата структура на икономиката са вече изчерпани.", "date": "2019.05.07", "title": "Икономическият растеж е далеч от нужния, за да се стигнат другите страни от ЕС, смятат от БАН"}
{"url": "https://www.dnevnik.bg/sviat/2019/05/07/3452885_papa_francisk_pohvali_makedoniia_za_putia_kum_es/", "text": "Папа Франциск благослови усилията на Северна Македония и други балкански държави да се присъединят към ЕС по време на десетчасовото си посещение в Скопие, писа агенция \"Ройтерс\". С решението да приеме името \"Северна Македония\" страната приключи десетилетен спор с Гърция и си отвори пътя за влизане в Евросъюза и НАТО. \"Надявам се, че тази интеграция ще се развие по ползотворен за целите Западни Балкани начин\", каза папата. В речта си на същото събитие обаче президентът Георги Иванов се оплака от процеса. \"Идвате в момент, в който македонското общество е дълбоко разделено, а македонската нация е тежко ранена от нарушените обещания, неизпълнените очаквания и намаляващото доверие в международната общност\", каза той. По думите на Иванов \"десетилетният блокаж\" по пътя към Европа е подкопал морала на обществото. Северна Македония все още не е получила дата за стартиране на преговорите за присъединяване към ЕС, но се очаква да влезе в НАТО идната година.", "date": "2019.05.07", "title": "Папа Франциск похвали Македония за пътя към ЕС, президентът се оплака"}
{"url": "https://www.dnevnik.bg/photos/2019/05/07/3429751_fotogaleriia_papa_francisk_za_mrunkashtite_kljukarite/", "text": "Апостолическото пътуване на папа Франциск в България, започнало на 5 май, приключва рано тази сутрин. То протече под мотото \"Мир на земята\". \"Дневник\" подбра най-интересните кадри от вчерашния втори ден, който папата прекара на българска земя.", "date": "2019.05.07", "title": "Фотогалерия: Папа Франциск за мрънкащите, клюкарите и за семейното разбирателство"}
{"url": "https://www.dnevnik.bg/evropa/novini_ot_es/2019/05/07/3429819_evropeiski_oditori_shte_proveriat_kak_se_harchat/", "text": "Европейската сметна палата обяви, че започва одит на финансирането от ЕС на мрежата от пътища, свързваща държавите членки и техните региони. Одиторите ще разгледат дали действията на Европейската комисия и отпуснатите средства осигуряват напредък на държавите членки към навременно завършване на мрежата и по-добра свързаност за гражданите, съобщи институцията. Между 2007 и 2020 г. отделеното еврофинансиране за пътна свързаност на държавите и регионите им възлиза на 82 млрд. евро като половината е дадена за изграждане на основната мрежа. Основните бенефициенти на това финансиране са централно- и източноевропейските държави членки. Проверката ще обхване България, Чехия, Полша и Испания. През 90-те години Европейската комисия си поставя за цел да разработи трансевропейска транспортна мрежа (TEN-T), която включва и пътна инфраструктура. Идеята е до 2030 г. да бъдат завършени девет основни коридора с дължина около 40 000 км от Балтийско море до Атлантика и от Скандинавия до Средиземноморието. До 2050 г. пък е срокът за осигуряване на достъпност и свързаност на всички региони в Европа. Едновременно с това държавите членки в Централна и Източна Европа не са добре обслужени от връзки изток-запад, нито са свързани помежду си, е установила Европейската сметна палата досега. \"В последните десетилетия финансирането от ЕС е помогнало да се подобрят транспортните връзки между държавите членки и техните региони, но в пътната мрежа все още съществуват пропуски, липсващи връзки и места с недостатъчен капацитет,\" заяви Джордже Пуфан, членът на Европейската сметна палата, който отговаря за одита. Той изрази опасение, че цялата основна мрежа на ЕС няма да бъде завършена навреме. Одиторите ще проверяват дали изграждането на основната мрежа за ЕС напредва и дали се спазват сроковете, както и дали тя се поддържа в добро състояние. Обект на проверката е и това дали самата Еврокомисия контролира спазването на сроковете и дали финансирането отива по предназначение. Очаква се одитният доклад да бъде публикуван в началото на 2020 г.", "date": "2019.05.07", "title": "Европейски одитори ще проверят как се харчат парите за пътища в България и още 3 страни"}
{"url": "https://www.dnevnik.bg/sport/2019/05/07/3429839_bezzub_livurpul_shte_tursi_chudo_sreshtu_barselona_na/", "text": "В отсъствието на ключови футболисти \"Ливърпул\" ще търси чудо в полуфиналния реванш от Шампионската лига срещу \"Барселона\". Тимът на Юрген Клоп има трудната задача да заличи изоставането си от три безответни гола, ако иска да участва във финала за втора поредна година. Преди седмица  магията на Лионел Меси покори \"Камп ноу\" . Звездата на \"Барселона\" отбеляза две попадения, като \"Ливърпул\" можеше да си тръгне с по-голямо изоставане, въпреки че червените стояха добре в голяма част от двубоя. Сега двата петкратни шампиони в най-престижния клубен турнир се вкопчват в нова битка. Със солидна преднина \"Барселона\" влиза спокойно в мача, докато англичаните ще се хвърлят за подвиг с всички сили... или поне с това, което им е останало. Шансовете на \"Ливърпул\" изглеждат минимални, след като отборът получи сериозен удар заради контузиите на двама основни футболисти в атака.  Звездата на тима Мохамед Салах  и нападателят Роберто Фирмино ще пропуснат сблъсъка. Египтянинът получи удар в главата при гостуването на \"Нюкасъл\", а бразилецът е с мускулна травма. \"Ситуацията с 0:3 очевидно не е такава, в която искаме да бъдем преди реванша. Двама от най-добрите нападатели в света не са на разположение и трябва да вкараме четири гола, за да продължим. Това не прави живота ни по-лесен, но ще опитаме, докато имаме 11 футболисти на терена\", каза Клоп в навечерието на мача. Германският специалист допълни: \"Трябва да си перфектен, за да ги победиш. Възможно е това да бъде последният ни мач в Шампионската игра за сезона, така че нека да го отпразнуваме подобаващо. Ако можем да го направим, ще бъде чудесно. Ако не стане, нека отпаднем по най-красивия начин\". От своя страна, треньорът на \"Барселона\" Ернесто Валверде заяви, че преднината от три гола не бива да успокоява възпитаниците му. Той призова футболистите му да останат концентрирани. \"Ще бъде грешка да мислим за резултата от миналата седмица. Трябва да играем сякаш това е финал. Ще бъде трудно, защото знаем, че феновете им стоят зад тях. Имат бързи играчи и понякога те поставят в неудобни ситуации. Искаме да имаме чувството за контрол. Без съмнение, че те ще ни атакуват, но трябва да останем фокусирани\", каза Валверде. Двата отбора ще се срещнат за десети път. В мачовете помежду им има пълно равенство, като \"Ливърпул\" и \"Барселона\" имат по три победи. \"Ливърпул\" никога не е губил у дома във фазата на полуфиналите. Червените имат осем победи и две равенства в мачовете си на \"Анфийлд\". Мърсисайдци са излезли победители в последните шест двойки, когато са били домакини в реванша. Последният голям обрат в Шампионската лига беше именно с участието на \"Барселона\". Преди две години каталунците сътвориха подвиг, като надвиха ПСЖ с 6:1 след загуба в първия мач с 0:4. Дали \"Ливърпул\" ще може да повтори този развой и да сътвори чудото или \"Барселона\" ще убие интригата рано и ни очаква протоколен реванш? Двата отбора играят от 22 ч., като мачът ще бъде предаван по MAX Sport 3.", "date": "2019.05.07", "title": "Беззъб \"Ливърпул\" ще търси чудо срещу \"Барселона\" на \"Анфийлд\""}
{"url": "https://www.dnevnik.bg/analizi/2019/05/07/3429542_chovek_se_uchi_da_obicha/", "text": "В Западна Европа децата спят като ангели, а на Балканите – като заклани, пише Дубравка Угрешич. Да не злоупотребяваме с обобщенията, у нас понякога спят и като къпани. Езикът запечатва отношението към определена действителност, това е нормално. Проблем се появява, когато някой поиска да се продължава със запечатването на запечатаното някога отношение и да не се приеме, че освен традиция има и развитие. Да, става дума за скандалите около Националната стратегия за детето 2019-2030 г. и за разпространяващото се като епидемия мнение, че държавата щяла да наруши вековната българската традиция във възпитанието на децата, като почне да ги отнема от родителите. Ще си позволя да се използвам като пример в този текст, тъй като децата ми са вече на 30 плюс, което ще рече, че спокойно мога да се причисля към традицията, дори към древната. Отгледана съм от баба и дядо до шестата ми година. Теорията на дядо ми беше, че децата се целуват, само когато спят. Собствените си деца той принуждавал да се хранят с книги под мишница, докато се научели да държат ръцете прибрани към масата, на дъщерите си не вдигал ръка, но сина си често възпитавал с колана в името на доброто му образование. Не отричам, всички те станаха хора, но съм сигурна, че това не са най-добрите им детски спомени. Мен никой от семейството или в училище не ме е удрял. Защото бях послушна и отличничка, от най-гадните, които непрекъснато напират да рецитират стихотворение. (Макар че точно затова си бях за бой.) Но пък и никой от хората около мен не смяташе за нещо нередно, ако на някое непослушно дете му обършеха шамар или му издърпаха ухото. Това непрекъснато се случваше, никой не протестираше, това си беше традицията, която и аз щях да продължа. Така и стана: затворих последната страница на \"Мъжът и жената интимно\" и отворих първата на \"Грижи за бебето и детето\", това бяха учителите ми по възпитание. Когато станах майка, нямах други съветници освен едната и другата баба, няколко лелки на пейката пред блока и, естествено, д-р Спок. Като средностатическата майка бях уплашена, стресната, изнервена, взимаща за миг разстоянието от кротка молба до крещящ фалцет. Не, не съм била децата си, но както при повечето български родители ръката ми винаги стоеше в положение на готовност да се развинти. Само веднъж при големия син... Той, хубосникът, на мен казваше, че класната му прибрала бележника, а на класната – че го е забравил вкъщи. И когато това се изясни на среща помежду ни, разбирате какъв гняв се надигна в мен. Излизаме, значи, от двора на училището, той напред, аз подире му. Но магарето пораснало, седми клас, по-висок от мен. Две крачки, засилка, подскок и удар с новия бележник по врата. Така пресякохме двора. Децата наоколо се заливаха от смях, той се опитваше да скрие в яката зачервено си лице. Ах, да, разкрещях се до небесата, когато беше залепил на прясно боядисана стена плакат на Майкъл Джордан. Скъсах плаката пред невярващите му, пълни със сълзи очи. Година по-късно малкият стоеше в стаята си със слушалки на главата, докато се опитвах да му обясня нещо жизненоважно за момента. Не ме чуваше. Дори не правеше опит да ме чуе. Все едно ме нямаше в стаята. Грабнах географския му глобус и със замах го метнах от деветия етаж. Малкият и до днес твърди, че заради мен още не знаел колко континента има на тази земя. Още се срамувам от тези си постъпки и въпреки че всяка година поне по веднъж се извинявам на вече порасналите си деца, знам, че това не са им най-добрите детски спомени. Не беше липса на любов, а неумение да се справям с конфликтните ситуации. Днес със сигурност бих направила много неща по друг начин. По по-добър начин, надявам се. Но е късно. Според традицията не съм действала кой знае колко зле, а в рамките на общоприетото. Кривоизразена любов. Те решават за добро или зло вместо него и никой не допуска, че решението може да е грешно. Институциите нямат думата. Сигурно е можело с любезни думи някой да ми обясни, че съм тъпа истеричка. Но нямаше кой. С институциите за първи път се сблъсквах в Берлин, децата искаха да гледат филм, който беше разрешен от 16 години, а те нямаха. Въпреки купените билети на входа на залата момичето не ни пусна: дори и големият изглеждаше по-малък от 16. Колкото и да обяснявах, че аз съм майката и аз решавам за децата си, момичето не склони. Имало комисията, която е преценила, че филмът не е подходящ. Точка. Дръпнете се встрани, защото пречите на останалите да влизат! Момичето не само изпълняваше служебните си задължения, то беше убедено, че някаква си комисия може да прецени по-точно от майката. И в България има такива комисии, но нима някой се съобразява с тях? Възгледът, че цялото село възпитава по-добре от отделното семейство, е в традицията на северните народи. мама храни и след пълнолетие, но и нарежда. Независимо обаче от националните различия Европа отдавна призна, че детето е самостоятелна личност и то има свои права – това е заложено вече във всички документи, отнасящи се до грижите за подрастващите. Европа наруши традицията на юга в името на детето, отчитайки неговия \"най-добър интерес\". Което не означава, че институциите отнемат децата от родителите им, а означава, че там, където има необходимост, те трябва да се намесят в интерес на детето. Няма идеални родители, няма и идеални институции. Целта е да се постигне сътрудничество между едните и другите. Никой не изключва грешките, важна е посоката. Голямата част от днешните българските родители знаят всичко това. Убедена съм, че те са по-добри родителите от мен някога. Днес дори и смартфоните дават указания как се гледат деца, съобразено с възрастта. При проблем има социални работници, към които биха могли да се обърнат за съвет. Има толкова много литература, която казва, че децата, които са целувани наяве, а не само докато спят, след това се справят по-добре с предизвикателствата. Съвременният български баща присъства на раждането (нещо немислимо по-рано), поема домакинската работа и отделя много повече време на детето си. Но, уви, има и деца, които не случват на родители. По-малко са, но ги има и вероятно винаги ще има. И в такива случаи трябва да се намесят социалните работници. Няма съвършен документ, въпросната Стратегия също не е. Посоката обаче не бива да е отхвърляне изобщо идеята за намеса на институциите, защото това на практика означава да се оставят децата в ръцете на тези, които ги насилват. Но какво се случва на политическо ниво? Веднага се разръчка додеялият ни спор за Истанбулската конвенция. По телевизията Корнелия Нинова ей така подхвърли, че някой щял да кара детето да си избира от 14 пола, после каза, че третият пол не е европейска ценност (то и първият и вторият не са, ама нейсе), след което попита водещата тя би ли сменила в акта на раждането на сина си думите \"майка и баща\" с \"родител 1 и родител 2\", с което само пренесе позагасващата жар от огъня на страховете от ИК, които никоя политическа сила не се помъчи да разсее, към сухите съчки на страховете от Стратегията за детето. А Борисов направо спря работата по стратегията заради протестите, с което затвърди съмненията, че не й чиста кожата на тази Стратегия. Докато от двете големи политически сили се чудят как да се надцакат в битка за народната любов, случайно гледах репортаж по германската телевизия WDR, който представяше работата на социалните служби в една германска провинция. При рутинен преглед лекарят вижда, че 7-месечно бебе има синини по тялото, които са следи от насилие. Обажда се в социалната служба, откъдето правят проверка на родителите: дали е единичен случай или става дума за постоянно насилие. Установяват, че родителите действително не са в състояние да осигурят необходимите грижи: социално слаби, единият алкохолно зависим. Интересът на детето е да бъде изведено от тази среда. Социалните работници се обръщат към приемно семейство за временно настаняване. То приема деца за времето, в което съдът трябва да реши дали детето да остане при родителите или държавата да поеме грижата за него. В конкретния случай семейството на полицай и работничка в шивашки цех има две собствени деца и две приемни, които обаче са останали завинаги при тях. Сегашното бебе е 18-тото дете, което приемат временно. Отглеждат го половин година. Съдебното решение е, че физическите родители не могат да се грижат за детето, затова се търси и намира друго семейство, при което детето ще остане завинаги. През цялото време физическата майка посещава бебето си веднъж седмично и ще има право на контакт до пълнолетието му или докато детето само реши дали иска да се поддържа тази връзка. Някои деца по-рано отказват да виждат родителите си, други продължават. Същото е и двете други деца, които са останали завинаги при приемните си родители: те не са осиновени, а само израстват в новото им семейство, което е поело отговорността за тях. На практика имат две майки и двама бащи, като с физическите се срещат в присъствието на социален работник. Децата винаги могат да потърсят помощ от социалната служба при какъвто и да е проблем в сложната ситуация, в която са поставени. Разбира се, че не е никак леко, нито за приеманите деца, нито за приемните родители, разбира се, че се допускат грешки, но генерално погледнато това е Да се обича е сложно нещо, как да се изразява любовта, се учи. И се научава. С помощ. Социалните работници държат връзката между дете и родител да продължава, докато това е възможно. В много държави вече се поставя въпросът, че и деца, създадени чрез донор от спермална банка, имат право да научат кой е бащата. Така първо се предотвратява възможността някога да се стигне до свързване в семейство на братя и сестри, второ – всеки човек си задава въпроса откъде е тръгнал и институциите се стараят да го улеснят в отговора. Подготвят се и съответните закони, особено сложно се оказва правото за унаследяване. Но така или иначе проблемите не се загърбват, а се обсъждат. Тази практика е известна на експертите в България. Но, уви, очевидно никой не ги допуска да се изкажат публично, няма обществена дискусия по въпросите. Чуват се само гласовете на малко над 20 000 души и този шум заглушава разума. И го правят с партийна подкрепа, която експлоатира страховете на хората заради изборния си резултат. А децата не искат нищо друго от възрастните, освен да бъдат обичани и когато станат възрастни, да знаят как да обичат своите деца. Това се учи.", "date": "2019.05.07", "title": "Човек се учи да обича"}
{"url": "https://www.dnevnik.bg/evropa/2019/05/07/3428205_s_obeshtanie_da_govori_s_edin_glas_es_se_gotvi_za/", "text": "Да останат единни \"въпреки всички препятствия\". Това се очаква да обещаят лидерите на Европейския съюз на неформална среща на върха тази седмица, чиято цел е блокът да се отмести от продължилото десетилетие управление на кризи към по-енергична роля на световната сцена, пише \"Файненшъл таймс\". Срещата в румънския град Сибиу на 9 май бе замислена като демонстрация на единство и шанс за взимане на големи решения след Брекзит. Но предвид че  Великобритания все още е членка на ЕС , се очаква разговорите да бъдат по-въздържани и лидерите да започнат дискусия за \"стратегическия дневен ред\" за следващите пет години. В чернова на декларацията за срещата, видяна от \"Файненшъл таймс\", се посочват 10 ангажимента, чрез които \"да гледаме напред към нашето общо бъдеще\" и \"да защитим нашия начин на живот\". \"Политико\" посочва като едно от тези послания \"да показваме един на друг солидарност във времена на нужда\", както и че \"можем и ще говорим с един глас\". Приоритетите на ЕС се очаква да бъдат представени в детайли на друга среща на върха през юни, когато лидерите ще номинират кандидатите за председателските посстове в няколко важни евроинституции, включително Европейската комисия и Европейската централна банка. Оттеглянето на Великобритания не е споменато в черновата на декларацията, а британският премиер Тереза Мей се очаква да не присъства на срещата. В отделно съобщение, подготвено за срещата, се представят четирите основни теми, които ще се обсъждат. В частта за външната политика се посочва, че \"във все по-несигурния свят\" ЕС трябва да бъде \"по-настойчив и ефективен в защитата на (своите) интереси\". На фона на китайския възход, в документа се отбелязва необходимостта \"да се позиционира Европа като глобален играч в новия стратегически контекст\". В друга част, посветена на европейския икономически модел, са включени по-силна индустриална политика, която ще \"се противопостави на нечестните практики и рисковете за сигурността\" и \"ще подсигури нашите стратегически вериги за доставка\". Подчертава се значението на защитата на външните граници, което все повече се очертава като консенсусна точка между държавите членки. Чувствителните теми Повече разделение сред лидерите вероятно ще предизвикат призивите за \"реформа на политиката за убежище на ЕС\", цел, която съюзът вече три години не успява да постигне заради разногласия как да бъдат споделени отговорностите. Разширяването на блока е друга област, в която може да се стигне до напрежение по време на срещата, заради разделения между скептиците във Франция и защитниците му в Централна и Изчотна Европа. В декларацията, изготвена от румънското председателство на Съвета на ЕС, се отбелязва отговорността \"да направим нашия съюз по-силен и нашето бъдеще по-светло\", като се признава \"европейската перспектива\" на съседните страни, имайки предвид стремежите към еврочленство на държавите от Западните Балкани и Украйна. Вместо да признае възможността за разширяване, документът за стратегическия дневен ред описва целта за \"насърчаване на Европа като модел за сътрудничество\". Малко се казва за друга голяма политическа битка, която се задава в следващите 12 месеца – дългосрочния бюджет на ЕС. \"Ние ще защитаваме една Европа от Изтока до Запада, от Севера до Юга\", се посочва в декларацията, според която \"няма място за разделения, които действат срещу нашите колективни интереси\". \"Ще останем единни въпреки препятствиярта можем и ще говорим с един глас\". Срещата ще се състои малко след като повечето от бившите комунистически страни, които преди 15 години влязоха в ЕС,  заявиха, че си искат обратно  от Брюксел правомощия, дадени от националните столици на ръководството на съюза. \"Там, където е необходимо, ЕС трябва да остави на страните членки националните им компетенции. Заявяваме това с единния глас на Централна Европа\", каза миналата седмица полският премиер Матеуш Моравецки след срещата на 13-те държави във Варшава, на която присъства и българският министър-председател Бойко Борисов. Очаква се това послание да бъде оформено и в декларация и обсъждано на срещата в Сибиу. Темата е особено чувстителна  в навечерието на евроизборите  в края на месеца, на които се очаква невиждана досега подкрепа на евроскептични и популистки партии. Препоръките на Брюксел Миналата седмица еврокомисията представи своите препоръки, обявени като \"приноса на комисията за следващия стратегически дневен ред за 2019-2024 г.\". В областта на  Брюксел препоръчва да продължат усилията за \"изграждане на ефективен и истински европейски Съюз на сигурност и да преминем към истински Европейски съюз за отбрана, за да може сътрудничеството в областта на отбраната в ЕС да се превърне в норма, а не в изключение\". \"Освен това трябва да бъдем по-инициативни при управлението на миграцията. Това изисква всеобхватни действия на всяко равнище и истински съюзен подход, изграден върху споделянето на отговорността и солидарност между държавите членки\", се посочва още в съобщението. Втората препоръка е свързана с необходимостта ЕС да подобри, модернизира и напълно да прилага  във всичките му аспекти. \"Трябва да съсредоточим научните изследвания и иновациите върху екологичния, социалния и икономическия преход и свързаните с това обществени предизвикателства. Трябва да инвестираме в ключови европейски цифрови мощности и да работим заедно, за да дадем тласък на създаването в Европа на ориентиран към човека изкуствен интелект\". В третата препоръка се казва, че трябва да продължат усилията за осъществяване на целите на и да се работи с държавите членки за постигането на социално приобщаване и равенство, включително чрез мерки за преодоляване на регионалните различия, задоволяване на потребностите на малцинствата и решаване на въпросите, свързани с пола и застаряването на населението. Следва препоръка за необходимостта от модернизиране на икономиката и преминаване към   с по-ефективно използване на ресурсите. Последна е препоръката Европа да играе   чрез последователна и силна подкрепа за многостранен, основан на правила световен ред, в центъра на който е ООН.", "date": "2019.05.07", "title": "С обещание да говори \"с един глас\" ЕС се готви за времето след Брекзит"}
{"url": "https://www.dnevnik.bg/evropa/novini_ot_es/2019/05/07/3429911_tri_grada_sa_konkurenti_na_sofiia_da_priemat/", "text": "Никозия, София, Рига и Братислава се обявиха за кандидати на тяхна територия да бъде разположена централата на Европейския орган по въпросите на трудовия пазар, съобщи Съветът на ЕС, предаде Франс прес. Тази структура ще има за цел да подкрепя сътрудничеството между националните агенции в борбата срещу някои злоупотреби, благоприятстващи социалния дъмпинг. Името на избрания града - домакин ще бъде обявено на 13 юни след гласуване на държавите членки, което е предвидено да бъде в Люксембург. По данни на европейските институции близо 17 милиона европейци живеят или работят в друга държава членка на ЕС. За последните 10 години този брой е нараснал двукратно. Европейската комисия предложи през март 2018 г. създаването на такъв орган. Това стана по време на българското председателство на Съвета на ЕС. Целта на новата структура е да улесни мобилността на гражданите в ЕС и да гарантира, че тя следва правилата и не допуска злоупотреби и измами. Франс прес коментира, че Западните държави обвиняват в това компании от източните страни - членки Очаква се новата структура да заработи до края на 2019 г. Българското правителство одобри идеята София да кандидатства за домакинството на заседание миналия месец. Преди време България опита да привлече централата на Европейската агенция по лекарствата, която след решението за Брекзит трябваше да напусне Лондон, но в тази процедура  беше предпочетен Амстердам.", "date": "2019.05.07", "title": "Три града са конкуренти на София да приемат Европейския орган на труда"}
{"url": "https://www.dnevnik.bg/na_put/2019/05/07/3422742_kratuk_naruchnik_po_sicilianska_kuhnia_ot_edin_ot/", "text": "Вероятно непрофесионалистите в кухнята неизменно свързват моцарелата с Италия, а сосът бешамел с Франция. Нещата не са толкова прости и ясни, когато говорим за Сицилия. През острова са минавали и оставяли своите белези дори и върху храната араби, французи, испанци. Тъкмо чрез арабите на острова, а после и в останалата част на Италия се разпространява патладжанът. И до днес той присъства в много наши рецепти, разказва пред \"Дневник\" Маурицио Ферери - сицилианец, избрал преди 16 години България за мястото, където да живее. Той е професионалист в кухнята и през 2012 г. е обявен за най-добрия италиански готвач в света от италианската федерация на готвачите. На въпроса защо няма свой ресторант в България отговаря кратко и ясно на доста добре научен български: Въпреки това в момента се опитва да помогне на българските собственици на един ресторант за италианска храна да го управляват. В останалото време води клас по сомелиерство в Нов български университет и обмисля \"школа\" в помощ на бъдещите български сомелиери. Казва, че Сицилия е бил и все още е един от бедните райони на Италия. Това, което обаче някога се е смятало за храна на бедните, днес обогатява местната кухня или направо се е превърнало в деликатес. Какво са яли бедните сицилианци - риба и морски дарове, които са им безплатни, защото ги улавят сами в Средиземноморието, което ги обгръща отвсякъде и откъдето тръгва едноименната диета. В друг случай на масата имат килограм паста, която сами си направили от отгледана от тях пшеница или пък са купили евтино. Домати, чушки и други зеленчуци от градината, с които се прави салата, допълват хляба на масата. А сега салатите са толкова богати, гарнирани със скъпи продукти и качествен зехтин, че понякога струват повече от основно ястие, казва Ферери. Намаляването на бедността вече е отказало повечето жители на острова да приготвят консерви през лятото, с които да си осигуряват вкусни продукти на трапезата през зимата - сушени на слънце домати, патладжани, различни видове песто. Сега всичко в магазините е достъпно и има голямо разнообразие, мисля, че почти и никой вече не консервира, обясняват готвачът. Извън храната за всеки ден върху кухнята на острова отпечатък слагат френските готвачи, дошли с френското управление на острова в началото на 15-и век. Най-отчетлив пример за това влияние е честото използване на сос бешамел по необичаен начин - например с него се заливат солени палачинки. Теорията на Маурицио е, че сосът се среща в стари сицилиански рецепти, а в познатия му днес вид е развит от французите като са му добавили мляко. \"Така, че посочва той. Привнесен отвън, смята се, че отново от арабите, е сладко-киселият вкус, получен от комбинацията между захар и оцет, който се усеща в много ястия. Ако ви се яде сирене моцарела, Сицилия не е мястото да му се насладите от все сърце. Не че няма да го намерите, но просто тук доминират рикотата и твърдите сирена. \"Нещо като вашата извара, ама дава съвсем различен резултат\", описва рикотата Маурицио. Обяснява, че тя се ползва както за сладкиши, така и в солените рецепти. Участва в емблематични рецепти като канола - пура, пълнена с крем от рикота, захар, захаросани портокалови кори, марсала, парченца шоколад. И също в касата сичилиана - пандишпан, крем от рикота, кувертюра от бадемово тесто. А пастата \"Ла норма\" се гарнира освен с доматен сос и патладжан и с рикота. Типичните храни за Италия като Пицата се прави с по-дебело от традиционното тесто. Най-вкусната, която трябва да се пробва задължително според Маурицио, е тесто, доматен сос, лук, сирене пекорино от овче мляко, маслини \"и това е. Няма моцарела, няма другите подправки\". Картофените ньоки тук не се правят с картофи, а с грис от твърда пшеница. Типичната паста, която задължително се прави и у дома, е бузята. Тестото, нарязано на ленти, се увива около стик като кука за плетене и изсъхва в придобитата спираловидна форма. Обичайно се гарнира с песто с шам фъстък и пекорино сичилиано.", "date": "2019.05.07", "title": "Кратък наръчник по сицилианска кухня от един от най-добрите италиански готвачи"}
{"url": "https://www.dnevnik.bg/bulgaria/2019/05/07/3429910_ot_sofiia_papata_otputuva_za_severna_makedoniia/", "text": "От София папата отпътува за Северна Македония. Той беше изпратен от премиера Бойко Борисов от летище София в 8.20 часа след кратък разговор, съобщи Би Ти Ви. С това официално приключи тридневното посещение на папа Франциск в България по покана на няколко държавни институции. \"Останах много доволен, защото сте един здрав народ. Благодаря ви, че се стремите да поддържате добри отношения със съседните страни, да изграждате мир, мостове\", това каза папа Франциск на министър-председателя Бойко Борисов, съобщи правителствената информационна служба. Премиерът Бойко Борисов благодари на Негово Светейшество за това, че посети страната ни и подчерта, че България ще продължава да работи за мир в региона. \"Добрият съсед е повече от роднина\" - казваме в България. Народът се радваше, видях го\", посочи министър-председателят. \"Продължавайте да изграждате мир, сейте добро\". С тези думи завърши срещата между Негово Светейшество папа Франциск и министър-председателя Бойко Борисов. Северна Македония за пръв път посреща глава на Римокатолическата църква. Страната е част от Балканската обиколка на папа Франциск. Той ще отслужи света литургия пред около 15 хил. католици не само от страната, но и от Хърватия, Албания и Косово. В посланието си към местните папата заяви, че една от основните причини да отиде в страната е Майка Тереза - албанката, родена в Скопие, която самият той канонизира за светица през 2016 година. Той ще се срещне с младежи, свещеници и техните семейства и ще се върне в Рим тази вечер. Северна Македония ще стане 42-рата страна, посетена от светия отец, а папа Франциск - първият папа, направил това. Днес в страната е обявен за неработен ден. Вчера с  Молитва за мир от София  главата на Римокатолическата църква завърши посещението си в България. Той призова за \"активен и укрепен мир срещу всички форми на егоизъм и безразличие\". На сцената до папата бяха ръководители на мюсюлманското вероизповедание, на арменската църква, на евангелската-протестантска общност, на евреи, католици. Както се и очакваше,  след решението на Светия синод  за неучастие в събития на папа Франциск на сцената не се качи представител на  Българската православна църква . Мястото беше заето от директора на дирекцията по вероизповеданията към Министерския съвет. .", "date": "2019.05.07", "title": "От София папата отпътува за Северна Македония"}
{"url": "https://www.dnevnik.bg/evropa/2019/05/07/3429915_reshenieto_izborite_za_kmet_na_istanbul_da_se/", "text": "ЕС разкритикува решението на Висшата избирателна комисия на Турция да отмени резултатите от изборите за кмет в Истанбул и  да проведе повторно гласуване на 23 юни , предаде БТА. В съвместно изявление върховният представител на ЕС за външната политика и сигурността Федерика Могерини и еврокомисарят по разширяването Йоханес Хан казват, че това решение противоречи на самата идея на демократичния изборен процес. В документа се отбелязва, че решението е било политизирано и противоречи на ключовата цел на демократичния изборен процес, изразяваща се в признаване на народната воля. Освен това тази стъпка подкопава изборния процес, към който турският народ е засвидетелствал привързаност, като е гласувал при много висока избирателна активност. Решението нарушава също така задълженията на Турция като член на Съвета на Европа, се казва още в изявлението. Вчера върховният избирателен съвет в Турция реши местните избори в най-големия град Истанбул да се повторят. Новината бе обявена, след като миналия месец при оспорвана надпревара кандидатът на опозиционната Републиканска народна партия (РНП)  Екрем Имамоглу получи кметския пост . Бившият премиер Бинали Йълдъръм бе изборът на управляващите, за да се състезава за поста. Той загуби с по-малко от 14 хил. гласа.", "date": "2019.05.07", "title": "Решението изборите за кмет на Истанбул да се повторят е политизирано, заяви ЕС"}
{"url": "https://www.dnevnik.bg/evropa/2019/05/07/3429919_frans_timermans_prizova_za_evropeiska_minimalna_zaplata/", "text": "Франс Тимерманс, кандидатът на социалистите за председателския пост на Европейската комисия, защити вчера във Варшава идеята за въвеждането на минимална заплата във всички страни членки. Това по думите му може да намали нарастващата поляризация между богатите и останалите. \"Имаме нужда от минимална заплата в ЕС, равняваща се във всяка членка на 60 на сто от средната заплата за страната\", каза холандският политик, цитиран от АФП. Тимерманс участва в дебат, организиран преди изборите на Европейския парламент от полските социалдемократи. \"Трябва да се сложи край на труда, заплащан по 3 евро на час\", подчерта Тимерманс. Според него прекалено често работещите в Източна Европа получават значително по-ниско заплащане от колегите си в Западна Европа, а в същото време разходите за живот не са толкова различни. В 22 страни от ЕС от общо 28-те има официално обявена минимална заплата. Само че разликите са изключително големи от минимума от 460 лева (235 евро) бруто на месец през 2017 година в България до 1999 евро в Люксембург, което прави съотношение едно към 9. Това съотношение обаче става едно към три, ако тези заплати се съотнесат към разходите за живот във всяка страна, отбелязва АФП. Тимерманс призова и за облагане с около 18 процента на големите компании в зависимост от печалбите им в ЕС, както и за социална европейска политика, за да се намали разликата в жизненото равнище между богатите и не толкова богатите страни. /БТА", "date": "2019.05.07", "title": "Франс Тимерманс призова за европейска минимална заплата"}
{"url": "https://www.dnevnik.bg/bulgaria/2019/05/07/3429921_boiko_borisov_papa_francisk_e_goliam_priiatel_na/", "text": "В лицето на папа Франциск имаме голям приятел на България. Това заяви премиерът Бойко Борисов пред журналисти за посещението на папата в България, предаде агенция \"Фокус\". Това стана, след като  го изпрати на летището , откъдето той се отправи към следващата си дестинация - Северна Македония. \"Мисля, че тридневното му посещение е една добра реклама за България. Всички медии отразяват посещението му, призивите му за мир. Той ги прави от всяко кътче на света\", заяви Борисов. Той акцентира към отношението на светия отец към децата и към хората. \"Мисля, че беше добро посещение\", коментира министър-председателят. Борисов благодари на всички, които са били ангажирани с визитата, и се извини за причиненото неудобство на тези, които не са имали интерес към събитието. На въпрос кое е най-силното послание на папата у нас премиерът заяви: \"Това е мирът. Години наред и аз, когато съм говорил пред вас, съм казвал, че опасенията ми са за мира в размирен регион.\" Бойко Борисов посочи, че последните думи на папата към него са били да продължава да прави мостове и магистрали на Балканите. \"Темата ни за Западните Балкани се оказа, че е важна и за света\", заяви Борисов. \"Нека, когато сме си само ние тук, българите, да знаем, че атентатът срещу папата е приписан на България. Истински и за Сергей Антонов съжалявам, че толкова много изстрада този човек от една световна конспирация. Нямахме нищо общо. Така или иначе десетилетия наред този атентат се свързваше с България\", подчерта Борисов. На въпрос как би коментирал думите на папа Франциск, че трябва да сме по-толерантни към хората, които търсят убежище, Борисов заяви, че българите винаги са били такива векове наред. \"Винаги много ясно съм разграничавал хората, които бягат от войните. Длъжни сме да им оказваме помощ, защото тези войни ги правим ние. Казвам ние, от съюзите, които сме. Икономическите мигранти и тези, които нелегално искат да влязат в страната и нарушават закона. Това са две различни неща\", подчерта премиерът. По думите му историята на България е такава, че българите също са бягали и са ги приютявали. Помолен за коментар за негативни изказвания за посещението на папата от страна на православната църква премиерът заяви, че не се бърка в божиите работи.  \"Останах много доволен, защото сте един здрав народ. Благодаря ви, че се стремите да поддържате добри отношения със съседните страни, да изграждате мир, мостове\", това каза папа Франциск на министър-председателя Бойко Борисов, който го изпрати, съобщи правителствената информационна служба. Премиерът Бойко Борисов благодари на Негово светейшество за това, че посети страната ни, и подчерта, че България ще продължава да работи за мир в региона. \"Добрият съсед е повече от роднина, казваме в България. Народът се радваше, видях го\", посочи министър-председателят. \"Продължавайте да изграждате мир, сейте добро\" - с тези думи завърши срещата между Негово светейшество папа Франциск и министър-председателя Бойко Борисов.", "date": "2019.05.07", "title": "Бойко Борисов: Папа Франциск е голям приятел на България"}
{"url": "https://www.dnevnik.bg/evropa/2019/05/07/3429925_germaniia_obmislia_globi_za_roditeli_koito_ne_sa/", "text": "Германският министър на здравеопазването Йенс Шпан предлага глоби за родителите на деца в училищна възраст, които не са ваксинирани срещу морбили, предаде \"Асошиейтед прес\", цитирана от БТА. Ако предложеният от него законопроект бъде приет от парламента преди края на годината, ще влезе в сила от 1 март 2022 г., посочва \"Гардиън\". До юли 2020 г. родителите, които записват децата си в детски градини или училища, ще трябва или да представят доказателство, че децата им са ваксинирали, или такова за медицинско състояние, което не позволява поставянето на ваксината. Пред германския седмичник \"Билд ам зонтаг\" Шпан каза, че родители, които не могат да докажат, че децата им са ваксинирани срещу силно заразната и животозастрашаваща болест, ще трябва да платят глоба от 2500 евро (2790 долара). Той отбеляза, че децата без ваксина срещу морбили няма да бъдат допускани в яслите и детските градини, за да бъдат защитени прекалено малките деца или тези, които по медицински причини не могат да бъдат ваксинирани. В Германия са регистрирани 203 случая на морбили през първите десет седмици на 2019 година, което е над два пъти повече, отколкото за същия период на миналата година, но по-малко, отколкото през 2017 година.", "date": "2019.05.07", "title": "Германия обмисля глоби за родители, които не са ваксинирали децата си срещу морбили"}
{"url": "https://www.dnevnik.bg/razvlechenie/2019/05/07/3429851_djonatan_brii_muzikant_pod_maskata_sum_pochti_sushtiia/", "text": "Джонатан Брий е едно от най-актуалните имена на новозеландската сцена, което подсилва мистичния нюанс от песните си със загадъчен външен вид - винаги се появява облечен с бяла маска от плат, която ни втренчва в чертите на лицето му и ни оставя да се потопим в алтернативните му инди поп мелодии с откровено 60-арско звучене.  На 8 май той ще се срещне с българската публика в Sofia Live Club по покана на Reel Feel, а \"Дневник\" го открива леко лаконичен и някак очаквано тайнствен, докато Брий е все още в Бруклин, Ню Йорк и приключва работата по своя следващ, четвърти поред албум и се готви да потегли на настоящото турне. Какво се крие зад маската, защо го вълнува гъдулката и какво е усщенаето да израстнеш на остров на другия край на света разказва самият той. - Невинното привличане. - Всъщност под маската е почти същата гледка. Просто естествено съм доста по-блед.  - Публиката може да се проектира и да вземе със себе си каквото пожелае от маската. - Маската просто помага на другите да видят онова, което са избрали да виждат.  - Има толкова много музика, вдъхновена от тези две десетилетия. Не мога да изтъкна само някои неща, но много харесвам някои продуцентски техники от тези две ери конкретно. - Мисля, че да израстнеш с усещането за тази географска изолация определено те кара да виждаш света като... далечен свят. Лично аз смятам, че това кара мнозина да желаят силно да излязат от него и да видят какво друго има извън нашия ъгъл от света. - Ако трябва да обобщя... лежерни. - Ще съм очарован да виждам по-малко лицемери в света. - Първият - Hunting High and Low’ на A-ha, а последният - Free Porn на Ryder the Eagle. - Не успях по време на последното си европейско турне. Това ще е първият ми път в България. Ще бъде много специално. - Надявам се успея да чуя на живо свирене на гъдулка. В последно време слушам доста подобен вид струнни интрументи и бих желал да ги използвам аз самият някой ден.  - Ще има нов албум през 2020 г. Ще съм на турне през по-голямата част от тази и следващата година и тогава, през 2021 г. ще си запазя малко време, за да изчезна... ще отида да живея в бунгало в гората.", "date": "2019.05.07", "title": "Джонатан Брий, музикант: Под маската съм почти същият, но по-блед"}
{"url": "https://www.dnevnik.bg/bulgaria/2019/05/07/3429926_kratki_novini_v_pochti_ciala_bulgariia_e_obiaven_jult/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Румен Радев поздрави Стево Пендаровски за победата му на изборите в Северна Македония Българският държавен глава пожела успех и кураж на новоизбрания президент на югозападната ни съседка в период, в който на Северна Македония предстои да изпълни важен дневен ред по пътя си за членство в НАТО и Европейския съюз, съобщава администрацията на президента. Президентът подчертава, че България остава последователен поддръжник на европейската перспектива на Северна Македония. България очаква лидерството на новия президент на Северна Македония не само по отношение реализацията на заложеното в Договора за приятелство, добросъседство и сътрудничество, но и за вграждане на неговия дух в основата на бъдещите отношения между двете държави. МВР открива телефон за сигнали за нарушения, свързани с изборите Подаваната информация трябва да е относима към дейността на институцията по време на изборите за европейски парламент. Линията ще е денонощна, съобщава пресцентърът на МВР. Тя ще е отворена от днес до 27 май. Телефонът е Борисов нареди да бъде осигурена помощ за пострадалите от градушките  По разпореждане на премиера изпълнителния директор на Държавен фонд \"Земеделие\" ще замине днес за Българене, Плевенско и на други места в страната, за да бъдат оценени щетите от падналите градушки, съобщава БТА. \"Има фонд, който е към националните доплащания към еврофондовете, чрез който можем да помогнем\", уточни премиерът по време на брифинг на летище \"София\", където беше,  за да изпрати папа Франциск  след посещението му в България. В почти цяла България е обявен жълт код за лошо време В 18 области предупреждението е за силен северозападен вятър с пориви между 18 и 24 метра в секунда, съобщава Националният институт по метеорология и хидрология (НИМХ), цитиран от БНТ. Жълтият код няма да важи само за някои области в Източна и Югоизточна България. Температурите ще са между 9 и 14 градуса - по-ниски от обичайните за май. Ще има валежи, в планините се очаква сняг.", "date": "2019.05.07", "title": "Кратки новини: В почти цяла България е обявен жълт код за лошо време"}
{"url": "https://www.dnevnik.bg/bulgaria/2019/05/07/3429918_kak_da_deistvat_kandidat-pensionerite_sled_promenite/", "text": "От днес бъдещите пенсионери могат да попълват новия образец на заявлението за отпускане на пенсия. Те трябва изрично да заявят, че искат изчислението да стане по старата методика, за да им бъде изчислена пенсията и по нея, и - служебно, по новата, за да преценят коя пенсия е по-голяма. Това разясниха пред Би Ти Ви експерти в Националния осигурителен институт (НОИ). До 4 ноември хората, на които пенсии вече са им отпуснати след 1 януари 2019 г., могат с молба да поискат преизчисление и по старата формула, за да преценят дали не са били ощетени. Около 4000 души са в тази ситуация. Всеки ще получи по-благоприятното за него, уверява НОИ. Възможността за двукратно пресмятане на пенсията ще съществува до края на 2022 г. До нея се стигна след като с промяна в законодателството се реши режимът за пенсиониране да се облекчи от 1 януари 2019 г. като се взема предвид само осигурителния стаж след 1 януари 2000 г., за който в НОИ има информация. Идеята беше хората да не търсят документи за стаж от предходни години, което ги затруднява заради прекратяването на голям брой предприятия. Впоследствие обаче се оказа, че новата формула ощетява около 35% от кандидат-пенсионерите и се наложи Народното събрание спешно да връща и стария метод. В събота влязоха в сила обнародваните в Държавен вестник промени в Кодекса за социално осигуряване. Те дават право на хората да избират по коя методика да се изчислява индивидуалният им коефициент и съответно размерът на пенсията. В старата формула участват трите последователни най-добри години от последните 15 преди 1 януари 1997 г. и осигурителният доход след тази дата. Новата формула взима предвид само осигурителния доход след 2000 г. За да направи изчисленията си и по двата начина, НОИ трябва да разполага с данните за доходите на кандидат-пенсионера пред трите му най-добри години преди 1997 г. Те трябва да бъдат представени от заявителя. Именно затова се налага хората да посочват изрично в заявлението си, че желаят изчисление по старата методика и да покажат кои три години да им бъдат включени. Едва тогава експертите на НОИ ще пресметнат и по новата методика, след което ще се отпусне по-благоприятният размер. НОИ е обновила електронния калкулатор, който вече позволява изчисляване и по двата начина. Друга възможност е консултация с експерти на института в териториалните поделения и в изнесени приемни, които от днес ще пътуват из страната. Възможността за изчисляване на пенсията и по двата начина ще важи до края на 2022 г. Кой печели и кой губи от новата формула За категорийните работници - миньори, металурзи и химици и тези, които работят в тежката промишленост, и за хора с възнаграждения над средните - преди 2000 година, е по-изгодно да се пенсионират по старата методика, защото техните доходи тогава са били по-високи. Това коментира пред БНР председателят на парламентарната Комисия по труда и социалната политика Хасан Адемов. По думите му за тези, които са се осигурявали само на минимален или само на максимален осигурителен доход, няма значение дали ще бъде приложена старата, или новата методика. Онези хора, чиято заплата е нараствала ускорено след 2000 г., например учители, служители от сектор \"Сигурност\", хора с увреждания, биха получили по-висок размер на пенсията, ако се възползват от новата методика, е прогнозата на Адемов. ", "date": "2019.05.07", "title": "Как да действат кандидат-пенсионерите след промените във формулата за изчисляване"}
{"url": "https://www.dnevnik.bg/evropa/2019/05/07/3429927_evroparlamentut_da_spre_da_bude_putuvasht_cirk_nastoia/", "text": "Австрийският канцлер Себастиан Курц призова Европейският парламент да спре да премества дейността си в Страсбург за седмица всеки месец, предаде \"Ройтерс\". Идеята му е част от по-широко предложение за реформа на Лисабонския договор. В интервю за австрийския всекидневник \"Клайне Цайтунг\" и други вестници Курц каза, че Лисабонският договор е остарял и е необходим нов, който да промени начина на работа на блока и на неговите институции. Според него френският президент Еманюел Макрон, който е против премахването на седалището на Европарламента от Страсбург, трябва да отстъпи. \"Макрон се появи като реформатор. Който призовава за реформи, трябва да бъде готов и да ги проведе там, където може да бъде болезнено\", допълни Курц, като настоя Европарламентът да реаботи в Брюксел през цялото време. \"Европейският парламент трябва да престане да бъде пътуващ цирк\", смята канцлерът. Евродепутатите заседават във френския град Страсбург една седмица всеки месец и в Брюксел през останалото време. Това струва на ЕС 114 милиона евро на година. Критици от дълго време настояват да се прекрати тази практика, но Франция заплаши с вето всеки опит да се направи необходимата поправка в Лисабонския договор. Курц настоява ЕС да се фокусира върху по-малко, но по-централни задачи като защитата на границите и да върне някои отговорности на държавите членки. Той освен това иска по-малка Европейска комисия. \"Нуждаем се от нов договор с ясни санкции срещу държавите членки, които увеличават дълга си, наказания за страните, които не регистрират нелегални мигранти и ги пропускат навътре, както и по-строги последици за нарушения на върховенството на закона и либералната демокрация\", допълни Курц. Всяка промяна в договорите на ЕС изисква единодушие сред държавите членки, ратификация в съответните им парламенти, а в някои страни и национални референдуми.", "date": "2019.05.07", "title": "Европарламентът да спре да бъде пътуващ цирк, настоя австрийският канцлер"}
{"url": "https://www.dnevnik.bg/sport/2019/05/07/3431716_kompani_prenebregnal_nastavleniiata_na_guardiola_da_ne/", "text": "Капитанът на \"Манчестър сити\" Венсан Компани пренебрегнал виковете на мениджъра Хосеп Гуардиола и на свои съотборници да не стреля при положението, при което вкара безценния гол за  победата с 1:0 срещу \"Лестър\" . Белгиецът отбеляза шедьовър с удар от далеч и донесе много важен успех за \"гражданите\" в борбата за титлата във Висшата лига. Това беше първият гол на Компани за сезона и първият му изобщо в първенството с удар извън наказателното поле. \"Всички казваха да не стрелям, но аз не съм стигнал толкова далеч в кариерата си, за да ми казват кога мога и кога не мога да стрелям\", заяви белгиецът пред \"Скай спортс\". Той добави, че е вярвал, че ще дойде ден, в който ще отправи удар от далеч и ще вкара.  Гуардиола призна, че не е искал Компани да стреля, но оцени ролята му за развитието на клуба. \"Има футболисти, които ни помагат да сме това, което сме в момента - Джо Харт, Пабло Сабалета и Венсан Компани\", заяви Гуардиола. По думите му когато капитанът е здрав, е невероятен централен защитник. Кръг преди края \"Сити\" води с точка пред \"Ливърпул\". В последната среща шампионите гостуват на \"Брайтън\", а червените приемат \"Уулвърхемптън\". Гуардиола смята, че напрежението е в неговия отбор, защото \"Ливърпул\" няма какво да губи.", "date": "2019.05.07", "title": "Компани пренебрегнал наставленията на Гуардиола да не стреля при гола шедьовър"}
{"url": "https://www.dnevnik.bg/ot_vas/novini_ot_vas/2019/05/07/3429576_jivopisniiat_mozel/", "text": "Мозел е река, преминаваща през Франция, Люксембург и Германия. Това е ляв приток на Рейн, който се присъединява към Кобленц. Малка част от течението на Мозел преминава и през Белгия.  Мозел се вие между Трир и Кобленц по една от най-красивите речни долини в Германия. Тече през регион, който е бил цивилизован, откакто е бил управляван от римляните. Днес неговите дори много стръмни склонове са покрити с терасирани лозя. Тук се намират множество разрушени замъци доминират над хълмовете над винените селища и градове, които пресичат бреговете на реките. Има красиви малки градчета, привлекателни за туристите със своята запазена архитектура. Те са многото туристически атракции на река Мозел, особено нейните меандри Тази е една от най-популярните. Снимката е близо до Ноймаген-Дрон (вдясно в края на видимата част на реката).", "date": "2019.05.07", "title": "Живописният Мозел"}
{"url": "https://www.dnevnik.bg/intervju/2019/05/07/3425711_politicheskata_korektnost_ne_biva_da_prechi_na_dialoga/", "text": "Компаниите, изправени пред расистки имиджови скандали, трябва \"да бъдат открити и любопитни, и да говорят, без да се страхуват. Защото много хора се боят, че трябва да бъдат политически коректни и нямат пространството да зададат въпрос, без да бъдат съдени.\" Това каза пред \"Дневник\" Ани Ву, глобалният лидер за включването и многообразието на H&M – компанията, която миналата година преживя огромен скандал заради реклама, изтълкувана като обидна за чернокожите. Позицията на Ву е създадена скоро след инцидента. А темата за включването на хора от различни етноси, култури и произход бе една от основните по време на тазгодишното издание на конференцията Change Makers Lab в Берлин. Марката продава своите дрехи на над 70 пазара по света. Проблемната реклама бе снимана в Швеция, но вбеси американските и южноафриканските клиенти през януари 2018 г. Снимката на пуловер с надпис  \"най-готината маймуна в джунглата\" , носена от черно дете, предизвика остри реакции в социалните мрежи и сред политици и музиканти. Магазини на марката в Йоханесбург бяха  нападнати от протестиращи , а двама музиканти – G-Eazy и The Weeknd прекратиха бизнес отношенията си с компанията. Скоро след това H&M създаде нарочната позиция на Ву, която да води цялостната политика на компанията в тази насока; месеци по-късно Езин Куибири бе назначена на такъв пост, но специално за Северна Америка. \"Става въпрос за култура, история и контекст. Пуловерът сам по себе си – просто \"най-готината маймунка в джунглата\", без да е върху черно момче – си е добре. Сладък пуловер. Но фактът, че е облечен върху черно момче и историческия контекст, откъдето идва това – черни хора, на които им се подиграват, или за които се прави тази асоциация – е наранил толкова голяма част от света. Трябва да разберем, че такива неща се случват, очевидно неволно, но трябва да поемем отговорност и да признаем, че колкото и да казваме, че сме направили нещо, без да искаме, вредата я има. И трябва да поемем отговорност за нея.\", обясни Ву. Работата ѝ е започнала с организирането на \"работилници за осъзнатост\", проведени с външни експерти, за да могат служителите в H&M да разберат защо темата е важна, какво са несъзнаваните предразсъдъци и как хората винаги вземат решения, основани на собствената им култура. \"Ако не зададеш въпроса, ако не говориш с хората, няма как да разбереш. Да зададеш трудния въпрос – защо наистина или как мисли някой\", посочи тя. \"Не можем да гарантираме, че няма да има грешки\", каза Ву. \"Мисля, че разбрахме, че светът е много по-голям, отколкото знаем, и е много по-свързан, отколкото преди. Трябваше да поемем отговорност, когато това се случи, и да приемем, че всяко едно наше действие, независимо дали става въпрос за местен продукт или нещо друго, ще бъде глобално.\"", "date": "2019.05.07", "title": "Политическата коректност не бива да спира диалога, или как H&M реагира на расисткия скандал"}
{"url": "https://www.dnevnik.bg/sport/2019/05/07/3429883_fotogaleriia_na_begom_pod_tepetata_-_nai-dobroto_ot/", "text": "Маратонът в Пловдив се проведе за четвърти път, като събра близо хиляда състезатели.", "date": "2019.05.07", "title": "Фотогалерия: На бегом под тепетата - най-доброто от маратона в Пловдив"}
{"url": "https://www.dnevnik.bg/zdrave/2019/05/07/3452544_zdravnoto_ministerstvo_planira_da_zakrie_centura_po/", "text": "Здравното министерство планира да закрие Националния център по наркомании и да влее функциите му в Националния център по обществено здраве и анализи. Това трябва да се случи в едномесечен срок от приемането на качен за съгласуване проект за постановление на Министерския съвет. Според документа дейността, имуществото, архивът, както и правата и задълженията на центъра по наркомании ще преминат към центъра по обществено здраве и анализи. Проектът е качен за съгласуване на правителствения сайт и срокът за консултации е до 1 юни. Националният център по наркомании към министъра на здравеопазването има функции по координация и методическо ръководство на дейностите, свързани с превенция на злоупотребата с наркотични вещества, с намаляване на здравните щети и рехабилитация на злоупотребяващи или зависими от наркотични вещества. А също и за специализиран контрол на лечебната дейност, научно-методическа, научно-приложна и информационна дейност, специализирано обучение, международно сътрудничество и обмен на информация и технологии, се посочва в мотивите към проекта за промяна. Посочва се още, че дейностите по профилактика, диагностика, лечение и рехабилитация на злоупотребяващи и зависими от наркотични вещества лица са преминали в Държавна психиатрична болница за лечение на алкохолизъм и наркомании със стационар в Суходол. По този начин основните функции на центъра стават основно координационни, методически и експертни. Здравното министерство отбелязва, че подобни координационни и методически функции в областта на намаляването на търсенето на наркотици и програмите за лечение на хора, зависими от наркотични вещества, има и специализираната дирекция \"Промоция на здраве, профилактика на болести и зависимости\" в Министерството на здравеопазването. Това води до дублиране на част от функциите и отговорностите, отбелязват от здравното ведомство. Министерството ще използва промяната, за да прехвърли щатни бройки от центъра по наркомании към Националната експертна лекарска комисия и към държавната психиатрична болница в село Церова кория, където имало недостиг. Два от освобождаваните щатове ще бъдат и за психиатричната болница за лечение на наркомании и алкохолизъм в Суходол, а целта е \"запазването на функциониращия към момента в това лечебно заведение лабораторен комплекс\".", "date": "2019.05.07", "title": "Здравното министерство планира да закрие центъра по наркомании"}
{"url": "https://www.dnevnik.bg/tehnologii/2019/05/07/3448514_feisbuk_iztri_nad_sto_stranici_grupi_i_profili_ot/", "text": "Над 100 страници, групи и профили във \"Фейсбук\" от Русия са били изтрити заради \"неавтентично поведение\" на създателите им, предаде агенция \"Франс прес\".  Агенцията отбелязва, че това е най-новият пример за прочистването на социалната мрежа, което засегна няколко страни. \"Фейсбук\" заяви, че е провел две несвързани помежду си операции в Русия с цел разкриване на истинските цели на потребители. В рамките на едната операция са били изтрити 97 профила, страници и групи, свързани със  ситуацията в Украйна . Техните създатели са използвали фалшиви профили, за да администрират страниците, а също така и за да насърчават последователите им да посещават външен уебсайт. Изтритите профили са съдържали публикации във връзка с  военния конфликт в Украйна ,  войната в Сирия  и руската политика, казаха от \"Фейсбук\", без да предоставят детайли за самоличността на създателите на профилите. Компанията е идентифицирала част от профилите и страниците благодарение на задълбочени разследвания във връзка с други профили, изтрити по-рано тази година преди  президентските избори в Украйна . Изтрити са и други 21 създадени в Русия профили и страници във \"Фейсбук\" и \"Инстаграм\". Те са съдържали публикации, свързани с Австрия, Великобритания, Германия, Испания, Украйна и балтийските държави.", "date": "2019.05.07", "title": "\"Фейсбук\" изтри над сто страници, групи и профили от Русия"}
{"url": "https://www.dnevnik.bg/sviat/2019/05/07/3452534_mianma_amnistira_osudenite_reporteri_ot_roiters/", "text": "Двама журналисти на агенция \"Ройтерс\", които бяха осъдени на по 7 години затвор в Мианма за нарушаване на закона за държавната тайна, бяха освободени по силата на амнистия, обявена през април, предадоха световните агенции. Ва Лоне и Киав Сое О  бяха осъдени през септември. Делото срещу тях повдигна въпроси до каква степен Мианма напредва към демокрацията и породи реакции от дипломати и правозащитници. Двамата журналисти работеха по разследване на убийството на 10 рохинджи от силите за сигурност и от будистки цивилни в щата Ракхайн през август 2017 г. по време на операция срещу мюсюлманите рохинги, прокудила близо 800 000 души в съседен Бангладеш. В информациите на журналистите имаше свидетелски разкази на извършителите на престъплението, на членове на семействата на жертвите, на очевидци. За разследването им \"Ройтерс\"  спечели награда \"Пулицър\" . Мианма амнистира по принцип затворници около традиционната Нова година, която започна там на 17 април. Днес от затворите ще бъдат пуснати 6520 амнистирани. \"Ройтерс\" заяви, че двамата освободени журналисти не са извършили никакво престъпление. Те прекараха зад решетките над 500 дни. При освобождаването си Ва Лоне каза пред журналисти, че ще продължи да върши работата си, предаде \"Франс прес\". Стив Адлър, главният редактор на \"Ройтерс\", приветства новината за освобождаването на журналистите, които нарече \"храбри репортери\", превърнали се в символ за значимостта на свободата на медиите по света. Представителството на ООН в Мианма и правозащитничката и юридически съветник на двамата журналисти  Амал Клуни  също приветстваха освобождаването им. Клуни каза, че за нея е било чест да представлява \"Ройтерс\" и двамата репортери по това дело. Тя изрази надежда, че освобождаването им показва, че Мианма е подновила ангажиментите си по въпроса за свободата на словото.", "date": "2019.05.07", "title": "Мианма амнистира осъдените репортери от \"Ройтерс\""}
{"url": "https://www.dnevnik.bg/skorost/2019/05/07/3452628_asociaciiata_na_proizvoditelite_na_avtomobili_iska/", "text": "Асоциацията на производителите на автомобили в Европа поиска европейските институции да разрешат движението по пътищата на Стария континент на по-големи композиции от камиони. Те превозват повече товари наведнъж и така се намаляват вредните емисии, твърдят от организацията. Става въпрос за товарни автомобили с дължина 32 метра, при 16.5 метра за стандартен ТИР. Опитът показва, че използването на подобни камиони е много по-ефективно от стандартните, се казва в позиция на АСЕА, разпространена днес. Три камиона с голям капацитет могат да заменят шест стандартни тира, като емисиите въглероден диоксид са с до 27% по-ниски. Генералният секретар на АСЕА Ерик Йонаерт припомни, че  наскоро бяха приети нови стандарти  за вредните емисии на камионите в Европа за периода 2025 – 2030 година, но само подобренията от производителите няма да доведат до исканото понижаване на емисиите. Търсенето на автомобилен транспорт за товари расте трайно и ще продължи да расте в следващото десетилетие. Камионите с голям капацитет са вариантът това да става ефективно и екологично. За момента те са разрешени за движение в Белгия, Дания, Финландия, Португалия, Испания, Швеция и повечето германски провинции. Йонаерт посочи, че е нужно те да могат да се движат по всички европейски пътища, като се създадат и общи изисквания към тях.", "date": "2019.05.07", "title": "Асоциацията на производителите на автомобили иска Европа да разреши по-тежки камиони"}
{"url": "https://www.dnevnik.bg/zelen/2019/05/07/3452545_spasenite_predi_godina_tri_mecheta_do_dospat_biaha/", "text": "Спасените преди година три мечета до язовир Доспат бяха върнати в дивата природа на 6 май в района на Национален парк \"Централен Балкан\", съобщава пресцентърът на Министерството на околната среда и водите (МОСВ). Акцията се се е превела съвместно с фондация \"Четири лапи\", гръцката организация \"Арктурос\", както и представители на националния парк и министерството и е първа по рода си. Мечетата Радостина, Митко и Йонас прекараха близо година в спасителния център \"Арктурос\" в Гърция, където по специална програма за реадаптация бяха приучени да оцеляват в дивата природа. Според специалистите от гръцка и българска страна животните вече са достигнали възраст и размери, подходящи за връщането им в естествената им среда. През уикенда екип от Парка за танцуващи мечки край Белица и \"Арктурос\" направиха преглед на животните и ги подготвиха за около 10-часов път от Гърция до България. Мястото, на което мечетата бяха освободени, беше определено от експертите от двете страни, защото отговаря напълно на изискванията за успешна реадаптация на мечетата. То попада в границите на резерват, в който се осъществява контрол от служители на Дирекция НП \"Централен Балкан\", растителността в тази местност е преобладаващо широколистна гора, не са засечени трайни следи от други екземпляри от вида кафява мечка и е отдалечено от населени места. Преди да бъдат транспортирани и освободени, на трите мечета бяха поставени нашийници с GPS устройство за проследяване, които ще дадат възможност да се следи поведението им и тяхната реадаптация. Специалистите акцентират, че на европейско ниво са единични случаите на успешно отгледани и върнати в природата кафяви мечки. Въпреки всички усилия все още няма пълна гаранция за успех на мисията, тъй като процесът на реадаптацията е труден и специфичен за всеки отделен индивид. Съобщението гласи, че шансовете мечетата успешно да се върнат към своя естествен начин на живот са доста големи. МОСВ осигурило специфични каишки, които са разтягат, за да не причинят нараняване на мечките при тяхното израстване. Чрез маркирането на животните се създава възможност за тяхното следене на всеки час и за своевременна реакция при необходимост. Предвиденият период за проследяване е 18 месеца. Първия месец след като бяха спасени, Радостина, Митко и Йонас прекараха под карантина и наблюдение в Парка за танцуващи мечки край Белица, а след като укрепнаха достатъчно и състоянието им позволяваше, те бяха транспортирани до разположения в Северна Гърция спасителен център \"Арктурос\", който има голям опит и добра успеваемост в реадаптацията и връщането в дивата природа на осиротели мечета. България е една от малкото европейски страни със стабилна популация на кафяви мечки, отбелязва фондация \"Четири лапи\". Според последните проучвания в дивата природа у нас живеят между 500 и 1000 екземпляра от този защитен вид, като популацията им е съсредоточена в Старопланинския и Рило-Родопския планински масив. Много от животните мигрират в съседни на България страни – Гърция, Сърбия и Северна Македония. ", "date": "2019.05.07", "title": "Спасените преди година до Доспат три мечета са върнати в дивата природа"}
{"url": "https://www.dnevnik.bg/sviat/2019/05/07/3452572_reitingut_na_trump_nadmina_45_za_pruv_put_otkakto_e_na/", "text": "Популярността на американския президент Доналд Тръмп премина прага от 45 процента според института \"Галъп\". Това се случва за първи път, откакто Тръмп влезе в Белия дом на 20 януари 2017 г., предаде агенция \"Франс прес\". Според данните 46 процента от американците одобряват действия на президента си. 50 процента не ги одобряват. Тези данни бяха оповестени след публикуване на серия от добри икономически индикатори и на доклада на специалния прокурор Робърт Мюлър, който заключи, че не е имало  съглашателство между екипа на Тръмп и Русия  по време на изборите през 2016 г. Данните са въз основа на допитване, извършено от 17 до 30 април, тоест преди последните разкрития за писмото на  Робърт Мюлър  до министъра на правосъдието  Бил Бар , в което той изразява недоволството си от начина, по който последният обобщи изводите от разследването му. Сред републиканците Тръмп се радва на 91-процентно доверие, а сред демократите на едва 12-процентно, показва допитването.", "date": "2019.05.07", "title": "Рейтингът на Тръмп надмина 45% за пръв път, откакто е на власт"}
{"url": "https://www.dnevnik.bg/bulgaria/2019/05/07/3452530_bulgariia_otdelia_nai-goliam_dial_ot_bjudjeta_na/", "text": "През 2017 г. България е отделила най-голям дял от бюджета на страната спрямо всички други държави в Европейския съюз за пожарна безопасност. Това показват данни на Евростат, според които страната е похарчила общо 149.4 млн. евро за пожарна безопасност. Според статистиката това прави по 21 евро на човек. В държавния бюджет за 2017 г.  България официално е заделила близо 212 млн. лв. по това перо . След България по най-голям дял от бюджета на страната за пожарна безопасност се нареждат Латвия, Литва и Румъния. Те отделят средно по 0.7% при средна стойност за ЕС от 0.4%. На последните места са Дания и Малта, съответно с 0.1 на стои и 0.2%. През 2017 г. в 28-те държави-членки на ЕС са изразходвани общо 31.2 милиарда евро за противопожарна защита. Близо 300 хил. пък са пожарникарите в Европейския съюз. Протестите на пожарникарите и обещанието на Борисов  Именно през 2017 г. бяха  едни от най-масовите протести на пожарникарите.  Тогава пред Народното събрание те се оплакаха от липсата на пари и закриването на пожарникарски служби на ключови места в страната. Те настояха за увеличение на заплатите с поне 15%. Огнеборците поискаха още достойни условия на труд заради остарелите и скъсани униформи, с които работят. \"В пожарната ни служба, уверявам ви, са дадени доста пари последните години, включително и за защитно облекло. Може би някои са си купили такова втора употреба, но ако питаме от десет граждани някой купувал ли си е дрехи втора употреба, сигурно 5, 6, 7, 8, 9 души са си купували, не може да сме някакво особено изключение\", каза тогавашният вътрешен министър Валентин Радев. В протестите си те бяха подкрепени и от другите служители на МВР, като в крайна сметка бюджетът на вътрешното министерство за 2019 г. беше увеличен със 100 млн. лв. Това стана, след като в началото на миналата година премиерът Бойко Борисов обеща увеличение на полицейските заплати, след като бюджетът за 2018 г. вече беше приет. Пожарът в Кресненското дефиле През август 2017 г. избухна пожар в Кресненското дефиле, който беше потушен след няколкодневна борба на пожарникарите. Пожарът обхвана над 10 хил. дка площи и доведе до евакуация на няколко села. Нанесените щети бяха за над 3.3 млн. лева. За бедствието беше обвинен 30-годишен пастир от Симитли, който според прокуратурата е изхвърлил неизгасена цигара. Делото срещу него все още продължава.", "date": "2019.05.07", "title": "България отделя най-голям дял от бюджета на страната за пожарникари в ЕС"}
{"url": "https://www.dnevnik.bg/sviat/2019/05/07/3452552_iaponiia_vliza_v_sezona_v_koito_v_ofisa_se_hodi_bez/", "text": "В Япония от днес започва сезонът \"Кул биз\", в който служителите могат вече да ходят на работа по-свободно облечени, т.е. без вратовръзка и сако, предаде ТАСС. Обикновено сезонът \"Кул биз\" започва всяка година на 1 май, но тази година в началото на месеца бяха националните празници в Япония. От 27 април в страната започна  10-дневен празничен период . Японската \"Златна седмица\", в която се събират няколко национални празника, бе удължена, за да включи абдикацията на Акихито на 30 април и изкачването на престола на сина му Нарухито. Кампанията \"Кул биз\" цели да намали потреблението на електроенергия в страната. От 1 юни в сила влиза вторият етап на кампанията \"Супер кул биз\". Тогава на японците могат да ходят на работа в още по-свободно облекло, включително с дънки и тениски. Членовете на правителството през този период обикновено носят леки летни панталони и цветни памучни ризи, които са разпространени в южната част на страната. Националната практика да се преминава към \"летен режим\" на обличане бе въведена в Япония през 2005 година и първоначално бе трудно изпитание за консервативните японци. Много от тях се чувстваха сякаш не са в кожата си без тъмния костюм, здраво затегната вратовръзка и черните обувки. Сега \"Кул биз\" е много популярен в цялата страна, в която лятото обикновено е горещо и изключително влажно. Тази кампания придоби още по-специална роля след аварията в АЕЦ \"Фукушима\" през 2011 година, която доведе до енергийна криза в страната.", "date": "2019.05.07", "title": "Япония влиза в сезона, в който в офиса се ходи без вратовръзка и сако"}
{"url": "https://www.dnevnik.bg/bulgaria/2019/05/07/3452637_pri_silen_viatur_izkljuchete_toka_vodata_i_gazta/", "text": "По повод усложнената метеорологична обстановка от последните дни и зачестилите сигнали за силен вятър и градушки Министерството на вътрешните работи (МВР) изготви списък с мерки за лична безопасност. \"Ако сте в къщи и възникне силен вятър или смерч - изключете тока, водата и газа. Затворете плътно вратите и прозорците. Силният вятър засяга предимно покривните конструкции и горните етажи. В случай на необходимост слезте в мазето на сградата\", гласи съобщението от пресцентъра на МВР. Друга препоръка е да не се остава на открито, защото има опасност от наранявания от падащи отломки на сградите и от други предмети. \"Ако сте далеч от дома си, влезте в обществена сграда, подлез, потърсете сигурен подслон. Ако сте на път, спрете автомобила на открито място, далеч от електропроводи, дървета и от надвиснали скални маси, а ако се намирате в полето или в планината, заемете най-ниските възможни места до отминаване на опасността\", са съветите на МВР. За последните два дни екипите на Главна дирекция \"Пожарна безопасност и защита на населението\" са реагирали на 64 сигнала, свързани с динамичната метеорологична прогноза. Най-много съобщения са получени за отстраняване на опасни предмети, паднали дървета и клони. Според прогнозата на НИМХ през следващите няколко дни метеорологичната обстановка ще остане динамична. Възможно е на територията на страната да има и силни ветрове, които са опасни за хората и причиняващи значителни материални щети. Днес стана известно, че  в 18 области в страната предупреждението е за силен северозападен вятър  с пориви между 18 и 24 метра в секунда. Жълтият код няма да важи само за някои области в Източна и Югоизточна България. Температурите ще са между 9 и 14 градуса - по-ниски от обичайните за май. Ще има валежи, в планините се очаква сняг.", "date": "2019.05.07", "title": "При силен вятър изключете тока, водата и газа, съветва полицията"}
{"url": "https://www.dnevnik.bg/zelen/2019/05/07/3452661_evropeiskata_komisiia_moje_da_globi_bulgariia_zaradi/", "text": "България може да бъде санкционирана от Европейската комисия заради неприлагане на принципа \"замърсителя плаща\" при определянето на такса смет, съобщиха днес от Българската стопанска камара. Организацията е подала жалба до ЕК срещу определянето на таксата за битови отпадъци (ТБО) в България на основата на стойността на имота или балансовата стойност на активите вместо на количеството генерирани отпадъци. В писмо до БСК  от ЕК уточнили, че вече е направено проучване за прилагането на принципа \"замърсителят плаща\" във всички държави - членки на ЕС, включително и България. Резултатите от него са в процес на обработка. \"Комисията няма да се колебае да предприеме действия срещу държавите членки, в които националното законодателство и/или практика не са в съответствие с принципа \"замърсителят плаща\", се казва в писмо от Главна дирекция \"Околна среда\" на ЕК до БСК. В писмото си от комисията казват, че е извършено обстойно разглеждане на жалбата и е установено, че българското законодателство предвижда конкретни мерки за прилагане на принципа \"замърсителят плаща\" от 2015 г., но националните власти няколко поредни години отлагат влизането в сила на тези мерки. \"Според информацията, с която комисията разполага, последните изменения на Закона за местните данъци и такси осигуряват подходяща методология за изчисляване на таксата за битови отпадъци. За съжаление националните власти решиха още повече да отложат влизането в сила на съответните разпоредби – до 2022 г.\", се уточнява в писмото. Поради факта, че вече е извършено общоевропейско проучване на проблема, службите на комисията са взели решение да прекратят разследването по повод жалбата на БСК, но ако е необходимо, ще предприемат действия срещу България по тяхна инициатива. От БСК припомнят, че от 2003 година полагат усилия да бъде променен начинът на изчисляване на ТБО, вкл. чрез предложения за нормативни промени, официални становища до всички компетентни институции, съдебни процедури и пр. В резултат през 2015 г. нормативно проблемът е решен, но влизането в сила на законовите промени се отлага неколкократно, като последният срок е 2022 г. Оттогава общините сами ще избират между три варианта за изчисляване, основани на принципа \"замърсителят плаща\" - на база брой живеещи на адрес, на вместимост на съдовете или на генерирани отпадъци. Основа за определяне на таксата ще бъде количеството на смесените битови отпадъци, което на практика означава, че потребителите ще бъдат стимулирани да разделят отпадъците си.", "date": "2019.05.07", "title": "Европейската комисия може да глоби България заради такса смет"}
{"url": "https://www.dnevnik.bg/analizi/2019/05/07/3429889_imahme_papa_ili_kakvi_reakcii_predizvika_poseshtenieto/", "text": "Habemus papam (\"Имаме папа\") – така кардинал-протодяконът възвестява от централната ложа на Ватиканската базилика \"Свети Петър\" избора на нов папа. После избраникът произнася благословията си \"Към града и към света\" (Urbi et orbi). В трите дни от посещението на папа Франциск в България слушахме тази благословия - смислено, отговорно и откровено говорене на лидер с мисия. Видяхме знаците на внимание към всеки детайл, който носи посланията на разума, смирението и почитта. В трите дни от посещението на папа Франциск в България разбрахме за пореден път, че в сегашния си състав Светият синод е схоластичен орган, страхливо подчинен някому и по тази причина неспособен да се движи напред. За поредното избухване на пловдивския владика Николай по-добре да не говорим. в синодалната палата, както и за срамната неадекватност на клира в трите дни на посещението му имало обяснение - Източно-западната схизма (разкола между православието и католицизма) от 1054 г. Ти да видиш! Как да повярва човек на тази хилядолетна праволинейност, ревниво унаследена от синодалните старци, след като само преди няколко години вкупом се оказаха актьори в атеистичния театър на (уж бившата) Държавна сигурност? Но дори този позор не ги извади от транса на усърдието, с което въртят кадилниците си всеки път, когато светската власт ги повика за компания. Кога за последен път чухте от български митрополит, че \"Църквата е нашето семейство, ние сме братя, а нашият закон е любовта\", както каза Франциск? Кога го видяхте да дава от вярата си на 240 деца с толкова бащинско търпение въпреки старческата си немощ? Или да спре при тийнейджъри, скандиращи името му, за да ги насърчи да бъдат шумни, защото така им прилича. Но и да ги поучи да мълчат в сърцата си, за да се чуват молитвите им. защото \"пътят им е изпълнен с болка, но винаги остава надеждата\"? В замяна на това се нагледахме на позорни етюди, в които попове ръсиха за здраве национализма, ксенофобията и путинофилството, защото ги припознаха като убежище за самоубийствената си ретроградност. Кога влязоха православните отци в болниците? Кого прегърнаха? На кого помогнаха да оживее или да си отиде с по-малко болка и страх? Какво още видяхме през двата дни на папското пътуване в България ли? Видяхме вицепрезидента Илияна Йотова в доста по-обран реверанс от този, в който падна пред руския патриарх преди година. Видяхме и министър-председателя ни да чака кацането на папския самолет с лековата развеселеност и ръце в джобовете като човек, комуто ненадейно е провървяло да се озове там. А после го видяхме да скучае под дъжда по време на молитвата за мир в заключителното събитие от посещението на папа Франциск. Какво се случи в тези три дни по Гергьовден ли? Имахме папа. Амин!", "date": "2019.05.07", "title": "Имахме папа"}
{"url": "https://www.dnevnik.bg/evropa/2019/05/07/3452664_stranni_sujuznici_shte_pomogne_li_marin_lyo_pen_na/", "text": "Веселин Марешки, българският партньор на партията на Марин льо Пен Национален сбор, заяви, че сегашният \"бюрократичен\" ЕС държи България като държава членка втора класа, докато Льо Пен и нейните съюзници, когато спечелят властта, ще помогнат на страната да стане по-богата, пишат журналистите Георги Готев и Алин Робер в  статия  за блога  Еuelectionsbulgaria.com . Те припомнят, че Марешки, лидер на популистката партия \"Воля\", бе избран от Льо Пен за неин партньор в България. Миналата седмица тя за втори път тази година посети страната, като поводът бе началото на кампанията на \"Воля\" за евроизборите. Според Марешки не може да има силна и единна Европа, докато някои европейски страни като България изостават. \"Марин льо Пен, Салвини и Щрехе знаят, че без силна България не могат да изградят силен ЕС. И те имат волята да помогнат на България да догони големите европейски държави. Докато Меркел, Макрон и Юнкер, те искат ние да останем слаби\", каза Марешки в предаването \"Още от деня\" по БНТ на 3 май. Според авторите очевидната истина е, че ЕС може да бъде критикуван за бюрокрацията си, но въпреки това той създаде кохезионната политика, от която новите държави членки като България се възползват в голяма степен. От друга страна, крайнодесните партии от по-старите държави - членки на ЕС, са против това преразпределение на богатството. Освен това крайната десница по никакъв начин не се застъпва за \"силна\" Европа. Национален сбор критикува хлабавите граници, а идеята за по-тесен съюз с България и Румъния, който би позволил на двете страни да се присъединят към Шенген или еврозоната, е невъзможна за тях. Странни съюзници Всъщност Марешки и Льо Пен са странни съюзници и посланията им към съответните им избиратели са много различни, се посочва още в статията. Льо Пен никога не е казвала на поддръжниците си във Франция, че иска ЕС да помага на страни като България да станат икономически по-силни. Единственият й интерес от това да прекарва време с Марешки е да има достатъчно съюзници, за да може да създаде политическа група в следващия Европейски парламент. Тя вероятно ще бъде разочарована, защото според социологическите проучвания Марешки ще получи 2% от гласовете, доста под петте, които са необходими за влизане в европарламента. Льо Пен не харесва кохезията в ЕС. Скорошно изследване на Виенския университет за икономика и бизнес показа, че електоратът й идва от области, където кохезионната политика на ЕС е в по-малка степен представена или успешна. Следващата среща на Льо Пен и Марешки ще е в Италия в средата на май  по покана на Матео Салвини , лидер на крайнодясната партия \"Лига\". Друг странен съюз с хора, защитаващи противоположни позиции, особено за миграцията – Италия например, иска Франция да приеме повече бежанци.", "date": "2019.05.07", "title": "\"Странни съюзници\": Ще помогне ли Марин льо Пен на България да стане по-богата"}
{"url": "https://www.dnevnik.bg/zdrave/2019/05/07/3452666_borisov_obeshta_27_mln_lv_za_nova_bolnica_v_iambol/", "text": "Премиерът Бойко Борисов обеща правителството утре да отпусне 27 милиона лева  за завършването на строящата се от години  болница в Ямбол. Прогнозите са до година и половина многопрофилната болница \"Свети Панталеймон\" в града, която е в окаяно състояние, да може да се премести в новата сграда. Първата копка на \"новата болница\" е направена през април 1979 г., а в момента сградата е на груб строеж, като периодично правителството отпуска различни суми, правят се някои подобрения, препроектиране, слага се частично дограма. Но все още тя не е годна за използване. Обещание, че сградата на новата болница ще бъде завършена до година и половина, дава в средата на 2015 г. и тогавашният здравен министър Петър Москов. Тогава съобщаваните разчети показват, че за завършване и оборудване на сградата са необходими между 8 и 9 млн. лв., а правителството отпуска поредните 2 млн. лв. за довършителни дейности. Днес все още болница \"Свети Панталеймон\" е разположена в около 35 декара двор, в него има 17 сгради с различни отделения, които не са свързани вътрешно помежду си (или т.нар. павилионен тип). Самите сгради са строени преди около 100 години, често има аварии, течове, мухъл, няма асансьори. А пациентите биват пренасяни между сградите и отделенията често рисковано с колички или дори понякога на ръце. Дупките из двора допълнително усложняват ситуацията и създават рискове. \"Утре ще отпуснем 27 милиона лева. Сегашната болница е на павилиони, а пациентите се пренасят на ръце, което е недопустимо\", е заявил днес министър-председателят Бойко Борисов на среща с ръководството на Многопрофилната болница за активно лечение \"Свети Пантелеймон\" в Ямбол, съобщи правителствената информационна служба. Средствата ще бъдат гласувани на утрешното правителствено заседание по разпореждане на Борисов. Пред премиера Борисов, министъра на финансите Владислав Горанов и министъра на здравеопазването Кирил Ананиев от ръководството на лечебното заведение заявили, че за около година и половина областната болница в Ямбол ще се пренесе в новата сграда. Новият болничен блок е на 10 етажа и ще има капацитет до 250 болнични легла. Паралелно с този проект се реконструира и спешното отделение към болницата на стойност от 551 000 лева, се казва в съобщението. Прави се и ремонт на Центъра за спешна помощ в града, за който са отделени 482 000 лева. Финансирането на тези два проекта е с европейски средства.", "date": "2019.05.07", "title": "Борисов обеща 27 млн. лв. за нова болница в Ямбол (видео)"}
{"url": "https://www.dnevnik.bg/sviat/2019/05/07/3452663_svobodata_na_slovoto_v_bulgariia_namaliava_tvurdi/", "text": "Свободата на словото в България през 2018 г. е намаляла и това е отражение на цялостната слабост на върховенството на закона, както и - между редица други фактори - на факта, че законите се прилагат избирателно и има хора с политическа защита срещу преследване. В допълнение професионалните стандарти отслабват на една медийна сцена от разпокъсани издания, използвани за прокарване интересите на собствениците им и отслабване позициите на съперниците им. Журналистите все повече си налагат автоцензура, за да се защитят от политически, корпоративен и криминален натиск. Това е оценката в годишния доклад за т.нар. Индекс на устойчивостта на медиите (Media Sustainability Index или MSI) на базираната във Вашингтон неправителствена организация IREX. Анализът е смятан за един от най-задълбочените в света, тъй като оценява не само усещането за свобода на медиите, но и в каква правна, професионална и техническа среда работят журналистите и доколко ги защитават държавата и работодателите им. MSI за Европа се изработва от 2000 г. насам в сътрудничество с Агенцията на САЩ за международно развитие (USAID). Показателят за България този път леко се е подобрил - от 1.81 на 1.89 пункта. Но това е далеч от най-добрия резултат през 2007 г. и поставя страната в категорията на \"неустойчива смесена система\" за медии и журналисти. Това е предпоследната по качество категория, в която попадат \"държави, покриващи минимални изисквания, в които има отделни сегменти в правната система, както и в правителството, които се противопоставят на една система на свободни медии; ако има видим напредък в защитата на свободата на пресата, подобряване на професионализма и появата на нови медийна компании, то подобни явления са твърде нови, за да се прецени доколко те са устойчиви\". България, Румъния и Хърватия са единствените страни от ЕС, включени в район, обхващащ още Западните Балкани и бившия СССР, включително републиките от Централна Азия. В тази компания от 21 страни по общ показател на индекса България е на 12-о място - след Киргизстан и преди Босна и Херцеговина. По свобода на словото ситуацията у нас е оценена на 13-а позиция - между Босна и Херцеговина и Таджикистан. Бизнес управлението на медии е на доста по-високо ниво - 9-о място, т.е. между Македония и Киргизстан, но това е и категорията с най-добър показател за България. По подкрепящи медиите и журналистите институции ѝ е отредено 14-о място, по разнообразие на новинарските източници - 11-о, а по професионализъм на журналистите - 13-о. Българските журналисти работят в страна, постигнала спорадичен напредък и спъвана от десетилетия на корупция, се казва още в националния доклад. Нещо повече - България отчита рязко влошаване на свободата на медиите, откакто е влязла в Европейски съюз през 2007 г. и само за десетилетие се е сринала от 36-о на 111-о място в класацията на \"Репортери без граници, посочват авторите. Те обръщат внимание и на последния мониторингов доклад на Европейската комисия, в който се казва, че влошаването на медийната среда в България се дължи и на недостатъчна прозрачност, отчетност пред обществото и обществен достъп до достоверна информация. Третият доклад, цитиран от IREX, е Мониторът за плурализъм на европейските медии, в който се посочва, че в България разнообразието е намалено заради силната концентрация на собствеността върху медиите, вредното влияние на собствениците и нерегулираната система за раздаване на реклами от държавни институции с цел купуване лоялността на медии към правителството. В частта, посветена на професионализма, като аргументи са използвани и оценки, направени в разговор между дузина български журналисти и медийни експерти като проф. Нели Огнянова от Софийския университет и Георги Лозанов от БТА. \"Утежняващо обстоятелство в страната е живият обществен спомен за комунизма, когато журналистиката официално беше заменена от пропаганда\", казва Лозанов. \"Мнозинството от печатните медии, повечето от които се притежават или контролират от Делян Пеевски, и техните сайтове в интернет провеждат открити пропагандни кампании срещу политици, обществени фигури, магистрати, издатели, журналисти и активисти от гражданското общество, критикуващи правителството или осветяващи връзките между олигарси, хора във властта и от правораздавателната система\", посочва Стояна Георгиева, главен редактор на сайта \"Медиапул\". \"Медиите около Делян Пеевски разпространяват слухове за хора, чиито възгледи са критични към представители на управлението като него самия или към неограничената власт на главния прокурор\", казва Нели Огнянова. Тя посочва специално предаването \"Още от деня\" по БНТ 1 с водещ Емил Кушлуков като \"пример за кампания срещу критични гласове от екрана на обществена медия\". \"Автоцензурата е постоянен спътник и част от всекидневието за много медии и журналисти. В този смисъл е важна и икономическата несигурност\", посочва Катерина Буюклиева, директор на рекламната агенция Media Connection. Проблемът е особено остър в регионалните медии, които привличат средства от публикуването на обяви и реклами от общенските власти, акцентира докладът. Пазарът за журналисти в България е в сериозна криза, като има изобилие от нискокачествени медии, плащащи мизерни заплати. Журналистите рядко се противопоставят на решения на редакционното си ръководство или в защита на професионални принципи. Участниците в разговора, проведен през декември 2018 г., казват още, че медиите или не отразяват определени сюжети и личности, или го правят единствено в подвеждаща и негативна светлина. В повечето издания журналистите може да изгубят работата си, ако нарушат това неписано правило, напомня Лозанов. \"Рискът не е толкова в цялостното пренебрегване на събития и проблеми, колкото в омаловажаването на тяхната значимост\", допълва той. Пространството, отворено от мълчанието на традиционните медии, се запълва с \"гражданска журналистика\" под формата на блогове или публикации в социалните мрежи. Професията като цяло не е уважавана, заплатите са ниски и репортерите живеят в икономическа несигурност, напомня и Иван Радев от Асоциацията на европейските журналисти. Проучване на тази организация показва, че средната месечна заплата за репортер е 1000-1500 лв., което е около средната заплата в страната от 1190 лв. Освен това медиите и работещите в тях почти не инвестират в професионално развитие, хора напускат занаята, а повечето от следващите журналистика предпочитат да работят в сферата на PR-а.", "date": "2019.05.07", "title": "Свободата на словото в България намалява, твърди пореден доклад за медиите"}
{"url": "https://www.dnevnik.bg/analizi/2019/05/07/3452688_bpc_triabva_da_se_promeni_dulboko_-_reakcii_za/", "text": "Произхождам от свещеническо семейство, човек може да се досети от фамилията ми. Родителите ми са се венчали в църква в най-тъмните години на комунизма. Малко след това, във все още много тъмните години, и аз, и брат ми сме кръщавани, не тайно, в църква, с гости и т.н. Изпуснах всички американски филми по БНТ, защото на Великден ходех на църква, вместо да гледам телевизия (връстниците ми знаят за какво става дума). И Цветница, и други празници не съм пропускал. Нито църковни панихиди. (И, не, нито едно от тези неща не бяха забранени.) но си казвах, че това е акт на очовечаването им. Та затова, когато говоря за православната църква, правя го със самоувереността на евреин, който разказва вицове за евреи, или на чернокож, който разказва вицове за чернокожи. Никак не ме вълнуват проклятията на фейсбук правоверните, които ми казват: как може да поставяш под съмнение институция на 2000 години, не разбираш канона, богохулник. Не съм свещеник, не съм теолог, но знам, че грешим, когато сме надменни с неграмотността си, когато ни липсват сетива за състрадание, когато горделиво подминаваме посланието за човешка любов. Смятам, че съм съвсем в правото си да се отнасям ругателно към институцията на Българската православна църква, когато тя се позовава на древни директиви, за да избяга от онова, което една църква е длъжна да прави - да събира, не да разединява хората. Онова, което БПЦ демонстрира, няма нищо общо с оня, който проповядваше любов, смирение и състрадание. Тази институция трябва да се промени. Дълбоко. --- Посещението на Негово светейшество папа Франциск в България стана повод за всевъзможни полемики, но отприщи и безброй хули и обвинения както към него, така и към Българската православна църква. И защо е всичко това? Ние, членовете на Св. синод, го посрещнахме като наш брат в Господа, поздравихме се с Христос Воскресе и му пожелахме приятен престой в нашата страна. Знаем, че неговото посещение в родината ни в никакъв случай нямаше за цел да направи българите католици, както не бе необходимо и някои сънародници, определящи се за \"строго ортодоксални\", да стоварват върху плещите на Римския епископ всякакви обвинения за \"световна конспирация\" и \"виртуална демонизация\". въпреки различните мнения на един или друг митрополит, така че всички бяхме длъжни да се съобразим с това независимо от своите лични разбирания. Добре е всички да осъзнаем, че е нужно да бъдем по-добри един към друг, да обичаме ближните си и да се радваме на добронамереността към нас, което всъщност беше и посланието на Франциск. Защото Бог е любов! Нека най-после черногледието, омразата и завистта, присъщи за мнозина хора, бъдат оставени настрана. В родината ни папа Франциск се помоли за мир и разбирателство между човеците, за това се молим и всички ние по време на светата литургия. И още: от България папа Франциск отива в Северна Македония, но замислихме ли се трезво върху думите, които той каза за делото на св. братя Кирил и Методий и отъждествяването им с българщината? За значението на многовековната българска култура и история? Изглежда, римският папа ще се окаже по-голям патриот от някои българи, готови да продадат историята, църквата и миналото си заради болни амбиции и бъдещи \"позиции\"! Пожелаваме на папа Франциск да е жив и здрав, защото е добър човек, а на българите да са по-добри и разумни, защото от това имат нужда. Христос воскресе! --- Посещението на папа Франциск в България предизвика силен обществен отзвук. Добронамереността, откритостта и посланието за мир, с които дойде в родината ни, спечелиха сърцата на сънародниците ни. Нека сме честни – тази визита показа колко много българите се нуждаят от гласа на Църквата, от нейните послания за благоволение между хората, за общение с Господ Иисус Христос, за укрепване на църковната общност. Много наши събратя правилно отбелязаха, че тези послания звучат и в православните храмове и богослужение, те са част и от нашата ежедневна църковна проповед. При посещението си у нас как търси и намира отдалечилите се от паството души, като им дава пример за действена Христова любов. Убеден съм, че целта на тази визита не е била католическа пропаганда у нас. Тя нямаше за цел и изкуствено да се пренебрегнат различията между православието и католицизма, защото такова единство би било фалшиво и нетрайно. Посещението на папата беше пример за важността на личното общуване между християните, което преодолява страховете. Затова и Св. Синод на БПЦ прие папа Франциск като брат в Христа, като духовен водач на много християни по света, който добронамерено протяга ръка за общуване между всички християни и хората от всички изповедания, защото на християните подобава да бъдат миротворци. Истински верните на Христос няма от какво да се боят. Православните християни не виждат в ближните си врагове и заплаха, а братя и Божии чеда. Те вярват на Христовите думи: \"Не бой се, само вярвай!\" (Лука 8:50). Като имаме доверие в Божия промисъл и вършим по съвест това, за което Бог ни е призовал, няма от какво да се страхуваме. Чистата вяра не се гради върху страха и агресията към другите, към инославните, а върху любовта и верността към нашия Господ Иисус Христос. Нека доказателство ни бъдат думите на апостола: \"Защото в любовта няма страх, но съвършената любов прогонва страха, защото в страха има мъка. Който се страхува, не е съвършен в любовта\" (1 Иоан. 4:18). Христос Воскресе! --- От две седмици висшия клир на БПЦ ни обяснява, че вековните канони на църквата не позволявали да имат обща молитва и богослужение с папа Фанциск по време на посещението му в България. Изгледах репортажа за срещата на папата с патриарха и авхиереите. Обръщението на двамата духовни водачи показаха Патриарх Неофит изтъкна, като единствена причина да не приеме протегнатата ръка на папата са исторически причини от времето на покръстването на българите, които не можли да бъдат преодолени. Нека приемем, че това е така. Къде остана обаче доктрината за прошката като основна ценност на християнската вяра. Какво не искат да кажат висшите духовници обаче. Единственото основание да се откаже обща молитва с представителя на католическата църква е проповядването на ерес. Това, което усърдно премълчават нашите архиереи, е, че Нека разгледаме символите на вярата на двете вероизповедания. Къде точно са разликите, които не позволяват общо богослужение? За сътворението, за Троицата, за спасението, за личността на Исус Христос, за Църквата. Коя основна доктрина е различна? Колко болници, сиропиталища, бежански лагери, училища, старчески домове има православната църква. За сравнение в Италия повечето са на католическата църква и са напълно безплатни. В същото време БПЦ признават, че православната общност на много места по света ползва католически църкви за православно богослужение. Когато ни отърва можем да ползваме сградите ви, но да застанем заедно пред Бога не можем защото сме по-правилно славещи. Срам ме е от вас господа архиереи.", "date": "2019.05.07", "title": "БПЦ трябва да се промени дълбоко - реакции за посещението на Светия отец в България"}
{"url": "https://www.dnevnik.bg/skorost/2019/05/07/3452697_porednata_operaciia_na_putna_policiia_e_za_kolani/", "text": "Специализирана полицейска операция, с акцент върху използване на предпазните колани, каски от мотоциклетистите и детски столчета, започва от днес Пътна полиция. Тя ще продължи до 12 май и ще обхване цялата страна. Друг акцент в операцията ще бъде правилното поставяне на регистрационния номер от мотоциклетистите. От пътна полиция уточняват, че номерата на моторите се поставят така, че да има осигурена видимост, както и осветеност през нощните часове. Освен това при закрепването не трябва да се нарушава формата на табелата, целостта на графиката и символите на номера. За поставен на неправилно номер санкцията е отнемане на книжката за срок от 1 до 6 месеца и глоба от 50 до 200 лв. При спиране на шофьорите ще се проверява и дали те имат неплатени глоби. Всички, които имат връчени, но неплатени глоби, до заплащане на задълженията остават без книжка, а автомобилът се спира от движение, ако се води на тяхно име. Размерът на останалите глоби по Закона за движение по пътищата можете да видите  тук . Подобни операции пътните полицаи са проведени от 11 до 17 март и от 17 до 24 април. По време на първата, която бе организирана по линия на Европейската мрежа на службите на Пътна полиция - TISPOL, бяха проверени 28 869 моторни превозни средства и констатирани общо 3402 нарушения. От тях 2591 бяха извършени от водачи. В 444 от случаите бе установено непоставяне на предпазен колан от пътник на предната седалка, а в други 367 – на задната седалка. Констатирани бяха още 45 случая на неправилно превозване на деца. Проверените по време на операцията мотоциклетисти бяха 316, в 81 случая водачите не бяха поставили задължителните каски. В рамките на втората операция, проведена в седмицата 17-24 април, бяха проверени 49 363 моторни превозни средства. За неизползване на обезопасителни системи – колани и детски столчета в автомобилите, бяха констатирани 1766 нарушения. При мотоциклетистите бяха регистрирани 122 нарушения. В 57 от случаите не са били използвани каски. Шест от актовете са за неправилно поставяне на регистрационни номера, а в 49 случая мотоциклетите изобщо не са имали регистрационни номера. Каралите без номера са заплашени от отнемане на книжката за до 1 година и глоба от 200 до 500 лева.", "date": "2019.05.07", "title": "Поредната операция на Пътна полиция е за колани, каски и детски столчета"}
{"url": "https://www.dnevnik.bg/sport/2019/05/07/3452635_rusiia_se_nadiava_antidopingovata_agenciia_da_si/", "text": "Русия се надява, че антидопинговата ѝ агенция (РУСАДА) ще получи пълно съответствие от Световната антидопингова агенция (WADA). Министърът на спорта на страната Павел Колобков изрази желание това да стане до средата на май. \"В края на април беше изпълнено второто изискване на WADA - бяха прехвърлени пробите (от московската лаборатория). Екипът от експерти взе пробите и ги отнесе. Вече чакаме доклада на WADA на 15 и 16 май\", каза Колобков, цитиран от ТАСС. Пълното признаване на РУСАДА е ключов фактор по пътя към връщането на правата на руските лекоатлети и биатлонисти. \"Надяваме се решението да бъде положително\", добави Колобков. През септември  WADA възстанови правата на РУСАДА при няколко условия , най-важното от които беше осигуряване на достъп до данните на московската лаборатория. Решението предизвика остри критики срещу Световната антидопингова агенция, но тя се защити, като изтъкна, че е успяла да накара Русия да направи това, което е искано от нея. Президентът на WADA Крейг Рийди обвини преди ден опонентите си, че са водени от политически възгледи.", "date": "2019.05.07", "title": "Русия се надява антидопинговата ѝ агенция да си възвърне изцяло лиценза до дни"}
{"url": "https://www.dnevnik.bg/photos/2019/05/07/3441347_fotogaleriia_hiliadi_pera_sveshtnik_i_optichna_izmama/", "text": "Поп звездата Лейди Гага направи впечатляващо представяне по време на годишното галасъбитие в музея \"Метрополитън\" в Ню Йорк, като се появи с общо четири тоалета. Всяка година в първия понеделник на месец май музеят е домакин на бляскаво събитие, което е благотворително и със средствата от него се поддържа музеят за костюми, в който се съхраняват тоалетите със статут на произведения на изкуството.", "date": "2019.05.07", "title": "Фотогалерия: Хиляди пера, свещник и оптична измама на бала на \"Метрополитън\""}
{"url": "https://www.dnevnik.bg/sviat/2019/05/07/3452822_katastrofata_na_sheremetievo_potvurdi_sistemnite/", "text": "На московското летище \"Шереметиево\" катастрофира на 5 май вечерта самолет \"Сухой Суперджет 100\" (SSJ100) на \"Аерофлот\". Машината изпълняваше полет SU1492 от Москва за Мурманск, но след 28 минути във въздуха пилотите взеха решение да се върнат на летището. Успяха да се приземят едва от втори опит; по време на кацането се запалиха двигателите и се пречупиха стойките на шасито. Пламъци обхванаха цялата опашна част на летателния апарат. При въздушната катастрофа  загинаха 41 души, сред които деца.  Успяха да се спасят 33 пътници и четирима членове на екипажа. Образувано е наказателно дело. Руският президент Владимир Путин разпореди внимателно да се разследват обстоятелствата около трагедията. Говорителката на Следствения комитет на Руската федерация Светлана Петренко посочи  основните версии за станалото , включващи неблагоприятни метеорологични условия, повреда на самолета, недостатъчна квалификация на пилотите, диспечерите и лицата, осъществили техническия преглед на машината. Командирът на екипажа Денис Евдокимов съобщи за медиите, че самолетът е бил ударен от мълния. \"В момента на кацането нямахме радиовръзка. Успяхме да я възстановим чрез аварийната честота на радиостанцията. Но за кратко и с прекъсвания - щом кажехме няколко думи, връзката изчезваше. Диспечерите ни помагаха, дадоха ни трасе за заход към пистата\", каза той. Евдокимов отбеляза, че по време на кацането е била поддържана обичайната плавна скорост. Огънят по думите му е пламнал вече на пистата: \"От кабината слезе първо вторият пилот, след него аз. Не бях погледнал веднага навън - има ли пожарникари, няма ли. Пожарна кола вече имаше. Пожарът при нас започна, след като кацнахме. Ще рече, във въздуха нямаше пожар... Пожарът бе след кацането, мисля, че заради приземяването. Сигурно там е причината. Пълните резервоари.\" Според източник на \"Интерфакс\" самолетът се е запалил поради попадане на страничен предмет в левия горивен резервоар, който е бил разрушен изцяло. Може да са го пробили части от счупения колесник и да се е запалило изхвърленото гориво. Десният резервоар е пострадал по-слабо, повреден е при излизането на машината извън пистата. \"Аерофлот\" засега не е правил изявления за причините, довели до извънредното произшествие; компанията съобщи само, че е създадена комисия, за да разследва причините и обстоятелствата около трагедията. Изпълнителният директор на браншовата агенция \"Авиапорт\" Олег Пантелеев разказа пред РЕГНУМ, че аварийното кацане на летище \"Шереметиево\" е първата катастрофа от началото на търговската експлоатация на \"Суперджет 100\". Последният инцидент с такъв летателен апарат е станал при демонстрационен полет в Индонезия, извършван в рамките на експерименталната авиация - следователно машината не се е намирала в търговска експлоатация. \"Причините като цяло се знаят, свързани са с т.нар. човешки фактор, а именно: изпълнявайки демонстрационен полет при лоша видимост, летателният апарат се е сблъскал с наземно препятствие - планински склон. За жалост екипажът не е имал време да предотврати сблъсъка. Но ако имаше данни, че някакви проблеми на \"Суперджет\" може да застрашат сигурността на полетите, самолетът нямаше да се експлоатира. Съвсем очевидно е, че всички самолети с валиден сертификат за тип и свидетелство за летателна годност се смятат за безусловно безопасни\", съобщи Пантелеев. Той допълни, че статистиката от използването на \"Суперджет 100\" през 2018 г. е по-добра в сравнение с предходните години, но сегашните събития явно ще се отразят на статистическите данни по най-драматичен начин. Въздушните катастрофи с руски самолети отдавна не са рядкост. През 2018 г. в Подмосковието катастрофира Ан-148 на компания \"Саратовские авиалинии\", а над Хмеймим - Ан-26. През 2017 г. се случи катастрофа с хеликоптер \"Робинсън Ар 66\" над езеро Телецкое. През 2016 г. имаше две големи трагедии - Ту-154 на руските ВВС се разби край Сочи, а \"Боинг 737\" на \"ФлайДубай\" - в Ростов на Дон. През 2015 г. хеликоптер Ми-8 падна в Красноярския край, а \"Еърбъс А321\" на \"Когалимавиа\" - в Египет. Русия заема видно място в списъка с въздушни инциденти на планетата. Но дори и тази картина не е пълна. На 11 април 2018 г. например техническа повреда доведе до катастрофа с Ил-76 в Алжир, при която загинаха 257 души. А през 2016 г. на самолета бе извършен възстановителен ремонт в Жуковски край Москва. Трагедии имаше и в съседни страни - Киргизстан и Украйна. За сравнение ще посочим, че последната голяма въздушна катастрофа в САЩ се случи преди десетилетие - през 2009 г. В авиацията на Китай от години не са регистрирани мащабни произшествия. Впрочем тъкмо в Поднебесната империя мигрират масово пилоти професионалисти от Русия. \"Ние сме велика авиационна сила, в световната история гордо звучат имената на Жуковски, Циолковски, Нестеров, Чкалов... И трябва да сме начело. Какво обаче става всъщност? Заради бюрократични неразбории под лозунга за борба за сигурност на полетите практически е ликвидирана и е в кома малката авиация, разрушена е авиацията на ДОСААФ*, закриват се отлични авиационни учебни центрове, подготвящи превъзходни специалисти. У нас направо задушават ентусиастите, готови да инвестират пари, да създават за своя сметка летателни училища и летища\", разказа пред \"Московский комсомолец\" руският летец Игор Сулим, изселил се в Китай. В Русия се случват въздушни катастрофи с различни модели самолети, собственост на различни компании. И при все че изводите за трагедията на \"Шереметиево\" засега са ограничени и предварителни, в руската авиация безспорно личат системни проблеми. Може би същите, както и в много други сфери от икономиката на страната. Но тук, където грешките се плащат с живота на хора, те няма как да бъдат прикрити и затрупани с безсмислени думи. *ДОСААФ - обществено-държавна организация в Русия, подпомагаща според статута й укрепването на отбранителната способност на страната - бел. прев.", "date": "2019.05.07", "title": "Катастрофата на \"Шереметиево\" потвърди системните проблеми на руската авиация"}
{"url": "https://www.dnevnik.bg/gradska_sreda/2019/05/07/3452724_pavajut_kum_ploshtad_sv_al_nevski_shte_bude_premahnat/", "text": "Предстоящото обновяване на софийския площад \"Александър Невски\" ще бъде по проект на архитектурно бюро А.Д.А, ангажирано и с ремонта ул. \"Граф Игнатиев\" и с водната стена на площад \"Гарибалди\". Архитектурното бюро, ръководено от арх. Иво Пантелеев, през 2014 г. спечели обществената поръчка на Столичната община, но сдружение \"Зограф\", в което участват преподаватели от Художествената академия, призовава в писмо до медиите да се проведе общоградски референдум дали одобреният проект да се реализира. И дали софиянци са съгласни радикално да се \"префасонира\" пространството около катедралния храм \"Св. Ал. Невски\" по модела на ул. \"Граф Игнатиев\". Става въпрос за т.нар. Зона 4 от централната градска част, чието обновление ще струва 20 млн. лв. без ДДС. По проекта на А.Д.А се предвижда подмяна на паважа на ул. \"Оборище\" в участъка от ул. \"Раковски\" до Паметника на Незнайния воин. \"Предстои да бъдат извадени и премахнати завинаги едроразмерни павета, въпреки че са декларирани за паметник на културата и са под закрилата на закона, за да бъдат сменени с \"модерна\" настилка, която не само че е със спорна естетика, но по обясними причини едва ли ще издържи и оцелее десетилетия\", опасяват се от сдружение \"Зограф\". Предвижда се всички тротоари около площад \"Ал. Невски\" да се изравнят с нивото на уличното платно, което може да наложи поставянето на ограничители заради безопасността на пешеходците. \"Не е изключено там да се появят познатите ни до болка от \"Графа\" гранитни ограничители тип \"перки на акула\", опасяват се членовете на сдружение \"Зограф\". Предлага се в паважа около самия храм-паметник \"да се инкрустират \"златни\" плочки, които ще изразяват почит към граждани с принос към София и към България\", пише в ескизния проект на А.Д.А. Плочките всъщност ще са бронзови, с размера на паве и \"ще внесат допълнителна символика\", аргументират се авторите на проекта. Скулптурната композиция \"Ослепените Самуилови воини\" на Любомир Далчев ще бъде махната от градинката зад Военния клуб. На нейно място проектът на А.Д.А ще монтира \"композиция от модули от лят камък\". От същия лят камък са и пейките на площад \"Славейков\". Скулптурата на Далчев се обмисля да бъде поставена в градинката между Софийския университет и Художествената академия. Сдружение \"Зограф\" се обръща към министъра на културата Боил Банов, към Националния институт за недвижимото културно наследство и към Столичния общински съвет спешно да потърсят мнението на софиянци за предвижданите радикални промени в наситеното с национални светини и символи пространство около катедралния храм \"Св. Ал. Невски\". В призива се отбелязва, че мястото се намира под закрилата на Закона за културното наследство. Обществената поръчка за реконструкция на зона 4 на централната градска част обхваща площад \"Ал. Невски\", пл. \"Народно събрание\", градините \"Кристал\", пред ректората на Софийския университет и пред църквата \"Света София\", паметника \"Левски\" и пл. \"Гина Кунчева\", пространството между ул. \"Оборище\" и Военния клуб, участък от ул. \"Оборище\" източно от пл. \"Ал. Невски\" и част от ул. \"Париж\", между ул. \"Оборище\" и бул. \"Цар Освободител\".", "date": "2019.05.07", "title": "Паважът към площад \"Св. Ал. Невски\" ще бъде премахнат"}
{"url": "https://www.dnevnik.bg/bulgaria/2019/05/07/3459224_minju_staikov_ostava_v_aresta_po_obvinenieto_za/", "text": "Специализираният съд остави в ареста бизнесмена Миню Стайков по последното, трето обвинение, което прокуратурата му повдигна – за злоупотреби и деклариране на неверни данни с цел да бъдат отпуснати средства от еврофондове. Разследването се води срещу 8 души , свързани с \"Винпром Карнобат\", които са обвинени за  злоупотреби с еврофондове , а сред тях е и Стайков. Решението на специализирания съд не е окончателно и може да бъде обжалвано. Той е в ареста от 8 месеца  по други обвинения – за държане на контрабандни цигари и данъчни престъпления. По закон трябваше да бъде освободен, тъй като изтича максималният срок за задържането под стража. С новото обвинение обаче арестът беше удължен. Прокуратурата твърди, че дружества, свързани със Стайков, са получавали неправомерно средства от европрограми за земеделие. Парите били отпускани за развитие на селските райони и засаждане на нови лозя. Преди дни адвокатите на Стайков  поискаха отвод на прокурор Ангел Кънев , който ръководи първите две дела срещу него - за държане и продажба на акцизни стоки без бандерол и за данъчни и документни престъпления. Защитата на бизнесмена твърди, че Кънев е заинтересован от изхода на процеса, тъй като преди години е купувал земи от фирма, свързана основния конкурент на Стайков в алкохолния бизнес – \"Винпром Пещера\". От прокуратурата публикуваха официално съобщение, в което посочват в детайли, че няма основание да се иска отвод. \"Ръководството на прокуратурата изразява позиция в подкрепа на всеки прокурор, който изпълнява служебните си задължения в съответствие със закона и няма да допусне провеждането на подобни персонални атаки от страна на обвиняеми и свързани лица с цел осуетяване на разследването срещу тях\", се казва още в официалното съобщение. Апелативният специализиран съд вече се произнесе и отхвърли искането за отвод.", "date": "2019.05.07", "title": "Миню Стайков остава в ареста по обвинението за злоупотреби с пари от еврофондове"}
{"url": "https://www.dnevnik.bg/kultura/2019/05/07/3452800_3_spektakula_ot_festivala_one_dance_week_s_izvunredni/", "text": "Поради големия зрителски интерес организаторите на One Dance Week обявиха извънредни дати за три от спектаклите на фестивала. Това са \"Дете\" на белгийската танцова компания Peeping Tom, Chapter 3 на израелците L-E-V Company и съвременния цирк от Австралия A Simple Space на Gravity & Other Myths, обявиха организаторите на танцовия фестивал, който ще се проведе между 20 септември и 20 октомври в Пловдив и е един от основните акценти в програмата на Пловдив – Европейска столица на културата 2019. Спектакълът \"Дете\"  на една от водещите танцови трупи в Европа и света PEEPING TOM ще бъде показан на 20 и 21 септември в Дом на културата \"Борис Христов\". Новото представление на компанията \"Дете\" е завършващата част от тяхната трилогия, посветена на семейните отношения след \"Баща\" от 2014 г. и \"Майка\" от 2016 г. В него хореографите Габриела Каризо и Франк Шартие се опитват да влязат в сложния свят на детето. Спектакълът показва как докато детето малко по малко се превръща във възрастен, перспективите му се променят, а личността му се трансформира и оформя. А премиерата му беше преди броени дни на 23 април в Les Théâtres de la Ville, Люксембург.  На 5 и 6 октомври в Дом на културата \"Борис Христов\" ще се играе  Chapter 3 на израелците L-E-V Company . Спектакълът ще гостува в Пловдив броени дни след световната му премиера на 26 септември в Германия, така че българската публика ще има възможност да го гледа, преди то да започне да обикаля световните сцени. В него израелският хореограф и създател на L-E-V Company, Шарон Еял, се захваща с темата за любовта. Основната тема в спектакъла е превъзмогването на раздялата. На 18 и 19 октомври отново в Дом на културата \"Борис Христов\" ще гостува  съвременното австралийско цирково представление  A Simple Space . В A Simple Space седем акробати демонстрират впечатляващи умения, без да използват технологии, трикове или осигурителни въжета и сякаш се противопоставят на законите на физиката. Зад кулисите няма нищо - нито светлини, нито грим или специални костюми. Само перкусии, които отмерват ритъма на прелитащите тела. ", "date": "2019.05.07", "title": "Три спектакъла от фестивала One Dance Week с извънредни дати"}
{"url": "https://www.dnevnik.bg/sport/2019/05/07/3462149_traseto_na_polumaratona_v_sofiia_otnovo_beshe_promeneno/", "text": "За втора поредна година самостоятелният полумаратон в София претърпя промени по трасето в дните преди състезанието, което ще се проведе в неделя (12 май). Организаторите от спортен клуб \"Бегач\" обявиха, че промените са по настояване на дирекция \"Сигурност\" на Столична Община. Те допълват, че първоначалното трасе е било одобрено и гласувано, като състезанието е включено в календара на кмета на София Йорданка Фандъкова.  Атрактивният маршрут  трябваше да премине по бул. \"Цариградско шосе\" и бул. \"Брюксел\", достигайки до летището, като последният километър да бъде в парк \"Борисова градина\". След промените състезателите ще стартират пред сградата на парламента, ще преминат по бул. \"Васил Левски\" и \"Ген. Гурко\", след което ще влязат в \"Борисова градина\". Бяганещо ще продължи по булевардите \"Яворов\" и \"Вапцаров\" и ще се финишира на националния стадион \"Васил Левски\".  Организаторите обещаха, че са готови да върнат парите на състезателите, които не са доволни от промяната на трасето. За целта участниците ще трябва да попълнят следната  форма . Самостоятелният полумаратон ще бъде първото мащабно състезание по шосейно, градско бягане в страната, което ще ограничи използването на пластмаса за еднократна употреба, като я замени с устойчиви алтернативи, съобщиха организаторите. Надпреварата ще включва бягания с дистанции по 5, 10 и 21.1 км и ще бъде съпътствана с  безплатно бягане за ученици . Регистрацията за полумаратона е отворена  онлайн .", "date": "2019.05.07", "title": "Трасето на полумаратона в София отново беше променено"}
{"url": "https://www.dnevnik.bg/evropa/2019/05/07/3452813_skritite_defekti_na_italianskoto_ikonomichesko_chudo/", "text": "От близо 10 години Италия се смята за \"болния човек на Европа\", а силно податливата ѝ на кризи икономика - за риск, застрашаващ финансовата стабилност на целия ЕС. Постоянно влошаващите се данни за конюнктурата сочат, че италианската икономика действително върви към криза. Съвсем неотдавна италианското правителство отново намали прогнозата си за икономическия ръст през 2019 г. от 1% на 0.2%. Евростат потвърди, че държавният дълг на Италия, който намаляваше в продължение на няколко години, междувременно отново расте. През 2018 г. повишението е било с близо 1%.В момента дългът възлиза на 132.2% от БВП. Италия е с най-високия вътрешен дълг сред страните от ЕС и единствената страна от общността, чиято икономика е в рецесия. Икономистът Карло Алберто Карневале-Мафе от университета в Милано е убеден, че положението е дори още по-лошо, отколкото може да се предположи. Той очаква нулев или дори негативен прираст, защото търсенето на вътрешния пазар остава слабо, а държавните и частни инвестиции продължават да намаляват. \"Износът остава силен, но той не е в състояние да изтегли цялата икономика\", казва експертът в разговор с ДВ. Причините за кризата са заложени още преди десетилетия За да се разберат причините за икономическата криза в Италия, трябва да се хвърли поглед към историята на страната, смята Андреа Капусела - автор на книгата The Political Economy of Italy's Decline. В нея той обрисува политическата и икономическа история на страната, като разкрива кои събития и тенденции са довели до упадъка ѝ. Повтарящ се белег на кризите в Италия според него е провалът на обществените институции, особено слабостта на правовата държава. Това спъва производителността, иновациите, а в крайна сметка и растежа, изтъква експертът за ДВ. Италианското икономическо чудо след Втората световна война се дължи на вноса на високи технологии за производството, най-вече от САЩ. На този икономически модел, залагащ на иновациите и растежа, неефективните италиански държавни институции не са можели да оказват спиращо въздействие. Това се променя през 1970-те и 1980-те години, когато Италия се превръща в развита индустриална държава. Тогава страната достига технологическите и производствените си граници и започва да изпитва остра нужда от стабилни социални институции, които да насърчават иновациите и да стимулират конкурентоспособността на страната. Но точно това не се случва, посочва експертът. За да поддържа икономическия си ръст, Италия започва да води експанзивна бюджетна политика, финансирана чрез поемането на нови дългове. А това трайно прикрива по-дълбоките проблеми на италианската икономика. Италия не съумява да се промени Глобалната финансова криза от 2008 г. нанася допълнителен удар на италианската икономика. Още по-фаталното е, че Италия не съумява да се промени в положителна посока – нито по отношение на правовата държава, нито в сферата на политическата отговорност или мерките за поощряване на икономическия прираст. Споровете на италианското правителство с Брюксел за държавния дефицит предизвикаха доста шум в края на 2018 г. В крайна сметка дефицитът беше намален от 2.4 на 2.04%, което донякъде успокои духовете. Но проблемът е не колко голям е бюджетът на страната, а за какво се харчат парите в него. В това отношение икономистите са единодушни: разходите, които си позволява коалиционното италианско правителство, са повече от неразумни. Икономистът Карневале-Мафе посочва мерките, които биха подобрили състоянието на обществените разходи: \"Някои държави инвестират бюджетни средства, за да повишат производителността. Но с новата пенсионна реформа разходите за пенсии ще нараснат с 10 млрд. евро, а това по никакъв начин няма да насърчи икономическия прираст. Страната де факто задушава растежа, увеличава безработицата и повишава финансовото бреме, което ще трябва да носят бъдещите поколения\", посочва експертът. Без признаци за съживяване Според него през 2019 г. не може да се очаква съживяване на икономиката, защото допуснатите грешки са необратими. Каква ще бъде икономическата 2020 година за Италия ще зависи от по-нататъшното политическо развитие на страната. Настоящата ситуация не е окуражителна: двата коалиционни партньора в правителството - движението \"Пет звезди\" и \"Лига\", едва ли ще успеят да приемат общ план, който да повиши икономическия ръст.", "date": "2019.05.07", "title": "Скритите дефекти на италианското икономическо чудо"}
{"url": "https://www.dnevnik.bg/sport/2019/05/07/3461151_vereia_se_zakani_da_sudi_bfs_za_uronvane_na_prestija/", "text": "Верея\" се кани да заведе дело срещу Българския футболен съюз (БФС) за уронване на престижа, заяви председателят на управителния съвет на клуба Християн Първанов пред \"Нова телевизия\". Думите му дойдоха след решението на дисциплинарната комисия, която извади отбора от Първа лига заради получени сигнали за съмнителни мачове. Първанов посочи, че \"Верея\" ще обжалва. \"Цялото ръководство на \"Верея\" сме изненадани от решението, тъй като не сме уведомени, нито пък някой е разговарял с нас. Никой не ни е предупреждавал, че ще има такова решение. Към момента нямаме официално решението на БФС\", заяви Първанов. От БФС посочиха пред \"Дневник\", че  имат пет сигнала от УЕФА за съмнителни мачове на \"Верея\" през сезона . Отделно за последните 12 месеца са получени два сигнала за нерегламентирано финансиране на \"Верея\". Единият е свързан с китайски граждани, част от международни синдикати за манипулиране на футболни срещи в Европа и света, а другият - с граждани на бившата ОНД, разследвани за манипулиране на футболни срещи на местно ниво.", "date": "2019.05.07", "title": "\"Верея\" се закани да съди БФС за уронване на престижа"}
{"url": "https://www.dnevnik.bg/politika/2019/05/07/3452877_kude_e_peevski/", "text": "Точно преди три години (април 2016) премиерът (тогава във втория си мандат) Бойко Борисов обяви, че \"Пеевски си отиде,  Пеевски напуска страната  и много скоро вече няма да е дъвка\" ядосан от въпроса дали като се погледне в огледалото не вижда Пеевски. Година по-късно (2017) Делян Пеевски беше избран отново за депутат от ДПС. Борисов отново стана премиер, но отдавна не е коментирал темата с бизнесмена-политик-собственик на медии и неговото влияние спрямо съдебната, изпълнителната, законодателната власт. Въпросът \"Къде е Пеевски\" остана актуален - дори и само в частта напусн(к)ал ли е България настина или се е завърнал (ако приемем, че информацията на Борисов през 2016 г. е била вярна). Той продължава да не ходи на работа в парламента или да се появява публично. В края на април тази година  сдружение \"Боец\" постави въпроса  и през сигнал до Централната избирателна комисия (ЦИК) със съмнения, че Пеевски може да е кандидат за евродепутат, защото като такъв би трябвало да е живял последните шест месеца в България или в страна в Европейския съюз, а такива данни липсват. Само за ден  ЦИК установи, че няма проблем  с кандидатурата като се позова на предварителната справка в Главна дирекция \"Гражданска регистрация и административно обслужване\" (ГРАО), направена за всички участници в евроизборите. Тя показвала, че Пеевски има постоянен и настоящ адрес в България от повече от 6 месеца. \"Боец\" обжалва решението на ЦИК и утре  Върховният административен съд би трябвало да се произнесе , след като днес в заседание разглежда жалбата. (Повече за исканите от \"Боец\" доказателства -  тук ).  На заседанието от \"Боец\" цитираха полетни данни,  публикувани днес от сайта \"Биволъ\",  че в периода от 2016 до 2018 г. Делян Пеевски често се регистрира за полети за Дубай - столицата на едноименното емирство от Обединените арабски емирства. Според справките (чийто източник не е посочен) полетите му от София най-често са с прекачване през Виена, има през Милано и по-рядко през Лондон и Цюрих (още за данните четете  тук ). Според \"Биволъ\" Пеевски ползва и два паспорта, като вторият е дипломатически в качеството му на депутат. Много от полетите са в работни за парламента дни, отбелязват още от изданието. Досега в някои медии се бяха появявали само неофициални информации, че Пеевски живее основно в арабската държава. Според съобщения от февруари 2016 г. в турските медии депутатът има забрана да посещава страната. в България е на 19 април 2017 г. при конституирането на 44-ото Народно събрание. Това е и единственото му участие в заседанията на сегашния парламент, но отсъствията му са извинени \"по уважителни причини\" от председателя на парламентарната група на ДПС Мустафа Карадайъ. Липсва информация - какви са те. Той не се появи и на официалното представяне на кандидатите за депутати на ДПС, в чиято листа е на второ място. Няма данни и да участва в предизборната кампания на движението поне според официално разпространяваната информация и присъства само в общия плакат. На снимката той е до водача на листата Мустафа Карадайъ. Има и отделен негов плакат, представен във \"Фейсбук\". От време на време, когато иска да съобщи нещо - Пеевски изпраща изявление до агенция \"Фокус\", а всеки ден използва медиите си, за да атакува критикуващите или дори само задаващите въпроси за него. Така въпросът \"Къде е Пеевски\" и защо не участва видимо в политическия и партийния живот остава без ясен отговор. В същото време през последните години той обяви участие в различни фирми. Делян Пеевски бе кандидат за евродепутат и на изборите през 2014 г. - година след неуспешния опит да оглави ДАНС, който предизвика масови и дълги протести. Тогава той се самоопредели като един успял човек на 33 г. След това бе избран за евродепутат, но се отказа да бъде представител в Европейския парламент (ЕП). Имаше информации, че Алиансът на либералите и демократите в Европа, към който ДПС принадлежи, е реагирал срещу кандидатурата му. Макар да не ходи на работа в българския парламент, Пеевски е вносител на два закона - за банковата несъстоятелност и за медиите. След разрива с банкера Цветан Василев и фалита на КТБ той постепенно разкри собствеността си в няколко медии - \"Монитор\", \"Телеграф\", \"Политика\", \"Меридиан мач\", \"Борба\". Миналата есен обяви, че ще прехвърли медийния си бизнес на фондация, но ще помага материално. В последния доклад на \"Репортери без граници\" Пеевски е определен като \"най-яркото въплъщение\" на \"съюзяването между медии, политици и олигарси в България\".", "date": "2019.05.07", "title": "Къде е Пеевски"}
{"url": "https://www.dnevnik.bg/sport/2019/05/07/3464507_video_tri_godini_po-kusno_-_magiiata_na_maestroto_na/", "text": "Почти години по-късно Роджър Федерер се завърна по впечатляващ начин на червените кортове. Швейцарецът спечели убедително с 6:2, 6:3 срещу Ришар Гаске в мастърса в Мадрид. Последният мач на Федерер на клей беше на 12 май 2016 г. През януари той обяви, че тази година ще участва в сезона на червени кортове  с поглед към \"Ролан гарос\" . За носителя на 20 титли от Големия шлем това е първи турнир след  спечелването на мастърса в Маями през март . Следващият му съперник ще е унгарецът Мартон Фучович или французинът Гаел Монфис.", "date": "2019.05.07", "title": "Видео: Три години по-късно - магията на Маестрото на червения \"килим\""}
{"url": "https://www.dnevnik.bg/photos/2019/05/07/3452820_fotogaleriia_svetovnite_snimki_na_denia_-_7_mai_2019g/", "text": "Военни изтребители \"Су-34\" летят във формация на репетицията за парада на Деня на победата над Червения площад в центъра на Москва.", "date": "2019.05.07", "title": "Фотогалерия: Световните снимки на деня - 7 май 2019г."}
{"url": "https://www.dnevnik.bg/evropa/evropeiski_parlament/2019/05/08/3452586_evroizborite_vuv_franciia_-_nesigurnost_i_izobilie_ot/", "text": "Макар да избраха ревностен привърженик на Европа за президент, французите са слабо мобилизирани за европейските избори, пише EurActiv. Според френското вътрешно министерство за пръв път, откакто в страната се избират евродепутати, са били официално обявени 33 листи с кандидати. Както в много други страни обаче, и във Франция продължава да има голям процент хора, които не гласуват на изборите за Европейски парламент. EurActiv отбелязва, че в страната има растящо разделение между политически партии и граждани, което мотивира нови крайни кандидати, а само половината от листите са на умерени политически партии. Водещата двойка Крайндесният Национален сбор на Марин льо Пен и \"Република, напред\" на президента Еманюел Макрон събират повечето гласове и са много по-напред от всички останали политически партии в социологическите проучвания. В продължение на няколко месеца \"Република, напред\" имаше предимство в този дуел. Но тази седмица Национален сбор за пръв път събра повече намерения за гласуване според проучване на Ifop for Paris Match, CNews и Sud Radio. Друга анкета, проведена от института OpinionWay, показа, че 24% от гласовете са за крайнодясната антиевропейска партия на Льо Пен, а 21% са за проевропейската \"Република, напред\". Изборните резултати ще бъдат или критика, или признание за проевропейските политики на Макрон и има риск вотът да се превърне в оценка за правителствените политики. Те освен това ще дадат, или пък няма, легитимност на \"Република, напред\" да се наложи като нова сила в Алианса на либералите и демократите за Европа (АЛДЕ), центристката група в европарламента. Битка на мнения Зад водещата двойка традиционните партии се представят в различни форми след фиаското на президентските избори през 2017 г. Дясната партия \"Републиканците\" получава в момента 15% от гласовете, Зелените – 9%, а лявата  \"Непокорна Франция\"  – 8.5%. Изненадващите участници в европейския вот, \"жълтите жилетки\", ще бъдат представени в рамките на три различни листи (\"Гражданска еволюция\", \"Жълт алианс\" и \"Движение за гражданска инициатива\") след няколко седмици несигурност около включването на движението в политиката. През уикенда се проведоха най-слабите протести на \"жълтите жилекти\" от създаването на движението досега. Листата на \"Гражданска еволюция\" даде сигнали за политическа близост с италианското Движение \"Пет звезди\". Потенциалът на трите листи обаче остава неясен. Те получаваха приблизително 12% от намеренията за гласуване по време на пика на движението, но скорошни проучвания, публикувани преди обявяването на листите, показаха едва 2% подкрепа. Очаква се избирателната активност да е около 40%, по-ниска от тази през 2014 г. (42.4%). Ниската активност на европейски избори не е нещо ново. От първите, проведени през 1979 г., тя е намаляла от 61 до 42.4%. Партиите не бяха много активни в кампаниите за европейските избори, защото политическите събития бяха съсредоточени върху кризата с \"жълтите жилетки\" и последвалия \" национален дебат \".", "date": "2019.05.07", "title": "Евроизборите във Франция - несигурност и изобилие от кандидати"}
{"url": "https://www.dnevnik.bg/sport/2019/05/07/3464509_grigor_dimitrov_se_razdeli_s_trenyora_si_valverdu/", "text": "Григор Димитров обяви раздялата с треньора си Даниел Валверду. Решението идва след  отпадането още в първия кръг на мастърса в Мадрид . \"След моя мач вчера дългогодишният ми треньор Дани Валверду и аз седнахме заедно. След три прекрасни години поемаме по различни пътища. Имахме невероятни успехи и страхотни моменти на корта\",заяви Димитров в \"Туитър\". \"Искам да благодаря на Дани за всичко, което направи за мен и му пожелавам всичко най-добри в бъдещите му начинания\", добави той.  Българският тенисист постигна върха в кариерата си под ръководството на 33-годишния венецуелец. През 2017 г. Димитров спечели първата си и единствена до момента титла от сериите \"Мастърс\" в Синсинати, а в края на сезона триумфира във финалите на АТП в Лондон и се изкачи на третото място в световната ранглиста. Последва отстъпване през 2018 г., като в края на сезона беше потърсена промяна. По покана на Валверду  в екипа беше привлечен Андре Агаси . \"Работим за това Григор Димитров да стигне до титли от Големия шлем\",  каза Валверду в края на октомври . Този сезон обаче започна трудно за българина, който спечели девет мача и загуби пет, като е на прага на отпадане от първите 50 в световната ранглиста.", "date": "2019.05.07", "title": "Григор Димитров се раздели с треньора си Валверду"}
