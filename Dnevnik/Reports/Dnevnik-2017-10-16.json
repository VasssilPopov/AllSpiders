{"url": "http://www.dnevnik.bg/sport/2017/10/16/3060793_njukasul_beshe_obiaven_za_prodajba/", "text": "Четирикратният шампион на Англия \"Нюкасъл\" беше обявен за продан от собственика Майк Ашли. Основателят и изпълнителен директор на Sports Direct, който купи футболния клуб през 2007 г., се надява на евентуална сделка до Коледа. Ашли плати 133 млн. паунда, за да придобие целия пакет акции на \"Нюкасъл\". Отделно той погаси дългове за над 100 млн. паунда. От самото начало на управлението си обаче биснесменът непрекъснато е в конфликт с феновете на \"свраките\". \"Нюкасъл\" премина през множество възходи и спадове през последното десетилетие. В този период отборът два пъти изпадна от Висшата лига - през 2009 и 2016 г. И в двата случая \"свраките\" се завърнаха в елита само след един сезон в Чемпиъншип. През сезон 2011/2012 г. те дори успяха да се класират за европейските клубни турнири, след като завършиха на пето място. Откакто купи клуба, Ашли непрекъснато е обвиняван, че не осигурява необходимата финансова подкрепа. Това лято мениджърът Рафа Бенитес беше получил обещания за солидна селекция, след като върна \"Нюкасъл\" във Висшата лига, но те не бяха изпълнени. Подобни ситуации имаше и с предишни мениджъри на тима.  Това далеч не е първият случай, когато Ашли обявява \"Нюкасъл\" за продан. Първият беше през септември 2008 г. Три месеца по-късно обаче собственикът обяви оттеглянето на клуба от пазара заради липсата на приемлив кандидат. Същото се случи и през есента на 2009 г. Тогава се заговори за напреднали преговори с местния бизнесмен Бари Моат. В крайна сметка обаче в края на октомври Ашли отново обяви, че изтегля клуба от пазара. През 2015 г. основателят на Sports Direct се закани, че ще продаде \"Нюкасъл\", когато отборът спечели трофей или се класира за Шампионската лига. Година по-късно той определи закупуването на клуба като голяма грешка. Това лято Ашли заяви в интервю за \"Скай спортс\", че няма финансовата мощ да се конкурира с богатите клубове във Висшата лига. Той сподели, че е бил \"твърде наивен\", когато е придобил \"свраките\" през 2007 г. \"Като един от най-старите и най-подкрепяните клубове във Висшата лига и с цел да бъде облагодетелствани многобройните фенове във Великобритания и по целия свят, \"Нюкасъл\" ще изисква от бъдещите кандидати ясна посока и път към едно светло и успешно бъдеще\", се казва в изявлението на компанията на Ашли St James' Holdings. Засега не е ясно на каква цена ще продава Ашли. Той обаче заяви, че е склонен на разсрочено плащане с цел да се осигури \"максимална гъвкавост на бъдещия собственик, за да направи смислена инвестиция в клуба, включително в първия отбор\". Адвокатът на Ашли Андрю Харисън заяви, че \"Нюкасъл\" ще бъде продаден единствено ако се намери \"правилният човек\", в чиито ръце клубът ще има сигурно бъдеще и финансова стабилност.", "date": "2017.10.16", "title": "\"Нюкасъл\" беше обявен за продажба"}
{"url": "http://www.dnevnik.bg/sviat/2017/10/16/3060628_nju_iork_taims_severna_koreia_moje_da_hvurli_sveta_v/", "text": "Наред с разработването на ядрено оръжие, способно да нанесе удар по континенталната част на САЩ, Северна Корея тайно е създала киберпрограма, използвана за кражби на стотици милиони долари, която може да предизвика хаос по света, пише в. \"Ню Йорк таймс\". Пхенян разполага с армия от над 6000 хакери и все повече подобрява дейността си в тази област, посочва изданието, което цитира американски и британски служители. За разлика от оръжейните изпитания, за които Северна Корея понася  международни санкции , кибератаките, извършвани от севернокорейците, не водят до ответен натиск или наказания, въпреки че Пхенян използва хакерските си способности, за да атакува своите противници на Запад. Също както западните анализатори някога се присмиваха на потенциала на севернокорейската ядрена програма, така експертите не отдаваха значение на възможностите на Пхенян в кибернетичната сфера, но сега признават, че хакерството е почти съвършено оръжие за  КНДР, която е изолирана  и няма какво толкова да губи. Примитивната инфраструктура на Северна Корея е много по-малко уязвима за ответни мерки, а нейните хакери действат извън страната. Санкциите не предлагат полезен отговор, а съветниците на севернокорейския лидер  Ким Чен-ун  се обзалагат, че никой няма да отвърне с военни средства на кибератака поради страх от катастрофално изостряне на ситуацията между Северна и Южна Корея. Първите атаки Най-известният случай е от 2014 г., когато севернокорейски хакери нападнаха Sony Pictures Entertainment, за да спрат разпространението на  филма за Ким Чен-ун \"Интервюто\" . При първите заплахи  компанията се е оплакала  на Държавния департамент, откъдето са ги уверили, че това са само  празни приказки . В продължение на три месеца преди атаката севернокорейските хакери са имали достъп до системите на Sony, преди да унищожат близо 70% от компютрите и лаптопите на служителите. В крайна сметка филмът е бил  разпространен за сваляне . Няколко седмици по-рано те са атакували и британската телевизия Channel Four, за да спрат излъчването на сериал за ядрен учен, отвлечен в Пхенян, съобщава за пръв път \"Ню Йорк таймс\". Нападението бе спряно, преди да нанесе щети, но външните инвеститори са се отказали от проекта. Пари и биткойни Скоро след това са започнали и банковите обири – във Филипините, Виетнам и Бангладеш. Миналата година севернокорейски хакери са се опитали да откраднат 1 млрд. долара от Федералния резерв на Ню Йорк, но буквена грешка им попречила. Те ограбвали по дигитален път сметка на централната банка на Бангладеш, когато банкерите се усъмнили в искане за теглене на пари, в което имало сгрешена дума. Въпреки това хакерите откраднали 81 млн. долара. През февруари сайтът на полския финансов регулатор е бил хакнат, заразявайки служители на полски банки и представители на централните банки на Бразилия, Чили, Естония, Мексико, Венецуела и дори Bank of America при влизането им в него. Според служители от разузнаването Северна Корея получавала стотици милиони долари годишно от разпространяване на компютърни вируси с цел откуп, дигитални банкови обири и атаки срещу онлайн видеоигри. Напоследък севернокорейски хакери атакували и  южнокорейски биткойн борси . Бивш шеф на британското разузнаване заявява пред медията, че печалбата на КНДР от киберкражби може да възлиза на 1 милиард долара на година, което се равнява на една трета от севернокорейския износ. WannaCry е най-масовата досега атака – при това базирана върху инструмент на Агенцията за национална сигурност, наречен Eternal Blue. През май  Нийл Мехта , софтуерен инженер от \"Гугъл\",  публикува онлайн кодове , показващи известни сходства между вируса WannaCry, който зарази 300 000 компютъра в 150 страни, и друга серия пиратски атаки, приписвани на Пхенян. Други експерти бързо заключиха, че тези улики, макар да не са напълно категорични, доказват, че  Северна Корея може да е замислила  тази кибератака. Британските болници През май 2017 г. британски хакер осуетил благодарение на чист късмет най-голямата севернокорейска кибератака до момента, която не успя да доведе до голяма кражба на пари, но предизвика срив на стотици хиляди компютри в десетки страни и за кратко парализира  Националната здравна служба  на Великобритания. Неофициално британски служители признават, че Пхенян стои зад атаката, но ответни действия не са били предприети. Вече не е смешно \"Хората не взимат всичко това сериозно, защото Северна Корея е смесица от странности, абсурди, Средновековие и сложност\", коментира Робърт Ханиган, бивш директор на британското разузнаване. \"Как може такава изолирана, назадничава държава да има този капацитет? Е, а как може така изолирана, назадничава държава да има този  ядрен капацитет ?\" Скорошен анализ на компанията за киберсигурност Recorded Future открива севернокорейска дейност в Индия, Малайзия, Нова Зеландия, Непал, Кения, Мозамбик и Индонезия. В случая на Нова Зеландия хакерите просто пренасочват атаките си, така че те да минават през компютри в страната. В други случай, например Индия, те присъстват физически там. Една пета от нападенията на Пхенян произхождат от тази държава.", "date": "2017.10.16", "title": "\"Ню Йорк таймс\": Северна Корея може да хвърли света в хаос с кибератаки"}
{"url": "http://www.dnevnik.bg/bulgaria/2017/10/16/3060669_spas_vasilev_ostava_v_aresta_veroiatno_se_e_predal_sam/", "text": "Спас Василев, за когото се предполага, че стои зад профила \"Александър Николов\", през който са измамени десетки хора в социалната мрежа \"Фейсбук\" със самолетни билети, техника и други дребни услуги, остава в ареста, реши днес Софийският районен съд. Определението на съда подлежи на обжалване в 7-дневен срок. Той беше задържан в петък по повдигнато обвинение от 2012 г. Съдът прие, че престъплението, в което е обвинен Василев, е тежко и може да се направо обосновано предположение, че той е извършителят. Към момента мъжът е обвинен само за измама за 490 лева през 2012 г. Срещу сумата Иван Ралчев е трябвало да получи пакет от десет самолетни билета. Според разследващите обаче Спас Василев не е предоставил билетите. Съдът прие, че съществуват обосновано предположение, че той е извършителят, защото има подробни показания на пострадалия, три платежни нареждания и банкови извлечения от сметката на Василев в Първа инвестиционна банка. Съдът реши да наложи най-тежката мярка - постоянен арест, след като прие, че има опасност Василев да се укрие, защото преди е обявяван за общодържавно издирване, търсен е и през Шенгенската информационна система, и не е откриван. Полицията не го е намирала и въпреки че е известен постоянният му адрес. Днес в съдебната зала се разбра още, че предстои към делото да бъде присъединено разследване във Варна, материалите по което още не са пристигнали в София. Вече са присъединени две други досъдебни производства - в Дупница и Благоевград, но те не са включени в обвинението, защото прокуратурата не е имала време да го прецизира. Че срещу Спас Василев от Кочериново са образувани 4 досъдебни производства в София, Дупница, Благоевград и Варна от 2012 г. досега се разбра от думите на говорителя на главния прокурор - Румяна Арнаудова в петък. През ноември 2013 г. той е обявен за общодържавно издирване, а през 2016 г. името му е било заложено и в Шенгенската информационна система, обясни тогава тя. Адвокатът на Василев - Георги Ценев, заяви днес пред съда, че подзащитният му Неофициално от прокуратурата потвърдиха това за \"Дневник\". От МВР обясниха, че Спас Василев е бил в района на сградата на ГДБОП, но там го е разпознал служител на дирекцията и го убедил да се предаде сам. Допълниха, че не е известно дали той се е канел сам да се предаде или не. Пред съда адвокатът Георги Ценев заяви, че Василев не е искал да извърши измама, просто така са се стекли обстоятелствата. Пред журналисти той коментира, че ако извършеното от Василев е било направено от фирма, то нямало да подлежи на наказание. По думите му Василев Той не харесвал името Спас и затова станал Александър Николов. Защитникът допълни, че Николов не е знаел, че има четири разследвания срещу него и че е бил издирван. Той не се е укривал, допълни адвокатът. Отказа да коментира как полицията не е открила Василев толкова години. Заяви, че той е живеел през повечето време при родителите си в Кочериново, а не на постоянния си адрес в Дупница. Василев е учил в Ница и е работил във Франция и Испания, обясни адвокатът. На въпроса как тогава е бил през повечето време в Кочериново адвокатът му уточни, че там пребивавал, когато се е прибирал в България. Но явно тогава разследващите са го търсили в Дупница. Той препрати към Интерпол въпроса как не е бил открит и в другите държави, след като името му е било в Шенгенската информационна система. По думите на Ценев Спас Василев е подновил занимаването с билетите преди пет-шест месеца, защото \"искал и вярвал, че този път щял да насмогне да бъде по-конкретен и внимателен, за да снабдява хората с билети\". На въпроса защо го е направил, след като никой не е искал от него помощ за билети, а той сам ги е предлагал, адвокатът му заяви: \"Хората искат да покажат на другите, че могат нещо да направят и че са някои други хора\". На Василев \"му било неудобно\" и затова е спрял заниманието си, обясни адвокатът. Обвиненият разказал на защитника си, че през юли решил да спре, защото започнал да влиза отново в стария порочен кръг да взема пари от следващите, за да плати билетите на предишните си \"клиенти\". Василев обещавал билет за Делхи например за 300 евро, но докато го купел той ставал 900 евро и затова вземал от следващия \"клиент\" пари, за да плати билета на първия и така последният оставал без билет. По думите на Ценев това можело да се нарече пирамида, но не било умишлено, защото Спас Василев искал да помогне на хората, но не се справил. \"Искал е да се чувства важен\", допълни адвокатът му. Било му приятно да прави услуги на хората. Ценев заяви, че вярва на клиента си и обясни, че измамата \"понякога идва много лесно от желанието да се покажеш. Не можеш да изпълниш обещанието и става измама\". Адвокатът ми ще говори Това повтори няколко пъти Спас Василев преди да започне делото му днес. Той потвърди, че познава част от журналистите, които са в залата, както и Алекс Мартинез, чийто снимки е ползвал профилът \"Александър Николов\". Повече четете  тук . Заяви, че не е престъпник. Накрая заяви само, че съжалява и, че не е го е направил заради пари.  В петък на профила на Александър Николов, през който са извършвани измамите, започна да излиза съобщение, че той е иззет от ГДБОП-МВР.", "date": "2017.10.16", "title": "Спас Василев остава в ареста, вероятно се е предал сам (допълнена)"}
{"url": "http://www.dnevnik.bg/photos/2017/10/16/3060631_snimka_na_denia_edin_tanc_hercoginyo/", "text": "Херцогинята на Кеймбридж Катрин танцува с мечето Падингтън на перона на гара Падингтън, преди да посети форум за благотворителност в Лондон.", "date": "2017.10.16", "title": "Снимка на деня: Един танц, херцогиньо"}
{"url": "http://www.dnevnik.bg/bulgaria/2017/10/16/3060585_shefkata_na_sofiiskiia_apelativen_sud_poiska_proverka/", "text": "Председателят на Апелативния съд - София Даниела Дончева сезира главния прокурор Сотир Цацаров, Инспектората към Висшия съдебен съвет и Висшия съдебен съвет да проверят твърденията на съдията Милен Василев, който я уличи в действия с \"корупционен мирис\".  Междувременно председателят на ВКС Лозан Панов разпореди проверка в САС дали заповедта на Дончева, с която тя пое състава и делата на съдията Василев, съответства на Закона за съдебната власт. Миналата седмица съдията от Търговското отделение на САС  Василев обвини шефката си,  в скандални действия -че е иззела неговите висящи дела, като я заподозря в специален интерес към едно от делата, свързано с КТБ. \"Вие ме махате от 6-и състав и слагате себе си на мое място, като изземвате всички досега разпределени ми по законния ред и висящи дела - очевидно преследвайки две цели: 1) да се накаже този, който много знае (много плоско от ваша страна); 2) да овладеете делата, на които аз съм бил докладчик измежду които (каква случайност) и въпросното търговско дело №2632/2017 г. с предмет иск за 102 млн. лв., към което вече сте проявявали нездрав интерес\", пише в заявлението, визирайки това че Дончева вече веднъж е изискала делото.", "date": "2017.10.16", "title": "Шефката на Софийския апелативен съд поиска проверка от главния прокурор (допълнена)"}
{"url": "http://www.dnevnik.bg/sport/2017/10/16/3060551_plevenchanin_shte_uchastva_v_svetovno_purvenstvo_po/", "text": "Пламен Иванов ще представи България в състезанието по ефективно шофиране на камиони Optifuel Challengе 2017. Надпреварата ще се проведе на 18 октомври в Толедо, Испания, а шампионът ще получи чисто нов камион Renault T 480 13L Optifuel. Иванов, който е победител в дисциплината за България, ще премери сили с още 28 национални шампиони на своите страни. В битката за място във финалния кръг на състезанието са се включили над 2500 участници, съобщиха организаторите. \"Участието ми във финала е голяма отговорност, защото вярвам, че представям не само себе си, но и гилдията на българските професионални шофьори. А те наистина са едни от най-способните в света\", каза Иванов в навечерието на състезанието. Надпреварата в Толедо ще се проведе в две части. Участниците ще трябва първо да решат тест, който проверява знанията им, свързани с икономичното и екологично шофиране. След това те ще трябва да демонстрират това и на практика по време на 40-минутно шофиране на камион Renault Trucks T Optifuel. Участниците ще бъдат оценявани за нисък разход на гориво и поддържане на ефективна скорост, която би позволила изпълнението на транспортни задачи при реални условия. Контролен автомобил ще се движи по маршрута заедно със състезателите, за да отчита трафика и факторите, които могат да повлияят на шофирането. \"В основата на успешната стратегия според мен е карането без газ, което се оказва доста трудна задача. Но има и други фактори, включително и доза шанс. Затова ще се радвам, ако колегите в България ми стискат палци\", допълва Иванов.", "date": "2017.10.16", "title": "Плевенчанин ще участва в световно първенство по ефективно каране на камиони"}
{"url": "http://www.dnevnik.bg/politika/2017/10/16/3060693_georgi_gergov_s_otvoreno_pismo_za_padenieto_na/", "text": "За падението на един председател. Така е озаглавено отвореното писмо на Георги Гергов, председател на БСП - Пловдив, което е качено на сайта на БСП. В писмото си Гергов, който подаде оставката си като заместник-председател на БСП по искане от Нинова заради това, че организира среща между  главния прокурор Сотир Цацаров и бизнесмена и издател Сашо Дончев . Гергов изразява възмущението си от  интервюто, което Корнелия Нинова даде  пред Българското национално радио в предаването \"Неделя 150\" и казва, че не знае \"как ще погледне в очите членовете на Националния съвет на БСП, които присъстваха на заседанието, проведено на 14 октомври\". \" Бях в залата от началото до края на заседанието и недоумявам кое и какво може да накара Корнелия да стигне дотам, че да раздели БСП. Не мога да си обясня защо така тенденциозно и схематично раздели в две групи членовете на Националния съвет на (\"Тя – ние\" и \" другите)\", пише Гергов. Според него с малки изключения основната част от изказалите несъгласие с Корнелия Нинова са били членове на Националния съвет, които са работели за нейното избиране и утвърждаването и като председател на БСП. Според Гергов в интервюто си Нинова тя очертава три основни теми, по които, според нея, се разполагат противоречията в БСП: - отношението с управляващите и идеите за политическо сближаване с ГЕРБ; - въпросите за предстоящия конгрес; - въпросите за корупцията. \"По първата, така наречена разделителна линия мисля, че не може да се намери нито един човек, присъствал в залата, който да потвърди, че някой е лансирал, в явна или неявна форма или по какъвто и да е начин \"мнения по темата за сътрудничество с ГЕРБ\", пише Гергов, който загуби заместник-председателския си пост заради обвинения, че е лобирал за коалиция с ГЕРБ. \"Никакъв спор за колаборация с ГЕРБ не е имало. Казаното не отговаря на истината, за да не употребя израза \"откровена лъжа\"\", твърди Гергов. За мен е непонятно как може да се сведе дискусията по въпроса за дневния ред на Конгреса само до това, което твърди Нинова, пише още Гергов, който не е съгласен с твърденията на председателката: \"Чета и препрочитам казаното от нея. Предложението на другата група било: \"Дайте да не правим конгрес за политиките, а да направим Конгрес за промяна в Устава и да върнем старите норми, да има вечни депутати и председателят да се избира на Конгрес. Това беше спорът.\" Те, видиш ли, искали да правят конгрес за политики, а някакви други не искали. Отново чета и не вярвам на очите си, започвам да се съмнявам дали съм бил там.\" \"Съмненията ми силно нарастват, като чета и за разделението по въпроса за корупцията. Въпрос, по който тя изкуствено, спекулативно и нечестно формира и говори отново за две линии\", пише в писмото си лидерът на БСП в Пловдив. Той смята, че Нинова дължи извинение за начина, по който информира социалистите и българското общество, чрез БНР, за работата на Националния съвет на БСП. \"Уверен съм, че падението на Корнелия Нинова не е падение на партията. А Корнелия не е партията\", завършва писмото си Георги Гергов.", "date": "2017.10.16", "title": "Георги Гергов с отворено писмо за \"падението на Корнелия Нинова\""}
{"url": "http://www.dnevnik.bg/razvlechenie/2017/10/16/3060642_posledniiat_film_na_hari_diin_stantun_otkriva/", "text": "Последният филм на легендарния холивудски актьор Хари Дийн Стантън, който почина на 15 септември, ще открие осмото издание на фестивала So Independent. \"Лъки\", с участието на Дейвид Линч, е почит към персонажите, с които Стантън стана известен след участието си в \"Париж, Тексас\". Прожекцията е на 26 октомври от 19 ч. в кино \"Люмиер\", съобщават организаторите. Над 90 игрални, документални и късометражни филма ще бъдат показани в рамките на фестивала до 5 ноември. Сред тях изпъкват продуцираният от Мартин Скорсезе \"Място има за всички\" (награда за сценарий от \"Трайбека 2017\"), \"Аляска в рокля\", с номинация за най-добра режисура от Нюйоркските награди \"Готъм\" (Gotham Awards) и българският \"И после светлина\". Те ще се състезават в пълнометражния конкурс заедно с още 7 филма от цял свят. Председател на журито е Лорън Хамъндс, част от програмния екип на фестивала на Робърт де Ниро \"Трайбека\". Освен награда за пълнометражен филм So Independent ще има игрален и късометражен конкурс, както и извънконкурсна програма, селекция от спортно кино, българско кино и експериментални и нискобюджетни филми от цял свят. Сред любопитните заглавия е \"Жената на пазача на зоопарка\" с Джесика Частейн, по действителната история на поляците Антонина и Ян Забински, които спасяват десетки и дори стотици хора и животни във Варшава по време на Втората световна война. Почти всички филми в секцията с българско кино ще са премиерни - \"Бандит\", \"Трансгресия\", \"Моето сърце е октопод, или баща ми на Черно море\", \"Кой е никой\", \"Преглед на вътрешните пространства\". Документалното състезание предлага букет от истории и куриозни персонажи от Сирия, Китай, страните от бивша Югославия, България, Италия и Боливуд. Сред тях е и \"Ад на земята: възходът на ИДИЛ\" на Себастиан Юнгер, чийто филм \"Рестрепо\" за войната в Афганистан бе номиниран за \"Оскар\" през 2010 г. . Голяма част от филмите ще бъдат представени от създателите си. Прожекциите ще бъдат в столичните \"Люмиер\", \"Одеон\", \"Дом на киното\", Г8, \"Евро синема\" и \"Влайкова\" Повече информация за фестивала и програмата му има  на неговия сайт.", "date": "2017.10.16", "title": "Последният филм на Хари Дийн Стантън открива фестивала So Independent"}
{"url": "http://www.dnevnik.bg/biznes/2017/10/16/3060722_tursi_se_reshenie_na_problema_s_lipsata_na_pojarnikari/", "text": "Как ще се реши проблемът с липсата на професионални пожарникари в зимните курорти ще се обсъжда на срещи между министъра на труда Николина Ангелкова, шефа на пожарната Николай Николов и представителите на самите курорти и общините. Днес Ангелкова и Николов са обсъдили проблема на работна среща. Главна дирекция \"Пожарна безопасност и защита на населението\" съкрати пожарните служби в Боровец и Пампорово като служителите в тях са преместени съответно в Самоков и Чепеларе, а за обслужването на курортите се разчита на доброволци. Преди време Николов в телевизионно интервю беше предложил ръководствата на курортите да ангажират частни фирми, както било в Златни пясъци и на много места в чужбина. ", "date": "2017.10.16", "title": "Търси се решение на проблема с липсата на пожарникари в зимните курорти"}
{"url": "http://www.dnevnik.bg/sport/2017/10/16/3060725_grigor_dimitrov_dobavi_turnira_vuv_viena_v_programata/", "text": "Григор Димитров неочаквано ще се включи в турнира от категория \"АТП 500\" във Виена. Организаторите обявиха днес участието на българския тенисист чрез официалната страница на надпреварата във \"Фейсбук\". Първоначалните планове на Димитров не включваха Виена. Той беше заявил само  провеждащия се тази седмица турнир в Стокхолм  и последната надпревара от сериите \"Мастърс 1000\" - в Париж (30 октомври - 5 ноември). Димитров ще направи своето дебютно участие във Виена. Той ще се включи с \"уайлд кард\", тъй като не беше подал заявка. По всяка вероятност българинът ще е поставен под №3 в надпревара, която ще се проведе от 21 до 28 октомври в зала \"Винер Щатхале\". Александър Зверев от Германия ще бъде водач в основната схема, а начело в долната половина ще е Доминик Тийм. Очаква се останалите поставени да са Пабло Кареньо Буста, Милош Раонич, Джон Иснър, Сам Куери и Кевин Андерсън. Заявка за участие е подал и Жо-Вилфред Цонга, а германският ветеран Томи Хаас също е получил \"уайлд кард\". Миналогодишният шампион Анди Мъри няма да защитава титлата си заради контузия. По същото време ще се проведе още един турнир от категория \"АТП 500\" - в Базел. Зала \"Санкт Якобшале\" ще събере звезди от ранга на Роджър Федерер, Рафаел Надал, Марин Чилич, Хуан Мартин дел Потро, Давид Гофен, Ник Кириос, Джак Сок и Роберто Баутиста Агут. С добавянето на Виена в програмата си Димитров ще запише пет поредни седмици без почивка. В началото на месеца  той игра полуфинал в Пекин , а миналата седмица стигна  до четвъртфиналите на мастърса в Шанхай . И в двата случая българинът загуби оспорвани трисетови битки със световния №1 Рафаел Надал. Димитров почти сигурно ще запише и дебютно участие във финалите на АТП в Лондон. Той е шести в годишната ранглиста, която определя участниците в Лондон (13 - 20 ноември), и вероятността да не се класира е минимална.", "date": "2017.10.16", "title": "Григор Димитров добави турнира във Виена в програмата си за 2017 г."}
{"url": "http://www.dnevnik.bg/bulgaria/2017/10/16/3060736_ruski_raketi_mogat_da_stignat_do_bulgariia_no_ne_e/", "text": "Факт е, че част от ракетите на Русия, разположени в Крим могат да стигнат и до България, но не е казано, че те са насочени непременно към България, каза днес пред Би Ти Ви министърът на отбраната Красимир Каракачанов. Изявлението му беше по повод  изказване на премиера Борсисов    от преди няколко седмици. Каракачанов поясни, че България може да стане цел, ако е агресивна, а в момента страната води умерена политика. На въпрос за модернизацията на армията, министърът на отбраната обяви, че тя малко ще се забави, но ще се случи. Той поясни че е нужен и ремонт на самолетите МиГ-29, който да бъде направен с купени директно от производителя части. Самият ремонт можело да се извърши в българските авиозаводи \"Авионамс\" или \"Терем-Летец\".", "date": "2017.10.16", "title": "Руски ракети могат да стигнат до България, но не е казано, че те са насочени към България, обяви военният министър"}
{"url": "http://www.dnevnik.bg/biznes/2017/10/16/3060733_bulgariia_iska_podpomaganeto_na_tjutjunoproizvodstvoto/", "text": "За България е важно подпомагането на тютюнопроизводството да продължи, така че секторът да претърпи технологично обновление, а в дейността се включат повече млади хора. Това е казал зам.-министърът на", "date": "2017.10.16", "title": "България иска подпомагането на тютюнопроизводството да продължи"}
{"url": "http://www.dnevnik.bg/sviat/2017/10/16/3060698_mladi_muje_s_nisko_obrazovanie_sa_oporata_na/", "text": "Консервативната Австрийска народна партия (АНП) на Себастиан Курц е  спечелила  във всички категории избиратели на вота в неделя, но  крайнодесните  печелят особена подкрепа сред младите, слабо образовани мъже и сред индустриалните работници. Това сочат данните на института SORA и Института за стратегически анализи, публикувани в понеделник. Те показват и че Партията на свободата действително е претърпяла отлив на гласове към консерваторите на Курц, както предричаха изследванията. \"Дневник\" обобщава основните моменти в проучването. \"Кражба\" на гласове Според изчисленията на института \"Зелените\" са единствените истински губещи от изборите – с 8.6% спад, регистриран спрямо предишния вот през 2013 г. Част от резултата им вероятно е за сметка на \"Листа Пилц\", основана от отцепилия се от партията Петер Пилц тази пролет – други обаче са гласували за социалдемократите и либералната \"Неос\". Партията на свободата е загубила 168 000 гласоподаватели от АНП и около 14 000 от социалдемократите, а 41 000 от пусналите бюлетина за нея през 2013 г. са избрали да не гласуват. Близо 700 000 обаче са се върнали при нея. Така АНП е \"привлякла\" около една четвърт от досегашния електорат на крайнодесните, които на свой ред обвиняваха Курц в хода на кампанията, че е \"откраднал\" програмата им. Преливането от социалдемократите към Партията на свободата също е внушително – в размер на 155 000 гласа, при положение, че за нея са гласували повторно 953 000. Повече жени са гласували за социалдемократите Партията на Курц има по-сериозна подкрепа сред мъжете (33% от тях са гласували за нея), отколкото сред жените (30 на сто). Тенденцията е още по-ясно изразена при Партията на свободата, за която са гласували 29% от мъжете и 22 на сто от жените. Обратно, 29 на сто от жените, гласували в неделя, са подкрепили социалдемократите, срещу точно една четвърт от мъжете. Крайнодесните имат сериозна подкрепа сред младите За консерваторите и социалдемократите са гласували предимно възрастни избиратели над 60 г. - съответно 36 и 34% от избирателите в тази категория. При младите (до 29 г.) този процент намалява съответно до 28 и 17 на сто. Партията на свободата получава най-голяма подкрепа от най-младите – 30% от хората до 29 г са гласували за нея. Този процент пада в категорията 30-59 г. (28%), за да достигне 19 на сто от най-възрастните. Сред младите обаче е и единствената по-значима подкрепа за либералите 9%) и зелените (7%). Курц печели сред офис служителите и хората със собствен бизнес Крайнодесните същевременно са фаворитът на избирателите в категория \"работници\" - 59% от тях са ги подкрепили. За сравнение едва 19 и 15% са гласували съответно за социалдемократите и консерваторите. Партията на Курц е фаворит на фирмените служители (31%) и самонаетите лица (41%). За социалдемократите, обратно, са гласували 39% от пенсионерите. Традиционните партии са силни сред по-високите образователни категории – избирателите с университет и средно образование, но и сред завършилите професионален колеж. Завършилите практика като чираци и основно образование са единствените групи, в които Партията на свободата има по-значителен успех. В първата група печели 37% (при 28% за консерваторите и 25% за социалдемократите), а във втората 33 на сто, колкото имат и социалдемократите. Недоволство Гласувалите за АНП и Партията на свободата си приличат в едно – и двете групи са силно недоволни от управлението през последните години. От определилите се като \"недоволни\" 34% са гласували за консерваторите, 35 – за крайнодесните. По-голямата част смятащите, че нищо не се е променило от 2013 г насам, са гласували за консерваторите и крайнодесните – съответно 30 и 49%. Сред респондентите, които смятат, че \"Австрия е несправедлива страна\", 53 на сто са подкрепили Партията на свободата, 24 на сто – консерваторите, и 4 на сто – социалдемократите.", "date": "2017.10.16", "title": "Млади мъже с ниско образование са опората на крайнодесните в Австрия"}
{"url": "http://www.dnevnik.bg/skorost/2017/10/16/3060745_nomerata_na_3342_avtomobila_sa_svaleni_za_shofirane_ot/", "text": "От началото на годината са установени 10 297 водачи, седнали зад волана след употреба на алкохол. Номерата на 3342 автомобила пък са били свалени, защото за карани от пияни шофьори. Тези данни съобщи инспектор Мария Ботева от Дирекция на полицията днес при откриването на новото издание на кампанията \"Алкохолът е лош шофьор\". За първите девет месеца на годината в страната са регистрирани 342 пътнотранспортни произшествия, в които има установен участник, употребил алкохол. При тях са загинали 29 и са ранени 433 души. 4921 от заловените да карат пияни са седнали зад лована с над 1.2 промила алкохол, което е престъпление, съгласно закона. Новото издания на кампанията \"Алкохолът е лош шофьор\" започна с тест драйв, симулиращ шофиране в нетрезво състояние. Как се променят реакциите на водача, под въздействие на алкохола, показа българския пилот и професионален рали инструктор Петър Гьошев. Той и решилите да опитат ефекта гости, слагаха специални очила, които показват как изпитото количество алкохол променя преценката на водача и напрактика го прави неспособен да шофира. Всеки желаещ да пробва \"алкохолните очила\" може да го направи на Автомобилен салон София 2017 на 21 и 22 октомври на специално обособена за целта зона.", "date": "2017.10.16", "title": "Номерата на 3342 автомобила са свалени за шофиране от пияни шофьори"}
{"url": "http://www.dnevnik.bg/sviat/2017/10/16/3060596_rabotnicheski_folklor_i_subsidirani_biskvitki_-/", "text": "Безплатни жилища и столови, песни в прослава на Мао Цзедун: добре дошли в Нанцзе, селото, което се смята за последния бастион на комунистическата мечта в един Китай, отдал се на пазарната икономика. Всяка година над 500 000 посетители прииждат към селцето в провинция Хънан, превърнало се в туристическа атракция. В момент, когато се очаква до дни управляващата Комунистическа партия да даде втори мандат на лидера си Си Цзинпин след важен конгрес, Нанцзе остава вярно на заветите на Мао, управлявал Китай с желязна ръка от 1949 до 1976 година. Също като в разгара на \"Културната революция\", 3700-те селяни се будят всяка сутрин от високоговорители, от които звучат лозунги в прослава на бившия лидер. Всяка сутрин започват работа с \"червени\" песни от комунистическия репертоар. Маоистки фолклор, общи блага и заводи, които са собственост на колектива: Нанцзе следва модела на 50-те години, отпреди реформите, превърнали Китай във втората световна икономика. В подножието на статуя на Мао туристите могат да се качат на малък червен влак и да посетят парковете, заводите и колективните апартаменти на селището, където жителите им разказват за радостите на колективизма. Те живеят в скромни апартаменти, които са еднакви - от мебелите, до телевизорите с плосък екран. \"Нямам от какво да се оплача от живота си тук\", казва пред АФП Ван Чунцзю, пенсионерка, която държи айфон. Субсидирани бисквити \"Орео\" Апартаментите, медицинските грижи и храната са безплатни за жителите. Те имат достъп до стол и имат карта, която се презарежда автоматично. С нея правят покупките си за храна - от зеленчуци до бисквити \"Орео\". В замяна на това работят за скромна заплата в селските предприятия, сред които има фабрики за бира, за полуготови нудълси или за ракия. Даже \"Си Цзинпин иска всички да изучават председателя Мао\", изразява задоволството Ван Хунбин, председател на Китайската комунистическа партия в Нанцзе от 1976 г., който ще участва в конгреса в Пекин идната седмица. В началото на 80-те години, докато Китай се отдалечаваше от колективизма, селският лидер решил да се придържа към него. \"Навремето много от хората не ни разбраха, не ни подкрепиха. Някои дори ни критикуваха\", обясни той неотдавна пред държавна медия. Но след последния партиен конгрес през 2012 г. и идването на власт на Си Цзинпин \"изказванията на централното правителство ставаха все по-близки до пътя, избран от Нанцзе\", уверява Ван. Днес местни чиновници и членове на партията се смесват с туристите, дошли да изучават \"духа на Нанцзе\".  Трудно е обаче да се каже до каква степен маоистките принципи се прилагат наистина. В предприятието за нудълси ръководителите признават, че \"ежедневно\" организират хорове, които пеят комунистически песни за посетителите журналисти. \"Истински комунисти\" Над 90 на сто от работещите в 26-те кооперативни предприятия не са жители на Нанцзе и не се ползват с привилегиите, запазени за местните. През 2008 г. разследване на в. \"Садърн метрополис\" показа, че селището е взело банкови заеми на стойност над 1.6 милиарда юана (206 милиона евро).  Но високопоставените китайски лидери са наредили на провинция Хънан да реши проблема, заявява Ван пред АФП. Дълговете бяха анулирани. \"Оттогава селото разчита на силата на своите предприятия за развитието си\", уверява той гордо, добавяйки, че печалбите са се повишили с 24 на сто за една година. Днес Нанцзе получава дивиденти от имиджа си на егалитарен рай в сравнение с разликите в доходите, до които доведе пазарната икономика на други места в Китай. Това осигурява на селцето подкрепата на високопоставените ръководители и на широката общественост. \"Това там са истински комунисти\", заявява през смях продавач в магазин за алкохол, разположен точно извън селцето. \"В сравнение с тях можем да кажем, че сме капиталисти.\" /БТА", "date": "2017.10.16", "title": "Работнически фолклор и субсидирани бисквитки - последното китайско село с \"маоистка мечта\""}
{"url": "http://www.dnevnik.bg/politika/2017/10/16/3059401_radev_i_borisov_shte_uchastvat_v_diskusiia_za_roliata/", "text": "Президентът Румен Радев и премиерът Бойко Борисов ще вземат участие в дискусия за ролята на България в европейската отбрана днес. Инициатор е президентът на Партията на европейските социалисти (ПЕС) Сергей Станишев, а мотото е \"Заедно в сигурността, ролята на България в общата европейска отбрана\". В дискусията ще вземат участие и вицепремиерът и министър на отбраната Красимир Каракачанов, политици от различни партии, експерти и журналисти. Растящата нестабилност в съседните на Европа региони и в света, както и новите заплахи, произтичащи от икономически, екологични и технологични фактори, дават на сигурността и отбраната по-важна роля в бъдещето на европейския проект, убедени са организаторите на форума, се казва в съобщението за събитието. Сред организаторите на дискусията са Академията за леви европейски политики, Атлантическия клуб в България, Института за дясна политика, ПанЕвропа България, Сдружението \"Българска отбранителна индустрия\", Фондация \"Фридрих Еберт\" – бюро България, Софийския форум за сигурност, Центъра за изследване на отбраната и сигурността и Центъра за изследване на политиките в отбраната.", "date": "2017.10.16", "title": "Радев и Борисов ще участват в дискусия за ролята на България в европейската отбрана"}
{"url": "http://www.dnevnik.bg/photos/2017/10/16/3060064_fotogaleriia_shte_gonim_korupciiata_do_brjuksel_i/", "text": "Както всеки понеделник, \"Дневник\" представя редакторския подбор сред най-препоръчваните комикси от седмицата. Справката е изготвена в 22 часа на 15 октомври. Препоръчвания: 13", "date": "2017.10.16", "title": "Фотогалерия: Ще гоним корупцията до Брюксел и още препоръчвани комикси"}
{"url": "http://www.dnevnik.bg/analizi/2017/10/16/3057651_trump_i_igrata_na_paranoia/", "text": "Безпрецедентното връхлитане на четири урагана върху югоизточното крайбрежие на САЩ, постоянните скандали в Белия дом, зачестилите още повече внезапни смени, изборите в Германия, а и летният период изобщо намалиха леко тревогата, която светът изпитваше от изострената криза с ядрените авантюри на Северна Корея. Тъкмо в този период Северна Корея направи скок в развитието на  ракетно-ядрените си експерименти . През цялата 2017 година, от май до октомври, Северна Корея е направили около 20 опита с изстрелване на ракети. За някои от тях се твърди, че могат да достигнат континенталната територия на САЩ. Американските коментатори говорят вече не за Калифорния, а за Средния запад и градове като Чикаго. Пак в този период Северна Корея изглежда е направила и подземни ядрени опити. Множество сеизмологични агенции - от руски и американски до германски и китайски, засичат трусове от 6 и над 6 по скалата на Рихтер. Предположението е, че става дума за ядрен взрив с мощност до 250 килотона, което далеч надхвърля взривовете над Япония в края на войната. Остават известни съмнения дали балистичните ракети на Северна Корея могат да носят ядрени глави. Но и тези съмнения се споделят от все по-малко военни специалисти. Надделява убеждението, че, ако не към момента, то в много скоро време, може би въпрос на месеци, \"херметичното кралство\" ще бъде в състояние да постигне комбинацията на балистична ракета и ядрен заряд. Тази сглобка вече носи риск за катастрофа, невиждана в историята, надхвърляща и кошмарите от август 1945 година поради значително по-голямата мощност, която днес може да се постигне. Тези развития ни изправят пред въпрос, който не е стоял пред големите ядрени сили и застрашеното човечество от Кубинската криза. През последната година-две анализатори сравняват Карибската криза и развитията на Корейския полуостров. Приликата е една основна: при внезапно усилване на подобна криза на ядрено противостоене решението за ядрен удар се взема от главнокомандващия, това решение в екстремния случай зависи от едно лице. И тук веднага стигаме до първата основна разлика, а именно лицата, които вземат решение. . За менталното състояние на севернокорейския лидер може да се предлагат най-различни хипотези, от откровено луд до напълно рационален. Но особеното е, че двете крайности не се изключват, а дори се допълват доста добре. В контекста на всеобщата лудост, наречена \"Северна Корея\" – в смисъла на един фантазиран и все пак осъществен в действителност лагерен кошмар – идеята за рационално поведение не е онова, което човекът извън гигантския затвор на Ким Чен Ун си представя. Фундаментланият въпрос, който севернокорейският лидер решава ежеминутно е въпросът за собственото си оцеляване. Цялата страна живее, доколкото живее, в ритъма на този въпрос. Както е добре известно от историята на лидерството на Сталин, например, такава ситуация води до поникване и безгранично разрастване на параноидна рационалност. . Както стана, поучително, с подобни лидери в Средния изток и Северна Африка, от Саддам Хюсеин до Кадафи. Ким Чен Ун е единственият световно известен диктатор, чиято династия оцелява през всякакви препятствия. Засега. Но, разбира се, не се знае докога и тъкмо това е ежечасният въпрос, който не разстройва главата ми, а я подрежда по съответен начин. Една усилена от текущата криза параноидна рационалност е в перманентно очакване на края. Психологически това състояние е тежко, тягостно. В него няма нищо велико и стратегическо; няма място за голям военачалник или величав генерал като Наполеон; няма грандиозно водачество на световна революция, дори и тя да представлява една нелепо въобразена схема. Има само очакване, че краят на света ще дойде всеки момент, може би след секунди. Тук няма героика и романтизъм, има някаква смазана от подозренията си психика. Читателят вероятно си спомня случая Лясковец от 2014 година. Петко Петков, страдащ видимо от парадноидно психотично разстройство, се е барикадирал в апартамента си и очаква нападение от отсрещното училище. Децата му подвикват, подиграват го, дразнят го. Той им отвръща. После се успокоява. До фаталния ден, в който решава, че ще бъде нападнат от вражите сили и дава да се разбере, че е готов да стреля. МВР се мобилизира, подготвя спешна психологическа експертиза. Напълно невнятни психолози към МВР се изказват експертно, че човекът е опасен и трябва да бъде обезвреден. Спецчасти нападат Петко Петков. Той застрелва полицай. После слабо си спомня какво е станало. Тази тъжна история не е локален битов инцидент в Лясковец. Тя има парадигмални значения за параноидната рационалност. Петко Петков стреля не просто от лудост, както казват примитивните психолози. Той се отбранява от нападението, което очаква от години, всекидневно, ежечасно, ден и нощ.  Атаката на спецчастите  прави едно единствено нещо: тя му демонстрира, че страховете, които има, са основателни. Заблуда е да се смята, че този местен случай се различава съществено от ситуацията на Ким Ин Чун. Той се изживява като обсаден отвсякъде и единствен отговорен за своето оживяване. Доскоро е имал аналози в Средния изток, но те са били така неразумни да преговарят със Запада, след което са били отстранени. Този урок той е научил много добре и така е вкаменил параноидния си възглед. . Русия, водена от желанието си да произвежда хаос по света, вероятно му подава технологични решения за ядрените програми. Но дори и тя е враг, доколкото участва в Съвета за сигурност и гласува пакети санкции. Така картината на параноидния ум се затваря и центрира напълно в едно лице и неговите страхове, без възможност те да се облекчават в диалог и комуникации със света навън. Преди всичко трябва да е ясно, че никой не иска такъв конфликт. Той е унищожителен за всяка от страните. Жертвите биха били милиони. Южна Корея, първата мишена, ще бъде потопена в невиждан кошмар. Япония ще понесе наново трагедията от 1945 година. САЩ също, най-напред заради значителното американско присъствие в Южна Корея, след това заради остров Гуам, накрая и поради възможност, която не бива да се изключва, балистична ракета да достигне континенталната територия на Америка. Кой иска подобно развитие? Внушенията, че Ким Чен Ун желае да нападне съседите си, а и Щатите, по аналогия с Хитлер от 1940 или Саддам Хюсеин през 1991 година, са неоснователни. . Това би я разрушило, което е равносилно на смърт за Ким, който се изживява като телесно идентичен с територията си, тя е продължение на него в смисъла на живата му телесност. Разбира се, САЩ най-малко искат подобно развитие, Китай също. Може да се подозира демонично съновидение в Русия на Путин, която се радва на всеки хаос по света, защото така получава възможност да разиграва важна роля. Но и това допускане отива твърде надалеч. Ако никой не иска ядрен конфликт, единствената причина той да се реализира е екстремно изостряне на параноидната чувствителност на Ким Чен Ун. Той знае, че ядрен сблъсък ще означава и неговия край, това е несъмнено. Но ако бъде предизвикан, структурно доста подобно на човека от Лясковец, ще направи бърза, по възможност първа стъпка. Стига само да бъде убеден, че срещу него се готви превантивен (или, както се казва след войната в Ирак - преемптивен) удар. Веднъж убеден, нищо не може да го спре. А самото убеждение не му е чуждо, той и сега, без екстремна заплаха, е убеден. Това е постоянното му състояние: различни сили наоколо, преди всичко САЩ, искат да го унищожат. Може да изглежда парадоксално, но Северна Корея се нуждае от ядрени ракети, за да провежда по свой си начин политика на сплашване на външните апетити за разпореждане със съдбата й. На езика на външните отношения тази политика се изказва главно с думи като възпиране ( ) и въздържане ( ), разработени в началото на следвоенната епоха в контекста на очертаващата се Студена война. Тази роля на инструмент за поддържане на режима в Пхенян съвсем не води до употреба на ядрено оръжие. Тя обаче предполага, че противникът, в случая той се свежда до САЩ, е респектиран и \"възпрян\" от ресурса, който Северна Корея може да използва срещу него. Ако тази логика на параноидната рационалност, съчетана с логиката на самото ядрено противостоене и допълнена с парадигмата на възпиране/въздържане е коректна, ясно е какво би предизвикало катастрофата. Ако Ким Чен Ун се усети дефинитивно заплашен, ако бъде убеден, че атака срещу него предстои, той ще прибегне до използване на ядреното си оръжие. Това е единствената причина да го използва. Идеята, че е просто луд, инфантилен и какво ли не, е нелепа. Той се държи доста рационално в налудния свят, който обитава, за който носи отговорност, с който е сраснат на телесно ниво и пр. Вътре в съня, в който той живее, ходовете му са разумни и, в крайна сметка нека признаем, ефективни. Но ако оживяването му, на което е подчинено всичко в Северна Корея, бъде доведено до гранична заплаха, той няма да се колебае. Цялата династия на Ким Чен Ун, която е успяла да се снабди с ноу-хау, да развие ядрена програма, да стигне до ядрени опити и балистични ракети, има този смисъл. Тя е подготовка за един възможен граничен миг, в който да бъде употребена. .  Всъщност това не е политика, а кампания по негативна превъзбуда, в която бива въвлечен Ким Чен Ун. Всичко изявления на Тръмп са предизвикателни по нахален уличен начин, както се говори в риалити шоу, без мисъл, без разум, просто с цел да бъде максимално обиден, унизен и раздразнен противника. Тръмп си позволи да каже, че ще \"изтрие от земята\" Северна Корея; че няма да позволи на онова \"малко ракетено човече\" да прави каквото прави; че на Северна Корея ще бъде отговорено с \"огън и ярост, каквито светът не е виждал\". И така нататък, в живо говорене или през \"Туитър\". Отсрещната страна не остава назад, отвръща със заплахи за унищожителен удар. Цялото това надприказване между двамата е шантаж над целия свят. В този шантаж Ким Чен Ун се държи според логиката на своята параноидна рационалност; тя не подлежи на промяна, защото осигурява самото битие на Ким. А Тръмп се държи просто безкрайно безотговорно, без никаква мисъл как неговото приказване подпалва параноидното въображение на \"малкото ракетно човече\". Наскоро председател на Комисия по външни отношения към Сената на САЩ каза, че трима души от администрацията на Тръмп постоянно отклоняват Белия дом от потъване в хаоса: Джеймс Матис, Джон Кели, Рекс Тилърсън. Най-опасната част от хаоса, обаче, не е самата администрация. Това са заплахите на Тръмп към Северна Корея. Ако този аспект на хаоса подлежи на корекции и контрол, Тръмп трябва да замълчи и да остави политиката към Северна Корея да се води на базата на по-традиционните инструменти за възпиране и въздържане, развити от Джордж Кенън и Хари Труман.", "date": "2017.10.16", "title": "Тръмп и играта на параноя"}
{"url": "http://www.dnevnik.bg/detski_dnevnik/2017/10/16/3047816_koga_shte_si_pochivat_uchenicite_prez_novata_godina/", "text": "Училищните занимания вече вървят на пълни обороти, но уроците, тренировките и работата не могат да спрат семейните планове за пътувания и забавления. Да не забравяме и за дните, когато по-малките ученици ще остават вкъщи, но родителите им ще са на работа и отрано трябва да се създаде организация кой да прави компания и наглежда децата. Затова \"Детски Дневник\" дава на читателите си удобно \"календарче\", с което лесно да се ориентират в кои дни през учебната година (извън официалните празници) е най-удобно да организират ваканции, кога трябва да предвидят някой да остане вкъщи и ли да призоват баби и дядовци на помощ. Можете да запазите графиката в телефона си или да я разпечатате на хартия и да я закачите на удобно място. А в краен случай, винаги можете да я намерите в архива на \"Дневник\".", "date": "2017.10.16", "title": "Кога ще си почиват учениците през новата година (графика)"}
{"url": "http://www.dnevnik.bg/sviat/2017/10/16/3059236_chehite_reshavat_da_dadat_li_na_miliardera_babish/", "text": "Задръстванията и пътните строежи по основната 200-километрова магистрала от столицата Прага до югоизточната част на Чехия символизират провала на правителството, според много чехи, които търсят нов шампион, за да оправи страна им. Околовръстното шосе на Прага все още не е завършено след десетилетия неуспешно райониране, а железопътна връзка до пражкото летище се обсъжда от 20 години, без да започва изграждането ѝ. Световната банка нарежда страната на 130-о място в света по ефективност в издаването на разрешителни за строеж и на последно място в Европейския съюз. На изборите на 20-21 октомври гласоподавателите изглежда са настроени да дадат власт на мъж, който може да подреди всичко: милиардера бизнесмен  Андрей Бабиш , чиято реторика против върхушката напомня на използваната от президента на САЩ Доналд Тръмп. \"Виждам резултати, останалите само говорят\", казва Ервин Хайнъл след среща с Бабиш в пенсионерски клуб във Варндорф, на 125 км северно от Прага. \"Това е единственият възможен избор\". Бизнес акули Централноевропейската страна се присъедини към ЕС през 2004 година и направи големи крачки в икономическото развитие. Хората обаче чувстват, че заплатите и обществените услуги се бавят в догонването на по-богатия Запад, а в същото време бизнес \"акули\" правят милиарди от често тъмни приватизации и договори за обществени поръчки. Бабиш, чиято партия АНО изпреварва доста конкурентите си в социологическите допитвания, успя да \"се продаде\" като човек, борещ се с пречките от коалиционните партньори, спечелвайки в същото време доверие с популярни решения като вдигане на пенсиите, докато бе министър на финансите. Вотът за Бабиш обаче не е толкова недвусмислен. Като втория по богатство чех, той изгради химическата, хранителната и медийната си империя в същата среда, която той и избирателите критикуват. Освен това Бабиш не е ново лице, след като управлява като по-малък партньор на левоцентристките социалдемократи от 2014 година. \"Социалдемократите все още се идентифицират със старата власт, а АНО е символ на новата власт, оттук и доверието към нея за икономически успех, правителствена стабилност и т.н.\", коментира Даниел Прокоп от социологическа агенция Median. Успехи Много хора уважават Бабиш заради неговия бизнес подход към управлението, който според него липсва на политиците. \"Той е опитен като бизнесмен, би могъл да го покаже и като управлява държавата\", посочва 63-годишната Карина Брътинска след среща с Бабиш на централния площад във Варнсдорф като част от предизборната му кампания. Успехите му включват бюджетен излишък за миналата година. Като финансов министър до май тази година, преди да бъде отстранен от премиера, Бабиш увеличи приходите, въвеждайки повторна проверка на ДДС и отчитане в реално време на продажбите в магазините. Само че бюджетът бе подпомогнат преди всичко от икономическия растеж, ниските лихвени проценти и спада в държавните инвестиции в резултат на проблеми като бавна подготовка на пътно строителство, което означава по-малко харчене. Неговата партия АНО държи министерството на транспорта през последните четири години. Чехите построиха близо 160 км магистрали през изминалите 10 години спрямо 2300 км в Полша и 250 км в Словакия. Чехите освен това се ангажираха да повишат разходите за отбрана, но докато АНО управляваше военното министерство, те спаднаха под 1 % от брутния вътрешен продукт, след което леко нараснаха тази година, но са още далеч от целта на НАТО за 2 %. Конфликт на интереси Бабиш също така понесе въздействието на разследването за предполагаема измама при получаване на субсидия от 2 милиона евро - обвинение, за което би могло да доведе до присъда за лишаване от свобода. Той отрича всякакво престъпление и описва това като опит на противници да го дискредитират. \"Той не се страхува от никого. Той е честен\", отбелязва Анна Хавелкова, поддръжник на АНО във Варнсдорф. Тази година Бабиш прехвърли групата си от над 250 компании Agrofert на доверителен фонд, но остава лице, облагодетелствано от фонда. Agrofert получава земеделски и инвестиционни субсидии, има и многобройни сделки с държавния сектор, засилвайки критиките от конкуренти и медии за конфликт на интереси. Бабиш призна за конфликт на интереси преди прехвърлянето на Agrofer в доверителен фонд, но заяви, че никога не е злоупотребявал с това. Списание \"Форбс\" оценява нетното богатство на Бабиш на 88 милиарда чешки крони (4.01 милиарда долара), което е повече спрямо 40 милиарда през 2013 година, преди да влезе в правителството. Избирателите на АНО не са смутени и от членуването на Бабиш в Комунистическата партия преди демократичната революция през 1989 година или пък от контактите му с тайната полиция по онова време. \"Успехът винаги е придружен от завист. Всеки има минало, но мен ме интересува настоящето. Той има визия за бъдещето и аз вярвам, че може да я изпълни\", заяви бизнесменът Славомир Свитана на митинг на Бабиш в центъра на Прага. /БТА", "date": "2017.10.16", "title": "Чехите решават да дадат ли на милиардера Бабиш шанс като премиер тази неделя"}
{"url": "http://www.dnevnik.bg/detski_dnevnik/2017/10/16/3058356_bulgarsko_prilojenie_za_roditelski_kontrol_poluchi/", "text": "Безплатната българска мобилна апликация за защита на децата онлайн  Protect Your Kid  беше номинирана в категорията \"Приобщаване и овластяване\" в международния конкурс World Summit Awards. Категорията отличава дигитални иновации, които допринасят за осигуряване на равни възможности, социално, икономическо и политическо приобщаване на всички хора, независимо от пол, религия, възраст, физически статус или етнически произход. \"Това е огромно признание за целия ни екип за усилията, които положихме в нейното създаване. Регламентът на надпреварата определя, че всяка държава може да има само по една номинация в дадена категория, което показва, че Protect Your Kid работи добре и се разпознава от потребителите\", каза Деян Благоев, мениджър \"Бизнес развитие\" в компанията Bulbera, създала приложението. Функциите на  приложението  включват защита от неподходящо съдържание, управление на приложенията на телефона на детето, създаване на времеви правила, ограничаване на обажданията и приложенията нощно време, информация за това, къде се намира детето в момента. Апликацията предоставя пълен контрол върху устройствата на децата през смартфона, таблета или компютъра на родителя.", "date": "2017.10.16", "title": "Българско приложение за родителски контрол получи международно признание"}
{"url": "http://www.dnevnik.bg/sviat/2017/10/16/3060232_socialdemokratite_obiaviha_pobeda_na_mestnite_izbori_v/", "text": "Управляващите в Македония социалдемократи обявиха снощи победа на местните избори, предаде БТА. Вотът е смятан за знак за голяма подкрепа за новото правителство, което обеща да ускори присъединяването на страната към НАТО и ЕС, отбелязва агенция Ройтерс. Избирателната активност е била около 60%. Социалдемократите на премиера Зоран Заев и националистите от ВМРО-ДПМНЕ, които управляваха в продължение на десетилетие, се състезаваха със свои кандидати в около 50 общини с преобладаващо македонско население. Етническите албанци са мнозинство в останалите 30 общини. Социалдемократите водят по гласове в 44 общини, включително в столицата Скопие, показаха първите резултати. Кандидатите на опозиционната ВМРО-ДПМНЕ са първи в 13 общини. На последните местни избори през 2013 г. консерваторите спечелиха 56 от всичките 81 общини, а социалдемократите само в четири. Премиерът Зоран Заев обяви победа за партията пред голяма група симпатизанти пред сградата на правителството и поздрави народа за приноса му към свободния и справедлив вот. Същевременно лидерът на ВМРО-ДПМНЕ Никола Груевски заяви вчера, че изборите се провеждат в атмосфера на страх и заплахи и че има сведения за подкупване на избиратели. Полицията и местните наблюдатели съобщиха за най-малко 26 случая на изборни нарушения. Девет души са задържани във връзка с такива нарушения. Вторият тур е насрочен за 29 октомври.", "date": "2017.10.16", "title": "Социалдемократите обявиха победа на местните избори в Македония"}
{"url": "http://www.dnevnik.bg/sport/2017/10/16/3060234_grigor_dimitrov_se_zavurna_osmi_v_svetovnata_ranglista/", "text": "Григор Димитров се изкачи с едно място в световната ранглиста. Българският тенисист се завърна на осмата позиция, която е рекордна за него. Това стана след участието му в мастърса в Шанхай, където за пръв път преодоля втория кръг. Той  стигна до четвъртфиналите, но загуби от Рафаел Надал . Димитров e шести в класацията за финалите на АТП в Лондон и очаква само потвърждение на първото си участие в надпреварата. Тази седмица  хасковлията ще играе в турнира в Стокхолм . Той е водач в схемата и тръгва от втория кръг. Там негов съперник ще е победителят между французина Пиер-Юг Ербер или квалификант. Водач в световната ранглиста е Надал, следван от Роджър Федерер. Швейцарецът победи испанеца във финала в Шанхай и спечели 94-ата титла в кариерата си. Трети в класацията на АТП остава Анди Мъри, който е извън игра заради контузия.", "date": "2017.10.16", "title": "Григор Димитров се завърна осми в световната ранглиста"}
{"url": "http://www.dnevnik.bg/politika/2017/10/16/3060235_f-35_e_nai-dobriiat_iztrebitel_obiavi_shefut_na/", "text": "Според председателя на парламентарната комисия по отбрана Константин Попов F-35 е най-добрият изтребител, но България едва ли може да си го позволи. F-35 е бъдещето, изключителен самолет. Това се вижда при провеждане на учения. За съжаление е доста скъп, обясни той в сутрешния блок на БНТ. Допълни че и поддръжката му е скъпа и едва ли България може да си позволи в момента покупката на такава техника. Той обаче даде пример с новите модели смартфони, които след време поевтинявали. В бюджета за 2018 година ще има предвидени средства за купуването на нови изтребители, оясни той. Връщането на процедурата за избор на боен самолет бави процеса, но според генерал Попов това е предпазило страната от грешки. Според него сега Министерството на отбраната трябва да усъвършенства процеса на оценка. \"В резултат на доклада процесът се връща горе-долу с една година назад за огромно съжаление. Много е важно наистина Министерството на отбраната да си прегледа и доусъвършенства процеса на оценка. Ще бъдат изпратени нови оферти, тези оферти ще бъдат оценени отново и от там нататък продължава процедурата със сключване на договори и ратифициране в Народното събрание\", допълни той. В отговор на въпрос за това каква техника трябва да купи България той посочи, че решението трябва да е политическо, а не само според ценовите оферти.", "date": "2017.10.16", "title": "F-35 е най-добрият изтребител, обяви шефът на комисията по отбрана"}
{"url": "http://www.dnevnik.bg/sport/2017/10/16/3060237_spokoen_sum_za_derbito_s_levski_kaza_stamen_belchev/", "text": "Треньорът на ЦСКА Стамен Белчев заяви, че е спокоен за предстоящия мач с \"Левски\". Срещата идва в напрегнат момент за червените, които  завършиха 0:0 с \"Пирин\" у дома . Това е втора поредна грешна стъпка за водения от Белчев отбор след 2:2 с \"Етър\" в предния кръг. \"Сега идва мач с \"Левски\". Нормално е, идва дерби, почваме да мислим за него. Аз съм спокоен за този мач, ще работим както трябва през седмицата и ще покажем на какво сме способни. Естествено, че вярвам - ще го спечелим мача с \"Левски\", заяви Белчев. Той посочи, че срещу \"Пирин\" отборът е направил всичко възможно, за да вкара, но не е успял. \"За съжаление липсата на концентрация ни лиши от още две точки. Създадохме много положения, но просто не беше ден да си ги вкараме.\" Според него ЦСКА не е зависим от голмайстора си Фернандо Каранга. \"Не само той, но и другите нямаха ден. Искахме на всяка цена да спечелим, имаше и малко напрежение. Но не трябва да се оправдаваме с това.\" Белчев каза, че защитната тактика на \"Пирин\" не е притеснила отбора му. \"Така или иначе създадохме много положения. Но също така трябва да отбележим и липсата на шанс.\" Кирил Десподов не е бил използван, защото е имал болки в кръста, уточни треньорът.", "date": "2017.10.16", "title": "Спокоен съм за дербито с \"Левски\", каза Стамен Белчев"}
{"url": "http://www.dnevnik.bg/sviat/2017/10/16/3059900_evropeiskite_lideri_se_gotviat_da_razocharovat_london/", "text": "Лидерите на Европейския съюз се събират в четвъртък и петък, за да обсъдят резултата от пет седмици преговори за напускането на Обединеното кралство. На втория ден от срещата си в Брюксел европейските лидери трябва да дадат насоки как да протекат преговорите в следващите месеци. Тя следва пет кръга преговори между Лондон и Брюксел, след които главният преговарящ Мишел Барние предупреди, че диалогът е стигнал \"задънена улица\" и \"това е много притеснително\". Той обаче предположи, че може да се очаква \"решаващ напредък\" до декември, ако Лондон покаже \"политическа воля\". Очаква се заключителните коментари на председателя на Европейския съвет Доналд Туск да се окажат сериозна пречка пред Лондон. Британските власти в четвъртък призоваха Брюксел да даде  \"по-гъвкав мандат\"  на главния преговарящ Мишел Барние. \"Даунинг стрийт\" настоява още от началото на преговорите, че Европейската комисия и Обединеното кралство трябва да водят диалог паралелно за условията на напускането и да бъдещите търговски отношения. Според Брюксел вторият разговор не бива да започва, преди да са уточнени ключови въпроси около напускането като статута на европейските граждани във Великобритания, статута на ирландската граница и \"сметката за развода\", която Лондон трябва да плати. Според проект на заключителното изявление, видян от \"Файненшъл таймс\", 27-те лидери обаче ще признаят и достигнатия досега напредък в преговорите и ще започнат вътрешна подготовка за бъдещи търговски преговори. Според черновата, макар да са постигнати изестни успехи, особено относно  правата на европейските граждани , все още не е направено достатъчно за финансовото споразумение. Последните стъпки на британските власти по въпроса не представляват \"твърд и конкретен ангажимент\" за плащане на задълженията, се казва в документа. В речта си във Флоренция миналия месец британският премиер  Тереза Мей заяви , че страната е готова да заплати 20 милиарда евро след Брекзит, но не предизвика ентусиазъм сред лидерите. За статута на ирландската граница документът казва, че от Лондон ще се очаква да измисли решения, изпълнени с \"гъвкавост и въображение\", за да не бъде върнат граничният контрол. Текстът съдържа още препоръка към лидерите да преоценят ситуацията на среща през декември и ако тя се е подобрила, да подкрепят началото на преговори за преходния период и търговските отношения. Засега Берлин и Париж подкрепят единствено идеята 27-те страни членки да проучват възможността за вътрешен диалог по търговското споразумение с Лондон, но не и започването на \"неформални\" разговори по темата. Същевременно част от държавите - Ирландия, Холандия, Швеция и Чехия - са по-добре настроени към възможността тези разговори да започнат, но не биха искали да навредят на единната европейска позиция, пише \"Файненшъл таймс\". \"Ройтерс\" съобщава, че Европейският съюз сега е готов да говори за начините да се избегне \"твърд Брекзит\" и дори да допусне възможността Великобритания да остане част от единния пазар за няколко години.", "date": "2017.10.16", "title": "Европейските лидери се готвят да разочароват Лондон за търговските преговори в петък"}
{"url": "http://www.dnevnik.bg/bulgaria/2017/10/16/3060243_shestima_ot_zadurjanite_v_ruse_ostavat_v_aresta/", "text": "Шестима от осемте души, които бяха задържани при  полицейска акция през почивните дни в Русе , остават в ареста, съобщи \"Нова телевизия\". Сред задържаните при акцията бяха Илия Стоилов, брат на депутата от БСП Георги Стоилов, и синът на началника на КАТ в Русе Михаил Манов - Маноел. Срещу парична гаранция е освободена съпругата на Илия Стоилов. Друг от задържаните е с наложена мярка \"домашен арест\" заради опасност от влошаване на здравословното му състояние. Би Ти Ви посочва, че той е претърпял инфаркт. В събота от ранните часове на деня служители на ГДБОП претърсваха заложни къщи и обекти, собственост на Илия Стоилов. Стоилов е обвинен като ръководител на организирана престъпна група , която се е занимавала с рекет от началото на 2015 г. Срещу него е повдигнато и обвинение за подбудителство към отвличане. Други шестима от задържаните са подведени под наказателна отговорност за участие в престъпната група. Съпругата на Илия Стоилов и още четирима от задържаните са обвинение и за отвличане, извършено на 30 март 2015 г., и последващо изнудване.", "date": "2017.10.16", "title": "Шестима от задържаните в Русе остават в ареста"}
{"url": "http://www.dnevnik.bg/na_put/2017/10/16/3058474_zapadut_i_iztokut_sporiat_krai_adriatika/", "text": "Бях по Адриатическото крайбрежие - земя на митове, в която още се долавя тътенът от стъпките на римските легиони, от чуковете на строителите на византийските базилики, от венецианските карнавали, от барабаните на австрийската имперска политика, от бойните маршове на Русия... Той ехти на всяка крачка по тесните каменни улички, които се вият към Горния град на Загреб, осветени от сложна система газови фенери. За да се срещнат на средновековния площад \"Свети Марк\", обкръжен от старинните сгради на Парламента, Правителството, Кметството и Съда. Прескачаме през три века и се озоваваме пред аптека, в която работел внукът на автора на \"Божествена комедия\" Данте Алегиери. Тя е опасана от вериги, участвали в битката при Трафалгар между Наполеон и адмирал Нелсон. Много хървати са били във френската армия и от там заимствали модела на измислената от тях вратовръзка (кравата). Още един век и сме пред барелефа на господаря на променливите токове Никола Тесла, за когото не престават да спорят сърби (майка) и хървати (баща). А точно до него е единственият в света Музей на разбитото щастие, в който разделени съпрузи оставят сватбените си подаръци. На входа ни връчват гума за триене на лоши спомени. Едно от малкото места, в които католицизмът и православието съжителстват мирно, е Котор - венецианската \"невеста\" на Адриатика. \"Прилепнал, сякаш лястовиче гнездо, под искрящата светлина на огрения от зората връх, той сияе като жар\" пише за града руски пътешественик. Готическата църква на миноритите на Франциск от Асизи \"Свети Лука\", строена през 17-ти век, и до днес мирно обслужва миряните от двете разклонения на християнството. В центъра на изящен мраморен католически параклис е застанала православна икона на Дева Мария. В мемоарите си Чърчил пише, че на Московската конференция, точно преди 73 години, подал на Сталин малко, смачкано листче, в което в проценти бил определил сферите на влияние на \"великите сили\" на Балканите. Листчето, което мустакатият грузинец връща с проста отметка със син молив, предвижда за Югославия 50 на 50 процента. Но въпреки, че страната беше лидер на Движението на необвързаните и гражданите й свободно пътуваха и работеха на Запад, тя все пак си беше социалистическа държава. Това най-добре личи в Риека - третият по големина град на Хърватия. Почти изцяло разрушен от американски и британски бомбандировачи, след като от там са се изтеглили хората на Мусолини в края на Втората световна война, той отново е построен от Тито, за да се превърне в тромава еклектика от римски, средновековни и социалистически градежи. Риека е виждал и по-добри дни - Народният театър изцяло е изрисуван от бащата на сецесиона Густав Климт. Градът е бил важен промишлен и търговски център, но днес, както и в България, повечето заводи и фабрики са фалирали, а над 20 000 от хората са емигрирали. Работят само корабостроителниците, като изпълняват поръчки за американската марина. Но духът на социализма още се носи - пенсионерите се возят безплатно в градския транспорт. След Австро-Унгарската империя, по бреговете на Адриатика се настанява Руската, която винаги е мечтаела за топлите морета. Заради излаза на Адриатическо, тя повече от две века ухажва сърби и черногорци. В православния манастир \"Свето Рождество Богородично\" в Цетине, многовековната столица на Черна гора, се пази една от най-важните реликви на християнството-мощите на дясната ръка на Свети Йоан Предтеча, с която кръстил Божия син. От Севастия, където е погребан Йоан, евангелистът Лука пренася мощите в Антиохия, от там те попадат в Константинопол и Малта. През 1799 година Малтийският орден я подарява на руския цар. Заедно с частица от Кръста господен, Филермоската икона, златотъкани одежди и безценна църковна утвар, империята я дарява на сръбския крал. Сега Русия бавно и с нежелание отстъпва от Адриатика. Това става на няколко етапа. Първо, след братоубийствени войни, смаяли света с жестокостта си, Югославия бе разпадната на съставните си части. След това Черна гора се отцепи от Сърбия, а от няколко месеца тя вече е член и на НАТО. Руснаците съвсем доскоро са били тук. Това най-добре се вижда в курортното градче Будва-Адриатическата перла на Черна гора, за пръв път спомената от Софокъл пет века преди новата ера. Тук е минавала границата между Източната и Западната Римска империя, между православието и католицизма. Всички цени по магазини и кафенета още са в рубли, надписите са на руски език, а по закачалките висят червени фланелки с надписи: \"Аз говоря руски. Коя е твоята суперсила?\". Със съжаление напускаме Адриатика. Преди нас това са направили илири, гърци, римляни, византийци, кръстоносци, венецианци, генуезци, турци, австрийци, германци, италианци и руснаци. Кой ще е следващият?", "date": "2017.10.16", "title": "Западът и Изтокът спорят край Адриатика"}
{"url": "http://www.dnevnik.bg/bulgaria/2017/10/16/3060261_radev_ubedil_gerdjikov_che_e_vajno_kabinetut_mu_da/", "text": "Президентът Румен Радев е убедил тогавашния служебен премиер Огнян Герджиков, че е важно именно неговият кабинет да гласува точката, свързана с  одобрението на \"Грипен\" като най-изгоден за нов тип изтребител  за нуждите на армията. Пред Би Ти Ви Герджиков разказа, че когато видял точката в дневния ред на заседанието на правителството седмица преди края на мандата му, той потърсил президента  Румен Радев , за да го попита толкова ли е важно тя да се разгледа в този момент. \"Той каза да, защото иначе се изпускат срокове, може да бъде изпуснато финансиране\", посочи Герджиков. Той отново изтъкна, че неговият кабинет просто е приел становището на комисията, която е била назначена при предходното правителство и Народно събрание. \"Нищо предрешено няма. Ние сме ги класирали по това, което  комисията е дала \", каза той и добави, че оттук нататък нямало никакъв проблем правителството да преговаря с когото реши. Огнян Герджиков даде добра оценка и на президента Румен Радев, който по думите му \"стои сериозно\", и на премиера Бойко Борисов, който \"вече е с натрупан огромен опит\". Попитан за отношенията между двамата, той посочи, че на моменти се наблюдава известно напрежение между тях. \"И двамата са мъжкари със силно его, на моменти имат разминавания в позициите. В крайна сметка и двамата са достатъчно интелигентни, за да знаят докъде може да стига подобно поведение\", посочи той. В коментар за свършеното от кабинета му близо шест месеца след края на мандата му Герджиков отчете като грешка освобождаването на две трети от областните управители, което стана повод да бъде обвинен в чистка. \"Освободихме повече хора, отколкото е нормално за един служебен кабинет. Това не трябваше може би да го правим\", каза Герджиков, но даде пример със служебния кабинет на Стефан Софиянски, който освободил всички областни управители. Все пак отбеляза, че правителството му се е справило добре, защото подготвило добре изборите, \"запазихме социалния мир\" и постъпленията в хазната се увеличавали.", "date": "2017.10.16", "title": "Радев убедил Герджиков, че е важно кабинетът му да разгледа избора на изтребител"}
{"url": "http://www.dnevnik.bg/biznes/2017/10/16/3060246_niama_da_se_propusne_nikoia_vuzmojnost_da_se_durpat/", "text": "Според бившия министър на икономиката и енергетиката Трайчо Трайков няма няма да бъде пропусната нито една възможност от АЕЦ \"Белене\" да продължат да се дърпат милиарди във всички посоки. Това каза той в сутрешния блок на БиТиВи. По думите му това поставя проекта в една група с КТБ. \"Желанието да се крадат милиарди без видим ефект за хората освен за малцина ги обединява\", отбеляза Трайков. Според него притесненията около \"Белене\" са дали след вложените вече \"3 милиарда няма да изхвърчат още 30\". \"Колкото и да е голяма сумата от 3 милиарда евро , тя е 10-15% от общата, която е необходима, за да бъде завършено това приключение, изтъкна Трайков. По думите му последните изчисления за финалната сума за \"Белене\" са за 10-11 млрд. евро. Той припомни, че хората, които защитават проекта никога не казват числа - нито колко ще струва, нито цената на тока. Според него централата би произвеждаме най-скъпия ток в момента - вероятно от 200 лв. на мегаватчас. През миналата седмица друг бивш енергиен министър -  Румен Овчаров, предупреди , че новото оборудване не се съхранява правилно на площадката на \"Белене\". Трайков коментира, че това не е най-същественият въпрос. \"Когато притежаваш нещо, което не ти е необходимо, това, което трябва да те занимава, е как да го продадеш, а не как да го съхраняваш\", отбеляза той. Според него обаче е изпуснат най-добрият момент за продажбата на новите реактори. \"Още повече в сегашната ситуация, когато финансовото положение на \"Росатом\" е все по-тежко, на тях им липсва оборотен капитал за проектите в чужбина и биха имали интерес да го използват\", каза Трайков. По думите му оборудването трябва да бъде вложено в проект, който не е в България. Междувременно енергийният министър Теменужка Петкова коментира пред БиТиВи, че са спазени всички правила по охрана и няма опасност да се похаби оборудването. Освен това за съхранението на онази част от него, която предстои да бъде доставена до края на годината, по указания от производителя ще бъдат изградени съоръжения за съхранение.", "date": "2017.10.16", "title": "Няма да се пропусне никоя възможност да се дърпат милиарди от \"Белене\", обяви Трайчо Трайков"}
{"url": "http://www.dnevnik.bg/bulgaria/2017/10/16/3060276_komandirut_na_voennovuzdushnite_sili_trudno_shte_ni/", "text": "Процедурата по избор на нов изтребител за нуждите на армията би могла да приключи до една година, смята командирът на Военновъздушните сили ген.-майор Цанко Стойков. \"Хипотетично ако процедурата и схемата за плащане бъде гласувана до края на годината – гадая, но се надявам това да стане, от началото на следващата година, ние ще имаме готовност да предоставим необходимата документация за изпращане\", каза Стойков в интервю за Би Ти Ви. Той посочи, че ако процедурата и схемата за плащане бъдат одобрени до края на тази година, от началото на следващата ВВС ще имат готовност да предоставят необходимата документация за изпращане. \"Силно се надявам, че в края на краищата те ще намерят консенсус в интерес на ВВС, в интерес на страната, в интерес на националната сигурност\", каза още командирът на Военновъздушните сили. Той посочи, че от бавенето на процедурата и политическите скандали около избора на нов изтребител, страда армията. \"Те се чувстват пренебрегнати, донякъде обидени, и поради тази причина това се отразява на тяхната по-нататъшна мотивация за оставане във ВВС\", каза Стойков, но добави, че засега няма отлив на хора. \"Една изтребителна авиация, която отбелязва 100 години история трудно ще приеме чужди самолети да носят бойното дежурство по осигуряване на въздушния суверенитет, според мен, и нас трудно ще ни приземят\", уверен е той.", "date": "2017.10.16", "title": "Командирът на военновъздушните сили: Трудно ще ни приземят"}
{"url": "http://www.dnevnik.bg/sviat/2017/10/16/3060250_irakskata_armiia_vleze_v_sblusuci_s_kjurdski_boici_i/", "text": "Ираксите въоръжени сили съобщиха, че са завзели територии южно от град Киркук, контролирани от Иракски Кюрдистан, предаде \"Ройтерс\", цитирайки изявление на армията. Между армията и кюрдски бойци пешмерга са избухнали и сблъсъци недалеч от Киркук, предаде Би Би Си. Иракската държавна телевизия твърди, че кюрдски територии са били отстъпени без сражения, но властите в Ербил отричат. \"Силите ни продължават да напредват,\" се казва още в текста, който пояснява, че войските на Багдад са завзели обекти на Северната газова компания на Кюрдистан, рафинерия и индустриална зона южно от Киркук. Операцията формално цели да \"подсигури базите\" и \"федералните съоръжения\" и включва и военновъздушната база K1. Петролните кладенци, летището на Киркук и базата се намират западно от града. Според телевизията премиерът Хайдер ал Абади е наредил на армията \"да въдвори сигурността в Киркук в сътрудничество в населението на града и (кюрдските бойци) пешмерга.\" Като част от операцията \"са завзети обширни райони\" от провинцията. Кюрдски представители обявиха за \"Ройтерс\" в понеделник сутринта, че базата и петролната инфраструктура още са в техни ръце, но по-късно иракската армия оспори това. Те потвърдиха и че в неделя е имало сериозни сблъсъци южно от Киркук между пешмерга и шиитските милиции \"Хашд аш Шааби\", въоръжавани и обучавани от Иран. Властите в Багдад вече обявиха, че \"Хашд аш Шааби\" подпомагат операцията им. Кюрдската телевизия Rudaw твърди, че за операцията на шиитските милиции в района е постигнал командирът на поделението \"Кудс\" на Иранската революционна гвардия Касем Сюлеймани. Съединените щати изразиха \"безпокойство\" от случващото се и призоваха и двете страни \"да намалят напрежението\" чрез диалог. В края на седмицата имаше опити за преговори между представители на двете страни, които разменят остри реплики от референдума за независимост, непризнаван от Багдад. Условията на Ирак за отмяна на резултатите от допитването обаче бяха отхвърлени от кюрдски представители. Киркук  се включи  в референдума в края на септември въпреки протестите на Багдад. Президентът на Иракски Кюрдистан Масуд Барзани тогава предупреди, че кюрдите  ще се защитават , ако иракските власти опитат да попречат на допитването, а след вота в града имаше и полицейски час. Провинцията на Киркук не е част от Иракски Кюрдистан, но е под контрола на кюрдските бойци пешмерга от 2014 г., когато те изтласкаха \"Ислямска държава\" на юг. Богатият на петрол район обаче се оспорва от Багдад, който вече обяви намерението си да си върне владението на нефтените кладенци и друга инфраструктура. В края на седмицата Багдад обвини Ербил, че в Киркук са разположени \"външни бойци\", включително от забранената в Турция Кюрдска работническа партия (ПКК). Иракски Кюрдистан обаче отхвърля твърдението.", "date": "2017.10.16", "title": "Иракската армия влезе в сблъсъци с кюрдски бойци и отвоюва територии около Киркук"}
{"url": "http://www.dnevnik.bg/sviat/2017/10/16/3060304_puchdemon_ne_iziasni_dali_katalunia_e_obiavila/", "text": "Каталунският лидер Карлес Пучдемон не отговори нито с \"да\", нито с \"не\" на въпроса на испанския премиер Мариано Рахой дали автономната област, която управлява, е обявила независимост. В официално писмо до двореца \"Монклоа\", където е централата на испанското правителство, той избягва да уточни ясно и искрено дали подписването на декларацията за независимост от миналата седмица е равнозначно на отделяне от Испания, пише в. \"Вангуардия\". Правителството в Мадрид вече обяви, че няма да счита писмото за валиден отговор, защото то \"не отговаря на въпроса\". По-рано пресцентърът на кабинета, цитиран от вестника, каза, че \"всеки отговор, различен от \"да\" или \"не\", ще се счита за потвърждение\" и ще принуди испанските власти да вземат мерки. Пучдемон призова Рахой да се срещнат възможно най-скоро, за да започнат диалог в следващите два месеца, но \"като равни\". \"Международните, испански и каталунски институции и личности\", поискали отмяна на референдума, трябва да обмислят възможността за преговори като на равен с равен между Барселона и Мадрид, написа още той. На допитването на 1 октомври близо 90% от участниците поискаха независимостта на Каталуня, но активността беше едва 43%. \"Приоритетът на моето правителство е да търся най-усилено пътя на диалога.\" Въпреки резултата от референдума Пучдемон цитира анкети отпреди допитването, според които 80 на сто от каталунците желаят да решат въпроса за независимостта. Според него това число, заедно с резултата трябва да е знак за Рахой, че \"приемането на реалността е пътят за решаване на проблемите\". Диалогът според него трябва да се проведе в следващите два месеца, а срокът започва с изпращането на писмото. Властите в Мадрид настояват, че единствената възможност за преговаряне е в рамките на испанския конгрес, и то ако предметът не е обявяване на независимост. \"Въпросът (към Пучдемон) беше ясен, а отговорът, изглежда, не толкова\", каза правосъдният министър Рафаел Катала, цитиран от \"Ел паис\". Катала добави, че правителството не счита отговора за валиден, тъй като в писмото \"не се отговаря на въпроса\". Формално  Пучдемон  спази срока до понеделник сутринта, който испанските власти му дадоха, за да поясни дали Каталуня е обявила независимост. Отделно той разполага с осем дни, за да се откаже от идеята за отделяне. В писмото си до Рахой обаче каталунският премиер не изпълнява условието да отговори с \"да\" или \"не\" дали Барселона счита каталунската автономна област за независима от Испания. \"Край на репресията срещу Каталуня\" Миналата седмица Рахой обяви и че Пучдемон първо  трябва да изясни  обявила ли е Каталуня независимост или не, за да може Мадрид да обмисли следващите си стъпки. Те включват задействане на  чл. 155  от конституцията, който на практика дава на испанското правителство възможност да отнеме самоуправлението на автономна област, нарушаваща националните закони. Думите му последваха изявление на Пучдемон, в което той обяви, че ще отложи обявяването на независимост, но местният кабинет  подписа декларацията , приета след референдума. \"Изненадан съм\" от намерението, заявено от Мадрид на 11 октомври да задейства чл. 155\", добавя още Пучдемон. Той уточни, че въпреки полицейското насилие от деня на референдума над два милиона каталунци ясно са поръчали на властите си да обявят независимост, а на последните избори за местно правителство това са направили и 47.7% от гласоподавателите - \"ясно мнозинство\", подкрепили националистически формации. Обратно, ясно противопоставящите се на независимостта партии са получили близо 39 на сто от вота. В писмото си каталунският премиер отправя още едно искане - да се сложи край на \"репресията срещу народа и правителството на Каталуня\" и срещу всички представители на властите и гражданското общество, които може да бъдат изправени пред правосъдието за подбудителство към бунт. Сред тях е и шефът на  каталунската полиция  Жозеп Луис Траперо, който днес ще се яви в съда, за да бъде разпитан за това дали подчинените му умишлено не са изпълнили заповедта на Мадрид за блокиране на референдума.", "date": "2017.10.16", "title": "Пучдемон не изясни дали Каталуня е обявила независимост и даде на Рахой 2 месеца за \"диалог\""}
{"url": "http://www.dnevnik.bg/photos/2017/10/16/3060301_fotogaleriia_sofiia_v_ogneni_bagri/", "text": "Есента в София показа красивото си лице и изпъстри града с огнени нюанси. А слънцето и приятните температури от последните дни правят сезона приятен дори за хората с тежка носталгия по отишлото си лято. Ето как видяха есента фотографите на \"Дневник\" Велко Ангелов и Юлия Лазарова:", "date": "2017.10.16", "title": "Фотогалерия: София в огнени багри"}
{"url": "http://www.dnevnik.bg/photos/2017/10/16/3060349_snimka_na_denia_generalite_i_voenniiat_ministur/", "text": "Президентът Румен Радев и премиерът Бойко Борисов участваха в дискусия за ролята на България в европейската отбрана. Инициатор е президентът на Партията на европейските социалисти (ПЕС) Сергей Станишев, а мотото е \"Заедно в сигурността, ролята на България в общата европейска отбрана\".", "date": "2017.10.16", "title": "Снимка на деня: Генералите и военният министър"}
{"url": "http://www.dnevnik.bg/sport/2017/10/16/3060322_zvezda_v_amerikanskiia_futbol_zavede_delo_sreshtu/", "text": "Звездата в Националната футболна лига (НФЛ) Колин Каперник е завел дело срещу собствениците на отбори. Той смята, че никой не иска да го вземе в състава си заради протеста му срещу расовото неравенство. Преди малко повече от година  куотърбекът остана седнал при изпълнението на химна на САЩ и привлече медийното внимание . В последните седмици формата на протест беше последвана от много други състезатели в НФЛ. Каперник е без отбор след раздялата си със \"Сан Франциско\" през март. Адвокатите на 29-годишния куотърбек потвърдиха, че той е завел дело. В изявлението си те обвиняват собствениците на отборите, че \"са изиграли театър в последните седмици\". Наскоро  се надигна нова вълна от протести при изпълнението на химна , като президентът на САЩ Доналд Тръмп се включи с остри критики. Тръмп каза, че това е проява на неуважение и извършителите трябва да бъдат уволнявани. Според него обаче  собствениците на отборите се страхували от играчите . Адвокатите на Каперник заявиха, че мирното и принципно изразяване на политически протест не трябва да бъде наказвано, нито да води до отказ за наемане на работа. \"Подобен прецедент застрашава всички патриотично настроени американци и ни връща към най-тъмните дни на нацията ни. Желанието да защити всички спортисти от подобно поведение е това, което накара г-н Каперник да подаде иска\", се казва в изявлението. В него се допълва, че единствената цел на куотърбека е да получава справедливо отношение в НФЛ и да се завърне в игра. В последната година протестът на Каперник се превърна от отделен акт в основа на движение за борба за справедливост.", "date": "2017.10.16", "title": "Звезда в американския футбол заведе дело срещу собствениците на отбори"}
{"url": "http://www.dnevnik.bg/bulgaria/2017/10/16/3060384_helzinkskiiat_komitet_otvori_nominaciite_za_chovek_na/", "text": "Вече са отворени номинациите за наградите \"Човек на годината\" – годишните призове за принос към правата на човека и правозащитността на Българския хелзинкски комитет (БХК), съобщиха от организацията. До 15 ноември 2017 г. включително всеки може да изпраща номинациите си за хора и организации, чиято работа през изминалата година е допринесла за утвърждаването на човешките права в България. Допускат се и номинации на хора, които се борят за защита на други ценности, сравними с правата на човека, например защита правата на животните и опазване на природата. Предложенията се подават през  формуляра за номиниране  или по пощата на адрес София 1504, ул. \"Върбица\" 7, а  критериите  можете да намерите на официалния сайт на наградите. За десета поредна година ще бъдат връчени наградите в навечерието на 10 декември – Международният ден на правата на човека. Както и при предходните девет издания,  жури , съставено от правозащитници, журналисти и общественици, ще връчи голямата награда, както и няколко специални приза за журналистическа работа и активизъм. През 2015 година журналистът от \"Дневник\"  Лора Филева беше обявена за \"Журналист на годината\" . Наградите \"Човек на годината\" нямат финансово изражение. Целта им e да дадат символично признание и да отличат хората или организациите, които са фактор в общественото развитие. ", "date": "2017.10.16", "title": "Хелзинкският комитет отвори номинациите за \"Човек на годината\" за 2017 г."}
{"url": "http://www.dnevnik.bg/detski_dnevnik/2017/10/16/3060414_bezplatna_muzikalna_obrazovatelna_programa_za_deca/", "text": "На 19 октомври започва шестата безплатна детска образователна програма на Българското национално радио, съобщиха от обществената медиа. \"Музикална къща БНР\" предлага на деца и ученици пътешествие в света на музиката. Чрез истории, песни и игри децата ще се запознаят с музикалните инструменти, ще усвоят музикалните термини, ще се срещнат с музикантите и солистите и ще научат интересни факти от историята на музиката. Образователните концерти ще се се провеждат от 10.30 часа в Първо студио на БНР. През изминалия сезон образователната програма на Българското национално радио срещна деца и ученици със световноизвестни музиканти като виолончелиста Миша Майски и композитора на Концертния оркестър на ВВС Добринка Табакова. Лия Петрова ги запозна с цигулката, а Василена Серафимова – с ударните инструменти. Симфоничният оркестър на БНР изпълнява пред децата части от програмата, която по-късно представя пред публиката в зала \"България\". Така ще е и през новия сезон на образователната програма на \"Музикална къща БНР\":  – Вълшебствата на пианото – Симфонична приказка за кавала  – Симфоничен разказ за \"Коледа\" – Зимни мечти  – Морето – Полет на въображението  – Царицата цигулка  – Хорът и оркестърът  – Цигански мотиви  – Славянската следа в музиката – Жанрови превъплъщения – Обоят и неговото семейство Участието в музикалната образователна програма на БНР е безплатно, необходимо е само записване на тел. 02 9336 279, 02 9336 486 и 0884 498810 или  tsvyatkova@bnr.bg  и  geshevska@bnr.bg .", "date": "2017.10.16", "title": "Безплатна музикална образователна програма за деца организира БНР"}
{"url": "http://www.dnevnik.bg/kultura/2017/10/16/3060398_iavor_gurdev_shte_postavi_piesa_po_chamkoriia_na_milen/", "text": "Новият роман на Милен Русков \"Чамкория\" ще се превърне в моноспектакъл. Режисьор ще е Явор Гърдев, а премиерата ще е вероятно около Коледа в театър \"199\". Новината съобщи във \"Фейсбук\" актьора Захари Бахаров, който най-вероятно ще изпълнява главната роля. \"Гърдев/Русков/Бахаров е положението\", написа той в социалната мрежа. Подобно на \"Възвишение\" \"Чамкория\" проследява една епоха от българската история - 20-те години, през очите и цветистата реч на случаен участник в нея, шофьора на такси Славе. Наскоро Милен Русков обяви, че съкращава романа си, появил се през пролетта в два тома, за да влезе в едно книжно тяло. Откъс от книгата и може да прочетете  тук . През ноември пък ще е премиерата на филма по \"Възвишение\", сниман от режисьора Виктор Божинов. Третият роман на Милен Русков бе адаптиран и в успешна театрална постановка от драматурга Александър Секулов и режисьора Иван Добчев за пловдивския театър. Повече подробности за сценичната адаптация на \"Чамкория\" ще има най-рано след месец, каза пред \"Дневник\" режисьорът Явор Гърдев. В момента той също има премиерна постановка - \"Пияните\" на Иван Вирипаев в Малък градски театър \"Зад канала\".", "date": "2017.10.16", "title": "Явор Гърдев ще постави пиеса по \"Чамкория\" на Милен Русков"}
{"url": "http://www.dnevnik.bg/regioni/2017/10/16/3060413_pitbul_napadna_dete_na_godina_i_polovina_v_kurdjali/", "text": "Питбул нападна и рани дете на година и половина в Кърджали, предаде агенция \"Фокус\". Инцидентът е станал петък вечерта в центъра на града, където детето било на разходка с баба си. Пострадалото момиче е настанено в хирургичното отделение на кърджалийската болница. Собственикът на питбула е напуснал мястото и час по-късно е бил задържан от полицията. Мъжът на 51 години е бил задържан за 24 часа. Срещу него е образувано досъдебно производство за нанесена телесна повреда.", "date": "2017.10.16", "title": "Питбул нападна дете на година и половина в Кърджали"}
{"url": "http://www.dnevnik.bg/bulgaria/2017/10/16/3060391_kiev_nareche_provokaciia_protesta_v_sofiia_za_zashtita/", "text": "Посолството на Украйна в Република България е изненадано от провеждане на акция на протест на 14 октомври в София под мотото за защита на българското национално малцинство в страната и разглежда демонстрацията като антиукраинска акция срещу отношенията между София и Киев. Това обяви дипломатическата мисия в официално изявление ден след демонстрация с мотото \"Да защитим българите в Украйна\". В протеста, в който се включиха няколко десетки участници, нямаше партийни символи и други знамена освен българското. Формално той събира \"българи от различни партии и организации\", повечето от които националистически, които казаха, че се обявяват против новия Закон за образованието на Украйна, подписан от президента Петро Порошенко, и против \"издевателствата\" над етническите малцинства в страната. В  групата на събитието  във \"Фейсбук\" не се споменава организация, застанала зад него. Протестиращите държаха плакати с надписи като \"Българският език не е заплаха\" и \"Украйна няма място в ЕС\". Законът, който  подпомага изучаването  на украинския език и променя правилата за обучение на майчини езици за националните малцинства, предизвика критики от опозицията, според която той нарушава правата на българите в Украйна. След срещи с украински политици представители на властта в последните седмици опровергаха това твърдение и обявиха, че Киев  дава гаранции  за правата на българското малцинство. \"Дневник\" публикува изявлението на украинското посолство без съкращения: \"Посолството на Украйна в Република България е изненадано от провеждане на акция на протест на 14 октомври в София  Украинската държава гарантира и продължава да гарантира спазването на правата и свободите на многобройните национални малцинства, живеещи на нейна територия. След провъзгласяването на независимостта на Украйна българското национално малцинство е получило значително по-големи възможности за запазване и развитие на своята национална идентичност, отколкото по време на комунистическото управление. Като се има предвид чувствителността на въпроса за правото на националните малцинства да изучават родния си език, украинска страна предостави изчерпателни обяснения за новия Закон за образованието, приет на 5 септември т.г. Също така, използвайки възможността, бихме искали да подчертаем, че: - Приемането на Закона за образованието е насочено единствено към засилване на ролята на националните малцинства в Украйна, които чрез свободно владеене на държавния език ще могат достойно да представят своите интересите във всички сфери на обществения и професионалния живот. - Украинската държава няма никакво намерение да асимилира националните малцинства, които са етническо богатство. Новият Закон за образованието не ограничава правото на изучаване на родния си език, а напротив създава предпоставки за владеене от гражданите на Украйна на два или повече езика. - Закон за образованието е представен за разглеждане на Венецианската комисия и Украйна е готова да вземе под внимание нейните препоръки в процеса на неговата имплементация. - Украйна е готова за конструктивен диалог с всяка от заинтересованите държави с цел да се вземат предвид техните забележки и предупреждения. Съответно споменатият закон ще се имплементира в тясното сътрудничество с етническите граждани на Украйна, за да бъдат взети предвид забележките и предупрежденията. Нашите принципни гаранции на езиковите права на малцинствата бяха изразени също така по време на срещата на Президента на Украйна П. Порошенко и Президента на Република България Р. Радев в Ню Йорк през септември 2017 година, като и по време на телефонния разговор на Министъра на външните работи П. Климкин Украйна с Вицепремиера, Министъра на външните работи на РБ Е. Захариева. На 23-24 септември Председателят на Народното събрание на Република България Д. Главчев и представителска делегация от депутати на парламента посетиха местата на компактно местоживеене на етническите българи в Украйна, където лично говориха с активисти на българската общност, които категорично отрекоха обвиненията за предполагаемото нарушение на техните езикови права и забраната да учат родния си език. Обективната оценка на новото образователно законодателство даде заместник министър-председател и министър на външните работи на Република България Е. Захариева в интервю по bTV на 13 октомври: «Новият закон за образованието в Украйна не ограничава българското малцинство, а по-скоро ще допринесе за изучаване на родния език.» С оглед на горепосоченото Посолството разглежда днешното немногобройно събиране като планирана антиукраинска акция и провокационно мероприятие срещу украинско-българските приятелски отношения.\"", "date": "2017.10.16", "title": "Киев нарече \"провокация\" протеста в София за защита на българите в Украйна"}
{"url": "http://www.dnevnik.bg/biznes/2017/10/16/3060417_bezraboticata_namalia_do_65_prez_septemvri/", "text": "През септември безработицата намалява с 0.2 процентни пункта спрямо август до 6.5 на сто, съобщи Агенцията по заетостта, която следи показателя по регистрациите в бюрата по труда. Намалението спрямо септември 2016 г. е с 1.3 процентни пункта.", "date": "2017.10.16", "title": "Безработицата намаля до 6.5% през септември"}
{"url": "http://www.dnevnik.bg/sviat/2017/10/16/3060415_irlandiia_zatvori_vsichki_uchilishta_za_den_zaradi/", "text": "Всички училища в Ирландия ще останат затворени, а метеорологичната служба на страната предупреждава за \"силни и унищожителни\" ветрове и пориви заради тропическата буря \"Офелия\", предаде \"Гардиън\". Според образователното министерство мярката в училищата е необходима заради \"безпрецедентна\" буря, каквато Ирландия не е виждала от над 50 години. \"Офелия\", която се придвижваше към Великобритания и Ирландия, за ден отслабна до посттропически циклон, но все още заплашва с ураганни ветрове двете държави, съобщи и Националният център за ураганите на САЩ, цитиран от \"Асошиейтед прес\" и БТА. Максималните ветрове са със скорост 140 км в час и по-силни пориви. Повечето фериботни линии между Ирландия и Великобритания са спрени, училищата в Ирландия са затворени до второ нареждане, а пътуващите са предупредени да очакват отмяна и забавяния на полети. Силни ветрове може да засегнат също Северна Ирландия, Шотландия, Уелс и Англия. През 1961 г. ураганът \"Деби\" отне живота на 18 души в страната. В неделя вечерта метеорологичната служба предупреди, че \"Офелия\" създава подобен риск.", "date": "2017.10.16", "title": "Ирландия затвори всички училища за ден заради тропическа буря"}
{"url": "http://www.dnevnik.bg/bulgaria/2017/10/16/3058307_mvr_e_poluchilo_dareniia_ot_sasht_kitai_i_niakolko/", "text": "През първите шест месеца на 2017 г. МВР е получило дарения от собствената си фирма \"Безконтактни мултиплексорни вериги\" (БМВ), както и от посолствата на САЩ и Китай и няколко малки и бедни общини. Това се разбира от отчета за първото полугодие, качен на страницата на вътрешното министерство, информира в днешния си брой в. \" Сега \". За първите шест месеца на годината БМВ е дарила две коли на МВР, се разбира от отчета на ведомството. Едната е на стойност 28 227 лв., а другата - 5936 лв. Освен от собствената си фирма полицията продължава да получава дарения и от общини. Сред тях са силистренските кметства Дулово, Алфатар, Тутракан, Ситово и Кайнарджа. Най-голямото дарение е за над 1600 лв., а останалите в региона са от 150 до 900 лв. Ремонтът на една кола за 600 лв. е платен от Бяла Слатина, която се намира в бедния Северозападен регион. Не така обаче стоят нещата с община Ямбол. Оттам са подарили на МВР 10 000 лв. за гориво. Пловдивската община Родопи пък е дала 9000 лв. за гориво на три районни управления. Най-сериозното дарение е за 130 хил. лв. и е направено от община Пловдив - за техника за местната лаборатория на полицията. Бургаските общини Руен, Айтос, Несебър, Камено, Поморие и Средец също са се отчели със сериозни дарения. В Несебър са дадени над 30 хил. лв. за гориво. Община Руен е дала 9000 лв., а Поморие - 8400 лв. С 3858 лв. пък община Елхово е купила лекарства и консумативи на дирекция \"Миграция\", чиято основна работа е по линия на бежанците. Община Стражица е дарила административна сграда за 42 хил. лв. на местната пожарна, а Велико Търново е платила 15 хил. лв. за инвестиционен проект за нуждите на МВР. Община Елена пък е дала триетажна сграда за близо 142 хил. лв. на местната полиция. В Полски Тръмбеш са купили пожарникарско облекло за над 2000 лв. Каолиново и Върбица са купували наркотестове и бензин, а Плевен, Пордим и Кнежа - гориво. Две коли за над 22 000 лв. са подарени от община Аксаково на варненското Пето РПУ. Едно дарение за 6000 лв. е направило на кюстендилската полиция и Югозападното държавно предприятие, което отговаря за горите в региона. Дарението на китайското посолство е на стойност над 37 хил. лв., но е описано само като \"движими вещи\". От посолството на САЩ пък са дали употребявана система за проверка на багаж за близо 30 хил. лв. Записано е и още едно международно дарение - компютърни материали от Висшия институт за обучение в областта на правосъдието във Франция. То е на стойност едва 50 лв.", "date": "2017.10.16", "title": "МВР е получило дарения от САЩ, Китай и няколко малки общини"}
{"url": "http://www.dnevnik.bg/bulgaria/2017/10/16/3060432_obrazovatelnoto_ministerstvo_planira_bjudjet_za_oshte/", "text": "В момента в страната има около 1100 психолози и педагогически съветници, назначени предимно в училищата с над 500 деца. Не навсякъде има такъв специалист, но нашето намерение е постепенно да ги разширяваме, като предоставяме допълнителни средства на училищата. За следващата година сме предвидили такива допълнителни средства, надяваме се допълнително да бъдат назначени поне 500 психолози и педагогически съветници. Предвидени са 7-8 милиона целева помощ за това от бюджета за 2018 г. Това обяви министърът на образованието Красимир Вълчев пред журналисти по време на конференция за партньорството между училищата и родителите с представители на регионалните структури, учители и специалисти. Психолози и сега се търсят и се назначават в училищата, само че за сметка на делегирания им бюджет, поясни Вълчев. \"Надяваме се, че като им предоставим допълнителен бюджет, повече училища ще имат тази възможност. Може би в най-малките училища няма да е достатъчно, но където има за повече от едно населено място, ще могат да споделят един психолог или педагогически съветник, все още работим по този механизъм. Но можем да кажем, че за догодина вероятно всички училища с над 400 ученици ще имат поне един психолог или педагогически съветник\" заяви министърът. За партньорството между родители и учители  Има механизми за задължаване на родителите да участват в училищния живот, но повече вярваме в популяризирането на тези практики и осъзнаването на ползите им, коментира просветният министър по темата на конференцията. \"Всъщност училищата и детските градини ежедневно са под този натиск да партнират по-добре с родителите, задачите им предполагат те да общуват ежедневно\", заяви той. \"Посланията от днешната конференция са както към родителите, така и към учителите. Към родителите - да вярват на учителите, защото те са тези, които ние разчитаме да направят децата ни по-добри, с които сме съюзници. Посланието ни към учителите е да не пестят сили да взаимодействат с родителите\", инструктира Красимир Вълчев. По думите му има множество инициативи, в които родителите могат да се включат, и има много добри примери из страната. \"Политика на отворени врати, подписване на споразумение между родителите и учителите, на кафе с директора и учителите. Има множество действащи примери и когато ги обобщим, ще можем да представим наръчник с добрите практики\", заяви той. На форума директори от основни и средни училища от Перник, София, с. Абланица и Благоевград представиха своите добри практики и инициативи, които включваха организиране на базари, екскурзии и празници с участието на родителите и децата. На много от местата родителите гостуват в часа на класа, за да разкажат за професиите си, а в едно от училищата е основана и стипендия от родителите за най-надарените деца.", "date": "2017.10.16", "title": "Образователното министерство планира бюджет за още 500 училищни психолози през 2018 г."}
{"url": "http://www.dnevnik.bg/kultura/2017/10/16/3060423_mecosopranoto_svetlina_stoianova_specheli_prestijen/", "text": "Българското мецосопрано Светлина Стоянова спечели първо място на конкурса Neue Stimmen (\"Нови гласове\") в Гютерслох, Германия. Престижният конкурс, създаден по идея на Херберт фон Караян от германската медийна група \"Бертелсман\", отсява стотици млади таланти от целия свят и служи като трамплин в оперния свят. В тазгодишното състезание участваха 1430 души от 76 държави. От тях до финала на конкурса в събота вечер бяха допуснати петима мъже и пет жени. В категорията при мъжете победител е 24-годишният бас от Южна Корея Чо Чан Хий. Първото място върви и с парична премия от 15 хиляди евро, съобщава фондация \"Бертелсман\" на сайта си. Светлина Стоянова започва като солист в Детския радиохор на БНР, а в момента прави специализация по оперно пеене в консерваторията в Глазгоу. Миналата година тя спечели трета награда на международния оперен конкурс \"Льо Гран при дьо л’опера\" (Le Grand Prix de l'Opera) в Букурещката опера. В България любителите на класическата музика имаха възможност да я видят в тазгодишното издание на фестивала \"Софийски музикални седмици\".", "date": "2017.10.16", "title": "Мецосопраното Светлина Стоянова спечели престижен конкурс в Германия"}
{"url": "http://www.dnevnik.bg/biznes/2017/10/16/3060444_grafika_bulgariia_e_stranata_v_es_s_nai-mnogo_hora_v/", "text": "България е страната в Европейския съюз, чието население е най-застрашено от бедност и социално изключване, показват данни на европейската статистическа служба Евростат за 2016 г., публикувани в навечерието на Световния ден за изкореняване на бедността – 17 октомври. Докато средно за ЕС делът на населението в риск от бедност е 23.4%, в България той е 40.4 на сто. Страната е следвана от Румъния с 38.8% и Гърция с 35.6% от населението в риск. На обратния полюс са Финландия, Норвегия и Чехия, съответно с 16.6%, 15.3 и 13.3 на сто от населението. Статистиката включва и данни за Швейцария и Норвегия, които обаче не участват в определянето на средните за ЕС стойности. Липсват данни за Италия, Исландия и Ирландия. По-застрашени от бедност и социално изключване са жените – 24.3%, докато при мъжете този процент е 22.4%. Данните показват, че младите под 18 години в ЕС са изложени на по-голям риск в сравнение с хората над 65 години – 26.5% спрямо 17.7 на сто. Същевременно 22.1% от домакинствата без деца са в риск от бедност, а делът при семействата с деца е 24.6%. Очаквано работещите хора над 18 г. са в по-малък риск – 12.4%, за сметка на незаетите, където стойностите са в пъти по-големи – 67%.", "date": "2017.10.16", "title": "Графика: България е страната в ЕС с най-много хора в риск от бедност"}
{"url": "http://www.dnevnik.bg/citat_na_deniia/2017/10/16/3060447_citat_na_denia_ako_schitame_che_shte_ima_voina/", "text": ". Въоръжение, армия – пари насочваме в тази посока. Но те не могат да стигнат за всичко, ако това е консенсусът, действаме по тази тема\", каза премиерът Борисов на дискусия за бъдещето на общата европейска политика. Борисов добави, че досега приоритетът, обещан и в предизборната програма на ГЕРБ, е бил за образование и повишаване на доходите. В дискусията участваха и президентът Румен Радев, лидерът на ПЕС Сергей Станишев, министърът на отбраната Красимир Каракачанов и лидерът на БСП Корнелия Нинова.", "date": "2017.10.16", "title": "Цитат на деня: Ако считаме, че ще има война, сменяме приоритетите"}
{"url": "http://www.dnevnik.bg/bulgaria/2017/10/16/3060431_osem_chlenove_na_suveta_za_sudebnata_reforma_poiskaha/", "text": "Извънредно заседание на съвета за съдебна реформа поискаха осем негови членове. Искането е до правосъдния министър Цецка Цачева, която е председател на Съвета по прилагане на Актуализираната стратегия за продължаване на реформата в съдебната система. Искането е отправено от Съюза на юристите в България, Висшия адвокатски съвет, Съюза на съдиите в България, СНЦ \" Сефита\", сдружението \"Център за неправителствени организации в Разград\", Националната мрежа за децата, Програмата за развитие на съдебната система и Българския институт за правни инициативи. Повод за него е внесеният от група народни представители миналата седмица  проект за изменение на Закона за съдебната власт . Той предвижда по-високи заплати на работещите магистрати в специализираните структури, което според някои юристи и неправителствения сектор ще превърне тези институции в специални и извънредни. Повече четете  тук . Членовете на съвета искат и да се създаде работна група, която да се занимае с Наредбата за единните държавни изисквания за придобиване на висше образование по специалността \"Право\". Съветът бе създаден през януари 2016 г. с Постановление на Министерския съвет. Част от правомощията на съвета са да обсъжда предложения за промени в нормативните актове, свързани с изпълнение на стратегията, както и да координира политиките за прилагане на стратегията. Осемте организации припомнят, че искане за свикване на извънредно заседание на съвета може да бъде направено от 1/3 от неговите членове. Заради съкратените срокове за предвижване на законопроекта в Народното събрание пък организациите са поискали от министъра на правосъдието да свика съвета във възможно най-кратък срок.", "date": "2017.10.16", "title": "Осем членове на Съвета за съдебната реформа поискаха извънредно заседание"}
{"url": "http://www.dnevnik.bg/kultura/2017/10/16/3060450_veche_ne_moga_da_jiveia_v_istanbul_zaiavi_orhan_pamuk/", "text": "Турският писател Орхан Памук вече не може да живее в родния си Истанбул, герой на толкова негови книги. Това каза нобеловият лауреат в интервю за италианския вестник \"Стампа\", цитиран от Си Ен Ен Тюрк и БТА. Една от книгите му - \"Истанбул\", е посветена на града. \"Унищожиха любимия ми Истанбул\" е цитиран да казва писателят в публикация в литературна притурка на вестника. Памук говори за настъпилите в града негативни промени през последните 15 години и споделя: \"Вече е погрешно от политически аспект дори да изпитваш носталгия.\" Според него Истанбул се е превърнал в по-богат, но по-малко свободен град. Памук, който отдавна живее в Ню Йорк и преподава в Колумбийския университет, споделя също, че за него Западът вече не е някаква загадка. \"Моят дом винаги си остава Истанбул. Политически обаче вече не мога да живея там\", добавя той. \"Превърнах се в политически писател\", заяви още Памук, добавяйки, че е започнал да завижда на западните автори. Той обясни, че на тях обикновено не им се налага да обсъждат при интервюта политическата обстановка в страните си, а говорят за съдържанието на своите книги. \"Бъдещето на Турция е Западът\", категоричен е Памук, който казва, че е израснал с тази увереност. \"Получих западно, либерално, светско образование. Днес в Истанбул няма свобода на словото и това ме разгневява, натъжава и побърква\", добави той.", "date": "2017.10.16", "title": "Вече не мога да живея в Истанбул, заяви Орхан Памук"}
{"url": "http://www.dnevnik.bg/biznes/2017/10/16/3060454_gradskiiat_transport_v_burgas_moje_da_poskupne_s_30/", "text": "Градският транспорт на Бургас може да поскъпне с 30%, ако общинският съвет одобри предложението на превозвача - общинското дружество \"Бургасбус\". Управителят му Петко Драгнев предлага цената да нарасне от 1 лв на 1.30 лв., а глобата за нередовен пътник да се повиши двойно от 10 на 20 лв. В докладната си до общинския съвет шефът на компанията напомня, че цената на билета за градски транспорт не е променяна от 2010 г., докато разходите са нараснали значително. Той се аргументира с увеличението на минималната работна заплата, което автоматично увеличава разходите за заплати на дружеството без това да се компенсира с външни приходи. Освен това в законодателството са увеличени изискванията персонално към водачите в обществения превоз на пътници. Заедно с това пазарът на Европейския съюз е отворен и няма пречки наши водачи да работят в други европейски държави при по-добро заплащане, което от своя страна води до недостиг на квалифицирани кадри в сектора, пише управителят на дружеството. Той изтъква, че в годините държавата субсидира пътуванията на някои групи граждани само частично, а не изцяло, намаляват субсидиите и за губещите линии. Освен това компанията е инвестирала м подобряване на качеството на услугата в резултат на което разходите за километър пробег са се увеличили. Пред БНТ Драгнев посочи, че най-необходимите части, които гарантират качеството и сигурността на пътуването, са поскъпнали с 57%, а само включването на климатици в автобусите води до разход от 35 хил. лв. на месец. Предстои предложението да бъде разгледано от общинските комисии.", "date": "2017.10.16", "title": "Градският транспорт в Бургас може да поскъпне с 30%"}
{"url": "http://www.dnevnik.bg/sport/2017/10/16/3060430_bulgariia_produlji_izkachvaneto_si_v_ranglistata_na/", "text": "Националният отбор по футбол се изкачи с две места и вече е 36-и в световната ранглиста на ФИФА. Българите събраха 750 точки, колкото има и Парагвай. Напредъкът на националите се дължи на слабите резултати в квалификационния цикъл за световното през 2014 г., които излизат от актива на България - загуби от Армения (1:2) и Чехия (0:1). През октомври възпитаниците на Петър Хубчев записаха  домакинско поражение с 0:1 от Франция  и  равенство при гостуването на Люксембург (1:1) .  Българите отново не успяха да се класират на голям форум  от европейското през 2004 г., като завършиха четвърти в групата с 13 точки. Зад националите се намират няколко отбора, които си осигуриха участие на световното в Русия. Това са Сърбия (38), Нигерия (41), Япония (44), Панама (49), Южна Корея (62), Саудитска Арабия (63). В първата шестица в ранглистата няма размествания, като Германия е начело с 1631 точки. Бундестимът е следван от Бразилия, Португалия, Аржентина, Белгия и Полша. Испания (8) и Перу (10) влязоха в топ 10 за сметка на Швейцария и Колумбия. Във вторник ще бъде изтеглен жребият за баражите между вторите отбори в групите от зона Европа. Поставени ще бъдат Швейцария, Италия, Хърватия и Дания, а непоставени са Северна Ирландия, Швеция, Ейре и Гърция.", "date": "2017.10.16", "title": "България продължи изкачването си в ранглистата на ФИФА"}
{"url": "http://www.dnevnik.bg/bulgaria/2017/10/16/3060453_ban_predstavia_nai-mashtabnoto_prouchvane_na/", "text": "                        80 населени места в 16 страни в Европа и в няколко щата в САЩ са обиколили изследователите от Института за етнология и фолклористика с Етнографски музей при БАН, за да съставят изданието \"Културно наследство в миграция: добри практики и проблеми\". Книгата ще бъде представена на 18 октомври - денят на света Злата, небесна застъпница на българските емигранти, в 17 ч. в института на ул. \"Московска\" 6А, а в 18 ч. ще бъде открита изложбата \"Културно наследство на българите в миграция\", съобщиха от музея. \"Изложбата представя снимки и предмети, събирани в най-мащабното до момента проучване на българските общности зад граница\", се казва още в съобщението. Изданието съдържа научно-приложните изводи и резултати на учените, срещнали са се с представители на над 300 български неделни училища, танцови формации, посолства и консулства, културни институти и центрове, дружества и асоциации, хорове, български магазини и ресторанти, медии, както и отделни артисти, уточняват от Института за етнология и фолклористика. Учените са наблюдавали и документирали събития от културния живот на българи в чужбина като чествания на национални, просветни и религиозни празници, училищни тържества и форуми, църковни служби, учебни занятия в българските неделни училища, репетиции на танцови и певчески състави, както и участието им във фолклорни събори и фестивали, концерти, представяния на книги, изложби, спектакли, откриване на паметници. Сред основните проблеми са неадекватните учебни програми и учебници за българските неделни училища, липсата на финансиране за ранно езиково обучение, недостатъчната грижа за свещенослужителите в чужбина, неангажираността на държавните институции с фолклорните формации, липсата на подготвени кадри и учебни пособия, посветени на традиционните обичаи и обреди, отпадането на празници от националния календар, повсеместният дефицит на материали, представящи и рекламиращи България, силно намаляващият интерес към българска литература и изкуство. Изследователите препоръчват на държавните институции, които имат отношение към българите в чужбина: българската нация да бъде възприемана не само като затворена в държавните граници и историческите области, а да включва и мигрантите и техните поколения; държавните институции да се откажат от приоритетизирането на учениците и творците в политиките към българската диаспора; да бъдат преосмислени приоритетите на Държавната агенция за българите в чужбина, както и да бъдат предприети изменения и допълнения в Закона за народните читалища.", "date": "2017.10.16", "title": "БАН представя най-мащабното проучване на българските общности зад граница"}
{"url": "http://www.dnevnik.bg/biznes/2017/10/16/3060458_informacionen_centur_za_grajdanite_i_biznesa_zaraboti/", "text": "Комисията за финансов надзор предлага от днес - 16 октомври, нова услуга - пряк телефон, чрез който гражданите и бизнесът ще могат да получават отговори на въпросите си за своите права в отношенията с небанковите финансови институции.", "date": "2017.10.16", "title": "Информационен център за гражданите и бизнеса заработи в КФН"}
{"url": "http://www.dnevnik.bg/bulgaria/2017/10/16/3056311_kakvi_kachestva_pritejava_uspeshniiat_lider/", "text": "Лидерската роля не е лесна, а и не е за всеки. Но не е и невъзможно да развиете своите лидерски качества. Най-малкото желанието за израстване и самоусъвършенстване също е част от профила на един лидер. Хората, за които се казва, че са лидери, успяват да вдъхновят с действията си, да сплотяват екипа, да създават приятна среда за работа и да бъдат двигател на позитивните промени. За да се случи това, лидерът трябва на първо място да осъзнае, че носи отговорност не просто за себе си и за своето представяне, но и за това на хората около себе си. Добрата комуникация е изключително важна. Затова и успешните лидери целенасочено полагат усилия да общуват ефективно с хората, от които са заобиколени. Те опознават екипа си и самите те са достатъчно открити. Говорят кратко и ясно и търсят обратна връзка, за да се убедят, че това, което са имали като съобщение към служителите в екипа, е разбрано от всички. Характерно за успешните лидери е и това, че си поставят смели цели. Затова е важно и когато ги споделят с екипа, да дават информация, която е специфична и разбираема. Лидерите не гледат на проблемите като на задънена улица, а търсят нови подходи и възможности за решаването им. Те се стремят на първо място да опознаят същността на казуса, пред който са изправени, обмислят варианти за подход към него, преценяват възможните предизвикателства по пътя, събират и мненията на екипа, макар че финалното решение и прокарването му си остава тяхна отговорност. Лидерите се грижат и за приятелската работна среда, защото вярват, че тя е важна. Опитват се и да избягват създаването на конфликтни ситуации. Ако все пак се стигне до такава между членовете на екипа, предприемат незабавни действия за разрешаването й. Защото знаят, че обратното би означавало да се изправят пред риска от създаване на токсична среда. Лидерските умения играят важна роля за успеха на една организация, затова са и високо ценени от специалистите по подбор. Ако смятате, че имате какво да предложите, прегледайте актуалните топ обяви за работа на  Karieri.bg .  търси  Юрисконсулт в дирекция \"Правна\"  търси  Администратор \"Дигитална реклама\"  търси  Product Owner, KYC  търси  Senior Auditor  търси  Java Developer  търси  Junior Graphic Designer (home-based)  търси: Bereichsleiter/in Finance Reporting & General Accounting Officer Personal Assistant to the Ambassador  търси  Management Accountant    търси: Charging System/Mediation and Provisioning Engineer Consumer Product Coordinator Procurement Manager Revenue Assurance and Fraud Manager  търси  Relationship Manager in Multinational Clients Department with German language  търси  Customer Service Assistant    търси  Senior Account Manager - Outdoor Advertising", "date": "2017.10.16", "title": "Какви качества притежава успешният лидер"}
{"url": "http://www.dnevnik.bg/sviat/2017/10/16/3060479_izborite_v_avstriia_otvoriha_putia_na_krainodesnite/", "text": "Крайнодясната \"Партия на свободата\" може да влезе в управлението на Австрия, след като на вчерашните избори консерваторите на младия Себастиан Курц взеха първото място, но без парламентарно мнозинство. \"Народната партия\" на 31-годишния Курц  получи 32%, докато \"Партията на свободата\" и социалдемократите се борят за второ и трето място. Крайният резултат ще бъде известен най-рано в понеделник късно вечерта заради преброяването на бюлетините, пуснати по пощата. Те са близо 900 000, пише агенция \"Ройтерс\". Курц ще се нуждае от коалиционен партньор и съвместното управление с \"Партията на свободата\" изглежда като най-вероятната опция, макар че той не е изказал категорични предпочитания досега. Други варианти също са възможни, тъй като социалдемократите по-рано тази година  отмениха вътрешнопартийната забрана  за коалиция с крайнодесните. Но ако лявата партия е трета, а \"Партията на свободата\" - втора, те едва ли ще се съгласят на сделка, която ще направи лидера на крайнодесните Х айнц-Кристиан Щрахе  канцлер. Досегашният социалдемократически канцлер Кристиан Керн коментира, че едва ли ще намери общ език с консерваторите на Курц. Проучвания на института SORA предвиждат победа за \"Народната партия\" с 31.6%, второ място за социалдемократите с 26.9% и \"Партията на свободата\" с 26%. Статистическата грешка е 0.7 процентни пункта. Прогноза на ARGE Wahlet дава на лявата партия 0.5 процентни пункта преднина. Крайнодесните се завръщат \" Партията на свободата \" е основана от бивши нацисти и е изхвърляла свои членове заради нацистки скандали. Сестринските ѝ партии са \" Алтернатива за Германия \" и френската \" Национален фронт \". Нейни представители твърдят, че антисемитските ѝ членове биват изхвърляни и че  политическият ислям  е общ враг на партията и на Израел. \"Партията на свободата\" е участвала в социалистически правителства през осемдесетте години, но когато през 2000 г. влезе в коалиция с консерваторите, държавите от ЕС реагираха остро. Антиимигрантската реторика на тогавашния ѝ лидер Йорг Хайдер предизвика 14 държави да намалят двустранното сътрудничество с Виена, докато доклад от висши дипломати не обяви, че правата на човека в нея не са застрашени. Миналата година \"Партита на свободата\" поиска референдум за излизане от ЕС. В последните месеци смекчи антиевропейската си реторика, но още настоява по-слабите членове на еврозоната да я напуснат и Виена да плаща по-малко в общия бюджет. Австрия влезе в ЕС през 1995 г., след като две трети от населението гласува \"за\". Скорошните проучвания показват подкрепа от около 75% за членството в съюза. Успехът на \"Партията на свободата\" би разтърсил изоснови (както искаше и самият Курц) австрийската политика, доминирана десетилетия наред от коалиции между консерваторите и социалдемократите. Резултатът ще даде на Курц и мандата да изпълни основните си искания - да затвори минаващите през Австрия и Средиземноморието мигрантски маршрути и да ограничи социалните  помощи  за бежанци, както и за чужденци, които са прекарали в страната по-малко от пет години. Част от тази реторика му помогна да измести \"Партията на свободата\" от положението ѝ на първа сила в проучванията, което тя заемаше близо година до тази пролет. След вота Щрахе отново обвини Курц, че с обещанията си на практика е откраднал програмата на крайната десница. \"Доволни сме от този огромен успех и едно е ясно: близо 60 процента от австрийското население гласува за програмата на \"Партията на свободата.\" Реакцията на ЕС Министрите на външните работи на ЕС поздравиха Курц с победата, но някои от тях изразиха тревога от възхода на крайнодесните. \"Нямам проблем със Себастиан Курц като човек. Не следваме едни и същи политически линии, но това никога не е било проблем и няма и да бъде\", коментира топ дипломатът на Люксембург Жан Аселборн, цитиран от агенция \"Ройтерс\". Той предупреди Виена да не се сдружава с държави с твърдо отношение към мигранцията като Унгария. Унгарският външен министър Петер Сиярто изрази радост от победата на Курц и коментира, че очаква в бъдеще Вишеградската четворка да работи по-често с Австрия.", "date": "2017.10.16", "title": "Изборите в Австрия отвориха пътя на крайнодесните към властта"}
{"url": "http://www.dnevnik.bg/bulgaria/2017/10/16/3060457_kalin_kalpakchiev_obektivnata_ocenka_na_truda_na/", "text": "Обективната оценка на труда на съдията е стъпка към качествено правосъдие, а обективна оценка е невъзможна без обективни измерители и анализ на натовареността. Този извод прави в своя анализ на данните, събирани чрез системата за изчисляване на натовареността на съдиите (СИНС) членът на бившия ВСС Калин Калпакчиев, с което и представя отчета си за своята дейност във ВСС. Той ръководеше комисията по натовареността на съдилищата в отишлия си ВСС и още през 2015 г. представи на съвета задълбочен сравнителен анализ на проблема в различните европейски страни, заедно  с нова карта на натовареността  у нас. Засега единствен Калпакчиев, - който стана известен със заявяването на принципни позиции в дейността на ВСС, заради които беше обявен и яростно нападан пет години от статуквото за смутител на мирното съществуване в кадровия орган, излиза с такъв индивидуален отчет. Калин Калпакчиев си дава сметка колко далече от медийното търсене на новини за привличане на публиката е проблемът, който той задълбочено анализира. В обръщението си до медиите, съпътсващо съобщението за анализа, той пише: \" Въпреки спецификата на материята, той се надява темата да предизвика интерес и медийно внимание. И съощава, че следващата седмица ще публикувам последен текст на създадения за срока на мандата му професионален блог, тъй като \"времето му е изтекло\". Анализът се докосва и до печалната истина доколко формално е било заинтересувано мнозинството във ВСС за справедливо решаване на проблема с неравномерното натоварване на съдилищата в София и страната. Най-лесно би било просто да се закрият районни съдилища и районни прокуратури и после ВСС и Прокуратурата на РБ да отчетат, че ето - свършили са работата си. Наблюдатели и емпирични изследвания обаче показаха, че механичното съкращаване ще има пагубен социален резултат - след като по селата няма полицаи, остава  бъде махнат районният прокурор и районният съд, за да се оттегли държавата окончателно от районите, и това да се дефинира за положително, а жителите на районите да останат и без достъп до правосъдие. Усилията за обективно измерване на натовареността на съдиите срещаха непрестанните обструкции от страна на останалите членове на съвета, не спестява Калпакчиев трудностите в анализа си. Това е така, защото мнозинството във ВСС, а впоследствие и в съдийската колегия, нямаше желание кадровите въпроси да се решават на обективна основа, която изключва лобистките и непотистки назначения. Нововъведената система за измерване на натовареността на съдиите е резултат на доброволния труд на голяма част от съдиите в страната и решаващата помощ на специалистите по емпирични изследвания Лилия Станкова, Живко Георгиев и Екатерина Тошева, пише Калпакчиев. В анализа си Калпакчиев разглежда качествата и несъвършенствата на системата за измерване натовареността на съдиите, а анализът да послужи на следващите състави на ВСС за търсене на решения. Най-натоварени са гражданските и търговските отделения на СГС и САС и решенията могат да бъдат или законодателни промени за промяна на подсъдност на някои дела, или увеличаване на щатовете на най-натоварените съдилища. Каквито и решения да бъдат търсени обаче, за да имат ефект е необходима обективна оценка на проблема. А тя е възможна като се гледа тази позиция застъпва Калин Калпакчиев.", "date": "2017.10.16", "title": "Калин Калпакчиев: Обективната оценка на труда на съдията е стъпка към качествено правосъдие"}
{"url": "http://www.dnevnik.bg/biznes/2017/10/16/3060508_ot_mart_2018_g_uiz_er_shte_leti_mejdu_sofiia_i_atina/", "text": "От 25 март 2018 г. нискотарифната авиокомпания \"Уиз ер\" (Wizz Air) започва да лети между София и Атина. Полетите са всекидневни. Билети се продават от днес, а цените започват от 19.99 лв. с включен ръчен багаж, съобщиха от превозвача. Атина е четвъртата поред дестинация, за която компанията обявява полети от март 2018 г. след Ница, Лисабон и Малага. По новия маршрут тя ще се конкурира с друг нискотарифен превозвач - \"Райънер\", който предлага сходни цени за март, както се вижда от сайта му. Днес \"Уиз ер\" има осем самолета в България, седем в София и един на летище Варна, и екипаж от 300 служители. През първите девет месеца на 2017 г. над 1.8 милиона пътници са пътували с авиокомпанията от и до България, което е с 41% повече в сравнение със същия период на миналата година. Общо дестинациите, поддържани от трите български летища, са 42.", "date": "2017.10.16", "title": "От март 2018 г. \"Уиз ер\" ще лети между София и Атина"}
{"url": "http://www.dnevnik.bg/sviat/2017/10/16/3060501_devet_vuprosa_za_izborite_v_avstriia/", "text": "Вчера близо 58% от  австрийците гласуваха  за консерваторите или за крайната десница. Първо място зае консервативната  Народна партия  на 31-годишния Себастиан Курц, за второто се борят Партията на свободата на  Хайнц-Кристиан Щрахе  и социалдемократите на  Кристиан Керн.  Окончателните резултати ще бъдат оповестени в идните дни, а след тях Австрия ще трябва да си отговори на следните въпроси. Какво накара избирателите да завият надясно? За избирателите, дали гласа си за десните партии, политиката по отношение на бежанците и интеграцията на мигрантите беше сред основните въпроси. В предизборните си кампании тези формации се бяха съсредоточили почти изцяло само върху тези теми. \"Убежище и интеграция\" - това е бил най-важният въпрос за 55% от гласувалите вчера за победителите, консерваторите от Народната партия. Сред избралите Партията на свободата тази тема е била основна за 88%, сочи проучване на института за изследване на общественото мнение СОРА (кирилица - бел. прев.). Защо Социалдемократическата партия изгуби мястото си като първа политическа сила? Пред избирателите канцлерът Кристиан Керн беше заявил, че ще работи усърдно за продължаване на сегашния стопански подем на Австрия, както и че политиката му за създаване на работни места е започнала да дава резултат. Посланието му обаче до голяма степен не намери отзвук, тъй като според 45% от избирателите през последните години страната е тръгнала надолу. Какво означава този изборен резултат за Австрия?  В следвоенната история \"това е един от най-големите трусове в републиката\", заяви политологът Петер Филцмайер. Той изтъкна, че за пръв се случва и консерваторите, и крайнодесните едновременно да получат подкрепата на избирателите. На изборите в миналото винаги засилването на едната партия е означавало отслабване на другата. Ще има ли Австрия дясно управление? Съставянето на коалиция между двете десни партии изглежда много вероятно, но не и сигурно. В изборната нощ заместник-председателят на \"Партията на свободата\"  Норберт Хофер  даде ясно да се разбере, че партията му няма на всяка цена да влиза в коалиции. \"Мисля, че сътрудничеството би могло да проработи единствено ако и двете страни се отнасят една към друга като равен с равен\", заяви той. В състава на бъдещ кабинет неговата партия ще иска ключовите министерства на вътрешните и външните работи. Ще бъде ли един такъв кабинет първият с участието на крайната десница? Не. Партията на свободата беше в коалиция със социалдемократите от 1983 до 1987 г., а между 2000 и 2005 г. с Народната партия. Има ли и друг възможен вариант? Председателят на Народната партия Себастиан Курц може да състави коалиция със социалдемократите. Вчера обаче лидерът на социалдемократите Керн ясно заяви, че в действителност не вярва в осъществяването на подобен сценарий. Изтъквайки сходните позиции на конкурентите си по миграцията и други въпроси, канцлерът посочи: \"Не е нужно кой знае какво въображение, за да се предвиди как ще изглежда следващото управление.\" Какво означават изборните резултати за Германия? Резултатите може да създадат още проблеми за канцлера Ангела Меркел. Нейната партия Християндемократически съюз е под постоянен натиск от сестринската си партия от Бавария Християнсоциалния съюз да втвърди позицията си по отношение на имиграцията. ХСС съумя да изкопчи от Меркел въвеждане на  праг за имиграцията , замислен по австрийски образец. Призивите на ХСС за забрана на бурките са също вдъхновени от австрийското законодателство. И прагът, и забраната са заимствани от инициативи на \"Народната партия\". ХСС е окуражен от изборната победа на Курц. \"Като канцлер той ще бъде близък, силен партньор за Бавария - което включва и голямата задача за ограничаване на миграцията към Европа\", каза пред ДПА генералният секретар на ХСС Андреас Шойер. Как ще се отрази това на политиката на ЕС към миграцията? Лидерът на Партията на свободата Хайнц-Кристиан Щрахе иска Австрия да работи в по-тясно сътрудничество със страните от Вишеградската четворка - Чехия, Унгария, Полша и Словакия. Тя блокира изпълнението на предприетите от ЕС мерки по линия на бежанците. И Щрахе, и Керн например са изтъквали своите отношения с унгарския премиер Виктор Орбан, който е известен със своето особено твърдо становище по въпроса за миграцията. Ще се отразят ли австрийските избори в по-широк план върху цялостната политика на ЕС? Насърчена от резултатите в Австрия, Вишеградската четворка може да създаде трудности на Германия и Франция в техните усилия за изграждане на по-активен ЕС. Четворката е известна със своите евроскептични становища. Председателят на австрийските консерватори Курц призова за изграждане на такъв ЕС, който да се съсредоточи върху теми като охраната на границите, същевременно оставяйки колкото се може повече въпроси на държавите членки. Партията на свободата също иска децентрализация на ЕС. /БТА", "date": "2017.10.16", "title": "Девет въпроса за изборите в Австрия"}
{"url": "http://www.dnevnik.bg/bulgaria/2017/10/16/3060496_dvama_policai_ot_zvenoto_sreshtu_drogata_sa_ulicheni/", "text": "Прокуратура повдигна обвинения на двама полицаи от звеното срещу дрогата за разпространение на наркотици и подкупи, съобщи пресцентърът на държавното обвинение. Униформените са оперативни работници в Седмо полицейско районно управление в София. Те  бяха задържани е неделя  при специализирана операция на дирекция \"Вътрешна сигурност\" на МВР и Специализираната прокуратура. До задържането им двамата са работели по линия на противодействие на разпространението на наркотици, информира още държавното обвинение. Служители на \"Вътрешна сигурност\" в МВР започнали да ги следят от юли 2017 г. след информация, че самите те разпространяват наркотични вещества. Арестувани са веднага след като са получили подкуп от 2 000 лв, предварително \"белязани\" от разследващите. Събраните до момента доказателства показват, че полицаите са продавали амфетамини, марихуана и други наркотични вещества на наркодилъри, които от своя страна ги разпространявали на дребно в обслужвания от полицаите район. Едновременно с това двамата оперативни служители събирали от всеки дилър по 2000 лева \"такса спокойствие\" месечно. Онези, които отказвали да плащат таксата, били заплашвани, че ще бъдат задържани, че срещу тях ще бъдат образувани преписки и досъдебни производства. При извършените претърсвания в специален тайник в дома на единия от служителите са намерени найлонови пликчета с разноцветни таблетки. Според полеви тест става дума за амфетамини. Назначена е експертиза експертиза за окончателно заключение. Двамата полицаи, единият от които е с дълъг стаж в МВР, се стараели да действат при пълна конспиративност. Комуникирали с \"подопечните\" дилъри единствено чрез интернет-приложения и т. нар. \"прави\" телефони, които се ицзползвали зползвани само за връзка между тях. С постановления на прокурор от Специализирана прокуратура на двамата е наложено задържане до 72 часа. На 17 октомври 2017 г. в Специализирания наказателен съд ще бъде внесено искане за налагане на мярка за неотклонение \"Задържане под стража\" за всеки от тях.", "date": "2017.10.16", "title": "Двама полицаи от звеното срещу дрогата са уличени да пласират наркотици"}
{"url": "http://www.dnevnik.bg/politika/2017/10/16/3060535_vsichki_iskat_obshta_evropeiska_otbrana_prezidentut/", "text": "Президентът Румен Радев, премиерът Бойко Борисов, министърът на отбраната Красимир Каракачанов, лидерът на Партията на европейските социалисти (ПЕС) Сергей Станишев и лидерът на БСП Корнелия Нинова се обявиха в изказванията си за обща европейска отбрана на дискусия. Радев иска \"да покажем способности\" Румен Радев каза, че идеята за обща европейска отбрана е заложена в Лисабонския договор, но не е намерила сериозно приложение и развитие в ЕС до кризата в Украйна, Брекзит и първите изказвания на Тръмп. В свят в който другите глобални играчи развиват своята военна мощ, няма как да разчиташ само на меката сила, смята президентът. Той обърна внимание върху силната фрагментация на европейската отбрана. В ЕС има 176 платформи на основно въоръжение, докато в САЩ са само 30, в ЕС има 17 типа основен боен танк, а в САЩ само 1 тип. Според него загубите от такъв подход са 70-100 млрд. евро. Нека сега се насочим върху интегрирането на изследователските структури и организации - важни сега са тези нови технологии, които ще доведат до обединяване на индустрията, отбеляза Радев. Европейският фонд за отбрана има за цел да работи и върху изследователските проблеми, каза още президентът. Според него тук е ролята на България да бъде активна страна в тези процеси, да покажем, че можем да имаме принос в общата европейска отбрана, а по време на нашето председателство да бъдем лидер и да покажем подходите си и намеренията в тази област. Той добави, че Европейския фонд за отбрана ще разполага с 500 млн. евро годишно след 2020 г., но ние трябва първо да покажем, че можем да генерираме способности. Борисов приема темата с прискърбие \"Приемам темата с прискърбие\", каза премиерът Бойко Борисов на дискусията. \"Когато в света започне да се говори за въоръжаване, превъоръжаване, надпревара във въоръжаването нищо добро не е постигнато в историята досега\", обясни Борисов. \"При една война първо се стремиш да да унищожих мостовете, пътищата и заводите на противника. А това са неща, които ние се опитваме да градим\", каза Борисов. Той припомни, че само преди 6 месеца по време на Европейския съвет дори президентът на Франция Еманюел Макрон е бил против общата европейска отбрана, но за няколко месеца всички претърпели метаморфози, \"защото всички видяха огромна заплаха и нови военни съюзи\". \"И на нас ни се иска всичко да стане, да не говорим, че трябва да подменим и ракетите, които имаме. Затова с общата европейска политика започваме да мислим и откъде ще дойде противникът. Същият ли е южният флаг на НАТО с тези нови съюзи, като имаме предвид и отношенията между между големите европейски държави и Турция\", попита Борисов. Той заръча на ген. Боцев (началник на отбраната) \"да направи план, да каже каква война ще водим, как да ги посрещнем, откъде ще дойдат\", Станишев видя положителна страна в забавянето на модернизацията Сергей Станишев каза, че близо 70% от европейските граждани искат обща европейска отбрана и политиците трябва да отговорят на това очакване. Той добави, че ако ние само не покажем способност и не модернизираме българските въоръжени сили, никой няма да иска от нас сътрудничество за европейска сигурност. Лидерът на ПЕС видя положителна страна в отлагането на модернизацията на армията ни, защото сега можем да интегрираме този процес в случващото се в Европа и да търсим съвместни решения. Това било шанс и за българската отбранителна индустрия и академичната общност, които могат да се включат в процеса. Каракачанов иска да мотивира армията Общата европейска отбрана и европейска армия са абсолютно необходими, смята и министърът на отбраната Красимир Каракачанов. Според него, ако не се стигне до това, ЕС ще загуби ролята си. Той обърна внимание и върху мотивацията на българската армия която е пострадала, защото в първите 15-20 години от прехода \"в армията се пипаше с мръсни ръкавици\". Затова сега правителството увеличавало заплатите в армията, което според Каракачанов не е правено от 2013 г. Корнелия Нинова също смята, че на първо място трябва да се постави човешкият фактор, после да се говори за модернизация и техниката.", "date": "2017.10.16", "title": "Всички искат обща европейска отбрана – президентът, Борисов и Нинова"}
{"url": "http://www.dnevnik.bg/bulgaria/2017/10/16/3060546_samo_20_obshtini_sa_zapochnali_da_digitalizirat/", "text": "Едва 20 общински администрации от общо 265-те в България са започнали реално да цифровизират документите си, а над 80 са заявили готовност да започнат да взаимодействат безхартиено с гражданите. Това се разбра от думите на председателят на Държавната агенция \"Електронно управление\" (ДАЕУ) Росен Желязков на среща с местните власти, цитиран от пресцентъра на агенцията. Вече функционират компонентите, които дават възможност за стандартизиран подход към електронното управление - средата за междурегистров обмен (RegiX), модулите за електронна идентификация, средата за електронни разплащания и т.н.. Амбицията е още до края на 2018 г. тези компоненти да работят за всички администрации, каза Росен Желязков. Той посочи, че местните власти трябва да приемат вътрешни правила за електронен документооборот, а агенцията за електронно управление ще им предложи примерни текстове, с което да ги улеснят. Желязков добави, че всяка община следва сама да анализира какви ресурси са ѝ необходими за дигитализирането на хартиените масиви от данни, но това не трябва да се случва на базата на абстрактни критерии. Той припомни, че от тази година вече се контролира доколко ресурсите на общините са насочени към предоставянето на електронни административни услуги, а не за вътрешни канцеларски нужди. Желязков призова общините да актуализират информацията за предоставяните от тях административни услуги в Административния регистър и да поддържат актуални данните там. Това ще позволи до средата на 2018 г. да бъде актуализирана информацията в Единния портал за електронните административни услуги и той да заработи като стандартизирана платформа за е-услуги. \"Дигиталната трансформация предстои независимо от нашата воля. Затова по-добре да я управляваме и да подготвим гражданите за тази реалност\", каза Желязков. По думите му до 2022 г. европейските граждани ще могат да взаимодействат изцяло дигитално с администрациите на своите държави, но общините не трябва да се успокояват, че дотогава има много време. Изтъкна, че все още липсват достатъчно дигитални умения както на потребители, така и на служителите в администрациите.", "date": "2017.10.16", "title": "Само 20 общини са започнали да дигитализират документите си"}
{"url": "http://www.dnevnik.bg/sport/2017/10/16/3060500_kaka_se_sboguva_s_orlando_siti_i_kaza_che_futbolut/", "text": "Носителят на \"Златната топка\" за 2007 г. и полузащитник на \"Орландо сити\"  Кака  изигра последния си мач за клуба. 35-годишният бразилец няма да продължи договора си с тима от американската Мейджър лийг сокър (МЛС), който изтича в края на годината. \"Днес беше специален ден за мен, защото си припомних последните три години и всичко, което се случи в този град и с клуба. Искам да изразя благодарността си към вас\", заяви бившият играч на \"Милан\" и \"Реал\" (Мадрид) след загубата с 0:1 от \"Кълъмбъс крю\". Кака няма да пътува за последния двубой от редовния сезон срещу \"Филаделфия юниън\". \"Орландо\" е десети в Източната конференция и няма шанс да участва в плейофите на първенството. \"Не чувствам забавление вече, когато играя футбол. Чувствам болка след всеки мач. Тялото ми не се издържа на натоварването и на 35 години е много трудно да се възстановявам\", каза Кака и загатна за отказване. Най-вероятно Кака ще се завърне в Бразилия, където живее семейството му. Полузащитникът допълни, че има нужда от ново предизвикателство в живота си. \"Семейството е много важно за мен. Да живея в друга страна, далеч от децата ми, е нещо, което трябва да балансирам по-добре. Мисля, че това, от което имам нужда, е ново предизвикателство и мотивация\", каза още Кака.", "date": "2017.10.16", "title": "Кака се сбогува с \"Орландо сити\" и каза, че футболът вече не му носи забавление"}
{"url": "http://www.dnevnik.bg/sport/2017/10/16/3060494_zashto_fenove_na_ludogorec_poiskaha_boiko_borisov_da/", "text": "Господин Борисов, спрете кражбата \"Спартак\". Транспарант с този надпис беше издигнат в сектора с привържениците на \"Лудогорец\" по време на  гостуването на \"Черно море\" (1:0) във Варна . Впоследствие запалянковци на \"Спартак\" (Варна) благодариха за жеста. Те изказаха признателност и за съпричастността на фенове на \"Ботев\" и \"Пирин\". Действието идва в момент, в който привържениците на \"Спартак\" се подготвят за протест. Във вторник те се събират пред общината във Варна в 18.00 часа, за да изразят несъгласието си към \" порочната схема за прехвърляне на имотите на футболен клуб \"Спартак\" от общински в частни ръце \". Какви са исканията Преди дни бивши футболисти и ръководители на \"Спартак\"  поискаха общинската власт във Варна и държавата да вземат спешни мерки  за решаването на проблема със собствеността и поддръжката на стадион \"Спартак\". Според документите, представени от тях, през 2006 година собствеността върху терена, на който е изграден стадионът, е прехвърлена от община Варна на частното дружество \"Барет ауто\". Четири години по-късно – през 2010 г., акциите преминават във владение на друга частна компания – \"Инжстрой\". \"От този момент досега нещата, свързани със \"Спартак\", могат да се определят само с една дума - \"батак\", каза участник в пресконференцията, на която беше представена гледната точка на феновете на \"Спартак\". \"Частната фирма експлоатира прилежащите терени на съоръжението, от които може да се печели, но на самия стадион те не са забили и един гвоздей\", заяви членът на фенклуба \"Синдикат 12\" Стефан Калименов. \"Те оставиха стадионът да се саморазруши, като вероятната цел е след време статутът му да бъде променен и там да бъдат изградени жилищни сгради.\" Сега запалянковците искат да привлекат на събитието си пред общината и гражданите на Варна. \"Тази схема, обслужваща корпоративните и откровено грабителски интереси на малцина, грубо ощетява цялата варненска общественост. Най-големите потърпевши обаче са младежите на нашия град. Много от тях са лишени от условия да практикуват любимите си спортове – футбол, баскетбол, волейбол, а още повече – от възможността да се научат на любов и лоялност към определена кауза, а именно тази на един емблематичен за града ни спортен клуб. Разбира се, ние, почитателите на славния \"Спартак\", никога няма да се примирим с настоящото положение\", се казва в открито писмо до варненци. Защо \"Лудогорец\" и защо сега По време на мача с ЦСКА привържениците на \"Пирин\" вдигнаха транспарант с надпис \"Support Spartak\" (Подкрепа за \"Спартак\"). За разлика от тях тези на \"Лудогорец\" бяха по-директни и насочиха посланието си към министър-председателя Бойко Борисов. Моментът и самото послание повдигнаха въпроси. Един от възможните отговори е свързан с плановете на собственика на \"Лудогорец\" Кирил Домусчиев. Според информация на \"Дневник\" от двама независими източници той има интерес към базата на \"Спартак\". Човек от фенклуба на \"Спартак (Варна), пожелал анонимност, заяви, че преди четири години бизнесменът е провел неуспешни преговори с \"Инжстрой\" да вземе стадиона. Миналата година Домусчиев направил и втори опит, но също без успех. През ноември 2012 г. на въпрос дали има интерес към \"Спартак\" (Варна) собственикът на разградчани каза: \"На този етап - не. Не е слух, но на този етап не. При всички положения ние се интересуваме от придобиването на няколко клуба. Не знам дали знаете, но нашата школа започва да ражда и в следващите няколко години на тези млади момчета трябва да им търсим къде да играят.\" Ръководството на \"Спартак\" обяви в сайта на клуба, че е намерило \"сериозни потенциални финансови инвеститори\". \"Трябва да се намери начин спортната база на футболния клуб – стадион\"Спартак\", с прилежащите територии, спортен комплекс \"Локомотив\", който винаги се е използвал от детско-юношеската школа, както и всички други имоти, които бяха предназначени за издръжката на ФК \"Спартак\", да станат отново общинска собственост и след това да бъдат отдадени дългосрочно и безвъзмездно на футболния клуб. Така ще се създадат необходимите условия за осигуряване на финансиране и по-добро бъдеще на футболния клуб\", допълват от ръководството. Кризата в \"Спартак\" \"Спартак\" игра за последно в елита на българския футбол през сезон 2008-2009. Тогава варненци останаха на предпоследното 15-о място и отпаднаха. Клубът се оказа в много тежко финансово състояние. В следващите години това доведе до лутане в ниските нива на българския футбол в спортен план и до серия юридически трансформации и обединения. Беше създаден \"Спартак 1918\", имаше обединение и с \"Валдислав\". В момента \"Спартак\" играе в Североизточната Трета лига. Варненци са в дъното на класирането, като след девет изиграни мача са без победа и имат три точки.", "date": "2017.10.16", "title": "Защо фенове на \"Лудогорец\" поискаха Бойко Борисов \"да спре кражбата \"Спартак\""}
{"url": "http://www.dnevnik.bg/sviat/2017/10/16/3060545_mei_iznenadvashto_zamina_za_brjuksel_v_opit_da/", "text": "Британският премиер Тереза Мей замина на неочаквана среща в Брюксел в опит да издейства  \"гладък\" Брекзит  дни преди среща на европейските лидери, съобщават \"Ройтерс\" и \"Гардиън\". Придружавана от министъра за Брекзит Дейвид Дейвис, Мей очаква \"конструктивна\" среща, обясниха от \"Даунинг стрийт\". Тя ще вечеря с председателя на Европейската комисия Жан-Клод Юнкер и главния преговарящ от името на комисията Мишел Барние в 18:30 ч. местно (19:30 българско) време в опит да даде тласък на търговските преговори, които лидерите на ЕС трябва да задействат - или да отложат - на срещата си тази седмица. Очаква се форумът в четвъртък и петък да завърши с препоръка диалогът за бъдещите отношения между Лондон и Брюксел  да не започва засега , тъй като не е постигнат достатъчно напредък в петте седмици преговори между екипите на Барние и Дейвис. Великобритания настоява, че преговорите за напускането трябва да се водят паралелно с тези за преходния период и търговските връзки с блока. Позицията на Брюксел е, че първо трябва да се уточнят условията, при които Обединеното кралство ще напусне. Говорител на Мей обясни пред репортери, че целта е Мей и Юнкер \"да помислят за Флоренция и конструктивния начин, по който (речта) се прие и че искаме да продължим напред конструктивно\". Той имаше предвид речта на британския премиер във Флоренция, в която тя увери в края на септември, че Лондон ще изпълни задълженията си към Европейския съюз. \"Сметката\", която Обединеното кралство трябва да плати, се смята за един от въпросите, по които между двете преговарящи страни има най-малко разбирателство. Попитан дали Мей ще даде подробности за сумата, която Великобритания е готова да плати като част от задълженията си към съюза, говорителят каза: \"Министър-председателят вече изложи позицията си в речта си във Флоренция.\" Той добави, че в понеделник Мей ще разговаря с френския президент Еманюел Макрон и ирландския премиер Лео Варадкар. Според \"Гардиън\" премиерът от дни се занимава с \"телефонна дипломация\" с последна надежда да спечели по-добра позиция преди срещата на върха, а първият ѝ такъв разговор е бил с германския канцлер Ангела Меркел.", "date": "2017.10.16", "title": "Мей изненадващо замина за Брюксел в опит да издейства \"гладък Брекзит\""}
{"url": "http://www.dnevnik.bg/kultura/2017/10/16/3060472_glasove_ot_frankfurt_ne_izoliraite_turciia_prizovavat/", "text": "Турски журналисти и писатели, жертви на репресиите на управлението на Реджеп Тайип Ердоган, използваха панаира на книгата във Франкфурт, за да се обявят срещу изолация на Турция въпреки политиката, провеждана в страната. Арестуваният миналата година бивш главен редактор на опозиционния в. \"Джумхюриет\" Джан Дюндар си спомня за съкилийник, поискал от пазач да му донесе една книга от библиотеката на затвора. \"Нямаме книгата, му отговорил пазачът, но тук е нейният автор\", разказва БТА в свой репортаж. Анекдотът, разказан от журналиста по време на кръгла маса, илюстрира с известна доза черен хумор Сред близо 50 000 души, арестувани оттогава, фигурират близо 180 журналисти и турският президент е подложен на остри критики от страна на Запада. Джан Дюндар, седящ редом с известната писателка Аслъ Ердоган, която също бе изпратена в затвора миналата година по обвинение в \"терористична пропаганда\", също призова правителствата да не обръщат гръб на Турция, въпреки че пропастта, която ги отделя от нейния лидер, непрекъснато се разширява. \"Да изолирате Турция означава да подкрепите Ердоган, не нас\", каза той. Милиони турци гласуваха срещу засилване на президентските пълномощия на спорен референдум през април, изтъква Дюндар, въпреки че държавният глава получи мнозинството от гласовете. Освен това неотдавнашни проучвания на общественото мнение показват спад на популярността на президента Ердоган, който е на власт от 2002 г. \"Поне половината от страната се съпротивлява вече, страда и се бори едновременно\", уверява Джан Дюндар. Тази кръгла маса е част от серия прояви, организирани тази година на Международния панаир на книгата във Франкфурт и посветени на темата за посегателствата върху свободата на печата в Турция. Ахмет Шък, разследващ журналист, който сега се намира в затвора, бе удостоен с награда за смелостта си и привърженици на германския журналист от турски произход от в. \"Велт\" Дениз Юджел се събраха под лозунга #freedeniz, за да  настояват за освобождаването му. Който изразява различно мнение, живее в страх в Турция, свидетелства писателят Бурхан Сьонмез, върнал наскоро в Истанбул, след като е живял десет години във Великобритания. \"Не знаете какво може да се случи на следващия ден. Може да се озовете на работа или в затвора\", казва той. Но именно това го насърчава. посочва писателят. И тъй като медиите са в голяма степен контролирани от правителството, трябва да се намерят други средства, за да се стигне до читателите. \"Слава Богу, хората в Турция знаят как да намерят достъп до цензурираните интернет сайтове\", подчерта по този повод журналистът Джан Дюндар. Аслъ Ердоган изтъква обаче, че е \"много лесно да се обвинява (президентът) Ердоган за всичко\", като подчертава разделенията в средите на опозицията. \"Арменският въпрос, кюрдският въпрос, това са разломни линии, които разделят опозицията. Ние не можем наистина да възпрем Ердоган и неговата тирания заради тези разломи\", отбелязва 50-годишната писателка. Участниците в кръглата маса се обявиха също за повече солидарност с изпратените в затвора писатели. \"Трябва да им кажем, че не сме ги забравили\", подчерта Аслъ Ердоган, обвинена за връзки с прокюрдски вестник. Тя ще трябва да застане отново пред съда на 31 октомври и рискува присъда доживотен затвор.", "date": "2017.10.16", "title": "Гласове от Франкфурт: Не изолирайте Турция, призовават репресирани турски писатели"}
{"url": "http://www.dnevnik.bg/bulgaria/2017/10/16/3060593_bolnicata_v_pomorie_zatvaria_zaradi_natrupani_dulgove/", "text": "Общинската болница в Поморие затваря врати заради натрупани задължения и напуснал персонал, предаде БНР. Лечебно-диагностичният план на болницата приключва днес, нови пациенти няма да бъдат приемани, а постъпилите през миналата седмица болни ще бъдат изписани. \"Това е един естествен процес за едно търговско дружество, в което приходите са по-малко от разходите. Тогава дружество е принудено да прекрати основната си дейност. Моделът на работа е такъв, че колкото повече работи една болница, толкова повече разходи генерира\", каза управителят на болницата д-р Жени Караилиева пред държавното радио. Община Поморие е осигурила 280 хил. лева за болницата, но средствата са недостатъчни и тя продължава да трупа задължения. лекарите са взели за последно заплати за юли, като от април насам получават само 60% от възнагражденията си. В началото на месеца здравният министър Николай Петров съобщи, че  за дълженията на болниците възлизат на над 500 млн. лева , като 4-5 от лечебните заведения са в особено лошо състояние. Тази сутрин пред \"Нова телевизия\" той каза, че има няколко болници, освен тези в  Ловеч  и във  Враца , които са пред фалит, но отказа да ги назове, за да не се създавала паника.", "date": "2017.10.16", "title": "Болницата в Поморие затваря заради натрупани дългове"}
{"url": "http://www.dnevnik.bg/sport/2017/10/16/3060591_ganchev_shte_plati_s_nai-goliamo_jelanie_parite_za/", "text": "Гриша Ганчев ще плати \"с най-голямо желание и удовлетворение\" парите за активите на фалиралия ПФК ЦСКА АД, заяви административният директор на \"ЦСКА - София\" Милко Георгиев. По думите му преди това трябва синдикът Дора Милева да представи \"чисто удостоверение за тежести\" на имотите, които бяха включени в търга за активите. На 30 май \"Ред енимълс\" ЕООД  направи предложение от около 8 млн. лева и спечели търга в Кърджали . Сред включените активи са няколко имота край морето и в Панчарево, оценени на 490 410 лева. Георгиев посочи, че имал 100-процентова информация, че част от имотите са с тежести. \"Много интересно как синдикът ще се опита да ни даде имот с тежест. В момента, в който изчисти имотите, Гриша Ганчев ще плати с най-голямо желание и удовлетворение парите, които е заявил. Така че лаладжийски истории от страна на Разград не ми се слушат\", каза директорът на червените. Другата голяма цел пред \"ЦСКА - София\" е да вземе дългосрочно базите. Клубът очаква обявяването на детайлите за участие в конкурса, в който се очаква да се конкурира с \"ЦСКА 1948\". Георгиев каза, че \"ЦСКА - София\" няма да се поддаде на провокации, подобни на тези около търга за активите. Той заяви, че \"ЦСКА - София\" вече е платил 1 млн. лева за наем на базите, които ползва, както и че е вложил толкова средства в ремонти. \"Чакаме, разбира се, търга за \"Армията\" и Панчарево - ще се радваме да се върнем в нашия дом\", заяви председателят на \"ЦСКА 1948\" Добрин Гьонов. \"Пред хора в Лондон г-н Милко Георгиев е заявил, че министър Кралев се е разбрал с ръководството и \"ЦСКА -София\" взима базите. Искам да вярвам, че това е една лъжа. Надявам се, че думите на г-н Георгиев не са истина. Министърът обеща публично, че търгът ще е честен и прозрачен. Така трябва да бъде\", добави той.", "date": "2017.10.16", "title": "Ганчев ще плати с най-голямо желание парите за емблемата, каза директор в \"ЦСКА - София\""}
{"url": "http://www.dnevnik.bg/bulgaria/2017/10/16/3060749_za_56_ot_bulgarite_chlenstvoto_v_es_nosi_polzi/", "text": "За 56% от българите членството в Европейския съюз носи полза на страната, показват данните от проучване, подробности за което ще бъдат дадени в сряда. В сравнение с миналата година, процентът на споделящите това мнение е скочил със 7%. Като цяло близо две трети от европейците смятат, че техните страни са спечелили от членството в ЕС. Делът на хората, които виждат ползи от европейската интеграция на страната си, се е увеличил от 60% през септември 2016 г. на 64% през септември 2017 г. В същото време делът на онези, които отговарят, че страната им не е спечелила от членството в ЕС, е намалял от 31% на 25%. В Ирландия 90% от хората дават положителен отговор, а в Италия делът им е само 39%. Смятат ли хората, че техният глас има значение в ЕС и какви трябва да бъдат политическите приоритети съгласно общественото мнение? Отговорите на тези и други въпроси ще бъдат представени в сряда, когато се публикуват пълните резултати от представителното проучване, съобщиха от информационната служба на европейския парламент.", "date": "2017.10.16", "title": "За 56% от българите членството в ЕС носи ползи"}
{"url": "http://www.dnevnik.bg/sport/2017/10/16/3060653_kak_krasiviiat_medal_ot_maratona_v_sofiia_se_okaza_s/", "text": "Тази година  маратонът в София  имаше едни от най-красивите медали в историята си. Една правописна грешка обаче хвърли сянка върху изработката им. Медалите са поръчани още през лятото на английска фирма и са произведени в Китай, обясни спортният директор на Софийския маратон Даниел Дуков пред \"Дневник\". Въпросната фирма е специализирана в производството на отличия и артикули за маратони. \"Получила се е грешка, която естествено не е умишлена. Това е много дребен детайл, който е едва доловим и трябва човек да се загледа, за да забележи\", заяви Дуков. Идеята на организаторите е всяка година на медалите да бъде изобразяван емблематичен за столицата обект. \"Това е един от най-хубавите медали, правени в София. Единствено е странно, че са избрали да поставят Народния театър, тъй като маршрутът не минаваше оттам\", заяви пред \"Дневник\" един от участниците, който има богат опит в някои от най-големите маратони в света.", "date": "2017.10.16", "title": "Как красивият медал от маратона в София се оказа с правописна грешка"}
{"url": "http://www.dnevnik.bg/bulgaria/2017/10/16/3060732_v_ban_ne_mogat_da_se_razberat_imat_li_prinos_kum/", "text": "Българската академия на науките изпадна в странно противоречие с поредица от прессъобщения, в които първо изтъкна, а после пренебрегна приноса на свои учени за признаването на българското малцинство в Албания. В петък албанският парламент  прие закона за защита на националните малцинства , в който се признава и съществуването на българска етническа група. Макар да наброява близо 50 хил. души, тя първоначално не бе включена в текста, а влезе след разговор между премиера Борисов с албанския му колега Еди Рама и след акции на българите в Албания. Бойко Борисов нарече това \"исторически пробив\" във \"Фейсбук\". В събота от Института за етнография и фолклористика на БАН изпратиха информация до медиите, в което се отбелязва, че принос имат не само политиците, но и учени от БАН като доц. Веселка Тончева, която посвещава цяло десетилетие на изучаване на българските общности в Голо Бърдо, Гора, Мала Преспа и Корчанско. Изследването, излязло в три тома - \"Българите от Голо Бърдо, Албания\" (2009, 2011 и 2016 г.), е послужило като опора на българските представители в Европейския парламент, за да аргументират своето предложение за признаването на българското малцинство в Албания, отбелязаха от института, допълвайки, че причина за задвижването на българската дипломация в тази посока стават именно личните срещи на доц. Тончева с евродепутатите Андрей Ковачев и Ангел Джамбазки.  да приписват заслугите за този \"исторически пробив за България\" (по думите на премиера г-н Бойко Борисов) единствено на своите \"изключителни дипломатически усилия\" и дори да не споменат за ключовият принос на БАН и лично този на Веселка Тончева\", пишеше още в прессъобщението. Писмото стана повод медиите да обърнат внимание на работата на доц. Тончева, но немалко го разтълкуваха и като атака към кабинета. \"Стигна се до това писмо защото работата на учените често остава зад кадър. Тя е невидима за обществото. В момента се говори много за политическия акт, от който аз съм много щастлива, разбира се, и който се дължи на действията нашите политици, на нашите евродепутати, но зад това, или едновременно с това всъщност от 10 години аз не само аз, голяма група мои колеги, изследваме, проучваме, събираме, срещаме се и общуваме с тези хора в България\", обясни по този въпрос самата изследователка пред \"Нова телевизия\" вчера.  според което \"признаването на българското национално малцинство в Албания е изключителен успех на правителството на Бойко Борисов и на българската дипломация\". То \"категорично се разграничава от противопоставянето между успеха на българското правителство и усилията на учените, съдържащо се в разпространената до медиите информация на Института за етнология и фолклористика\". \"Усилията на учените от Българската академия на науките винаги са били насочени към това да подпомагат работата на българската държава. Ние можем само да се гордеем, ако усилията на нашите колеги са допринесли за постигнатия успех. Този успех е исторически за България акт и е гордост за българската държава\", пишат оттам. По-късно и от Института за етнография пратиха опровержение, наричайки интерпретацията за вменяване на вина у политиците \"неистинна\". Оттам настояват, че публикуваното не е позиция, а информация, съставена от техен служител. Съобщението \"...бе изпратено до медиите не за да спори с някого, да вменява вина или да хвали учените, а за да подчертае сериозния принос – косвен и пряк на научната академична общност за това конкретно историческо събитие\", подчертават те.", "date": "2017.10.16", "title": "В БАН не могат да се разберат: имат ли принос към признаването на българското малцинство в Албания"}
{"url": "http://www.dnevnik.bg/sport/2017/10/16/3060757_dunav_se_razdeli_s_trenyora_veselin_velikov/", "text": "Веселин Великов вече не е старши треньора на \"Дунав\". 40-годишният специалист си тръгва от Русе само четири месеца и половина, след като изведе отбора до четвъртото място в Първа лига и до първо участие в европейските клубни турнири от 42 години. Великов караше своя четвърти сезона начело на \"Дунав\". В този период бившият защитник успя да изкачи тима от третото ниво на българския футбол до елита, където русенци предизвикаха фурор с изявите си през миналия сезон. Той беше най-дълго задържалият се начело на един отбор сред всички треньори в Първа лига. \"Дунав\" и Великов прекратяват договора си по взаимно съгласие. В същото време обаче между двете страни се появиха разногласия за това как точно се е стигнало до раздялата им. Ръководството на клуба обяви, че Великов е подал оставка след загубата с 0:3 от \"Славия\" в събота. Toва беше трето поражение за \"Дунав\" в последните четири кръга и общо седмо в 12-те шампионатни мача този сезон. Русенци имат само две победи и актив от девет точки, които им отрежда 12-ата позиция. \"След двубоя срещу \"Славия\" специалистът реши да си подаде оставката. Едни от основните доводи са незадоволителните резултати на клуба и неподходящите условия за провеждане на подготовка\", написаха от \"Дунав\" днес на официалния си сайт. Великов обаче отрече. \"Категорично заявявам, че оставка не съм подавал. Казах им, че ако смятат, че аз съм причината... Отговориха ми, че ще помислят. След два часа ми се обадиха и ми казаха, че са решили. Трябвало нещо да се промени, било време за промяна и така\", заяви треньорът пред \"Нова телевизия\". Той допълни, че всички финансови въпроси са уредени и няма никакви претенции към клуба. По думите му раздялата е много тежка за него заради постигнатото през последните години. \"Уважението от страна на ръководството и на президента, което трябваше да има към отбора и към мен, на моменти липсваше. Може би това ме накара да им кажа, че ако смятат мен за причината отборът да играе слабо, няма проблеми да си тръгна. Те решиха, че явно причината е в мен. Аз им казах, че в тези условия на работа не може да се очакват добри резултати\", каза още Великов. Изпълнителният директор на \"Дунав\" Ивайло Петков заяви, че след загубата от \"Славия\" Великов е поискал среща с президента Симеон Симеонов. Според Петков треньорът е казал, че не може да си изпълнява задълженията при условията, които са му предоставени, и е бил \"изморен и изтощен\" от факта, че вече дълго време нищо не било направено по въпрос. \"Казах му, че това са условията, които имаме и предлагаме. Сега се строи нещо ново и се надяваме в кратък срок да имаме нормална база за подготовка\", каза Петков, цитиран от \"Гонг\". От клуба бяха обещали, че ремонтът на тренировъчната база в кв. \"Здравец\" ще бъде готова до края на септември. Това обаче не се случи и \"Дунав\" продължава да се готви на игрището на местния университет, което е в окаяно състояние. На него освен първият отбор тренират и всички детско-юношески групи, а освен това другият тим от Русе - \"Локомотив\", играе там домакинските си мачове от Трета лига. \"Дунав\" ще бъде воден от Пламен Донев до намирането на нов треньор, а Петков ще му помага. Донев и в момента се води старши треньор, тъй като Великов не разполага с необходимия лиценз \"УЕФА Про\". Сред фаворитите за негов наследник е Светослав Тодоров, който води втородивизионния \"Ботев\" (Гълъбово). \"В деликатна ситуация сме, тъй като досега не сме мислили за треньор\", обясни Петков. \"Аз ще помагам до някаква степен, тъй като съм футболен човек и имам лиценз. Но нямам нито амбициите, нито желанието да съм треньор. При всички положения ще търсим треньор\", допълни изпълнителният директор. Освобождаването на Великов е петата треньорка промяна от началото на сезона в Първа лига. Предишната беше в края на септември, когато  Георги Иванов-Гонзо си тръгна от \"Черно море\" . През август \"Левски\"  освободи Николай Митов и назначи Делио Роси , \"Лудогорец\" смени  Георги Дерменджиев с Димитър Димитов-Херо , а \"Септември\" бързо осигури нова работа на Митов, след като  уволни Димитър Васев.", "date": "2017.10.16", "title": "\"Дунав\" се раздели с треньора Веселин Великов"}
{"url": "http://www.dnevnik.bg/bulgaria/2017/10/16/3060740_cacheva_predlaga_zakonovi_promeni_sled_kritika_na/", "text": "Правосъдният министър Цецка Цачева предлага редакция в съдебния закон след становище на Венецианската комисия, съобщи пресцентърът на ведомството. Днес тя е изпратила писмо до председателя на Народното събрание Димитър Главчев и до шефа на правната комисия Данаил Кирилов, с което настоява за редакция на чл. 230 от Закона за съдебната власт (ЗСВ). Става дума за една от промените през юли, която депутатите приеха спешно преди лятната си ваканция, заедно с други оспопрвани промени. Тя гласи, че главният прокурор може да поиска отстраняване на магистрат при всяко повдигнато му обвинение - дотогава се отстраняваха само ако повдигнатото им обвинение е във връзка със службата им. Освен това съответната колегия няма възможност за преценка дали да отстрани обвинения или не, защото в закона е записано, че \"съответната колегия на Висшия съдебен съвет временно го отстранява до приключване на наказателното производство\". Още тогава най-голямата магистратска организация Съюзът на съдиите, както и Съюзът на юристите, Висшият адвокатски съвет, както и наблюдатели на съдебната власт от неправителствения сектор, а също и четири извънпарламентарни партии сигнализираха за проблем с промяната - така се обезсмисля разделението на ВСС на две колегии, както и че с това изменение прокуратурата на практика ще кадрува в съда. Сега искането на Цачева идва след получено становище от Европейската комисия за демокрация чрез право (Венецианската комисия), в което се заявява, че тя \"намира за обезпокоително едно от измененията на приетия през юли 2017 г. ЗСВ, който косвено дава на прокуратурата важна власт над съдиите\". Според Венецианската комисия, в българската система \"повдигането на обвинения\" срещу някого често съответства на ранна фаза на досъдебното производство. Чл. 230 въвежда задължение на съдийската колегия на ВСС да отстранява съдията в случай, че обвинението е повдигнато от прокурор. Следователно прокурорите непряко получават правомощието да предприемат отстраняване на съдии за потенциално дълъг период от време въз основа на (сравнително) малко доказателства. \"Това може да бъде много опасно за независимостта на съдиите\", се казва още в становището. Комисията приема, че съдия, срещу когото са повдигнати сериозни обвинения, може да бъде временно освободен от длъжност. Но съдийската колегия трябва да може да провери доколко сериозни и основателни са тези обвинения. \"В настоящия вариант на чл. 230 от ЗСВ, Съдийската колегия на ВСС изглежда изпълнява само формална роля за одобряване на временното отстраняване. Вместо това, ЗСВ трябва ясно да постанови съдийската колегия да преразгледа същността на обвиненията и да реши дали доказателствата срещу съдията са достатъчно убедителни и дали това изисква отстраняване от длъжност. По този начин Съдийската колегия трябва да може да определя кратки срокове за разследване на временно отстранени от длъжност съдии\", пише Венецианската комисия. В тази връзка, правосъдният министър Цецка Цачева е на мнение, че законовата разпоредба трябва да се промени, като на колегиите във ВСС се даде възможност за преценка на искането за отстраняване на магистрата. В  становището на Венецианската комисия,  изпратено оттам миналата седмица, има изразени позиции и по други проблеми, като например преценка, че трябва да се въведе отчетност на главния прокурор, както и механизъм за разследване на първия обвинител, ако се появят достатъчно данни които налагат това. В писмото на министър Цачева до Народното събрание обаче няма предложения за други промени.", "date": "2017.10.16", "title": "Цачева предлага законови промени след критика на Венецианската комисия за прекомерна прокурорска власт"}
{"url": "http://www.dnevnik.bg/sport/2017/10/16/3060771_machut_na_kubrat_pulev_s_djoshua_e_pod_vupros_zaradi/", "text": "Двубоят между Кубрат Пулев и Антъни Джошуа за боксовата корона в тежката категория е под въпрос заради контузия на българина. Той има частично разкъсване на гръден мускул, получено по време на спаринг преди десет дни, съобщи Би Ти Ви. По-късно новината беше потвърдена от клуба на Пулев - \"Зауерланд\", пред \"Нова телевизия\". По план Пулев и Джошуа трябва да се качат на ринга на 28 октомври на стадион \"Милениум\" в Кардиф в битка за титлите на Mеждунарoдната боксова федерация (IBF), Международната боксова организация (IBO) и Световната боксова асоциация (WBA). Днес Пулев е преминал преглед с ехограф в Берлин. Той е установил, че 36-годишният българин има разкъсване в един от гръдните мускули, които водят към предмишницата на дясната ръка. Откакто е получена контузията на 6 октомври, физическите натоварвания на Пулев са сведени до минимум, а спарингите са временно преустановени, съобщи още Би Ти Ви. Предстои той да бъде подложен на по-обстойни медицински прегледи. Първоначалните очаквания са Пулев да се възстановява около един месец. Това на практика изключва възможността българският боксьор да се качи на ринга на 28 октомври. Предстои щабът на Джошуа и трите федерации, чиито пояси ще бъдат заложени, да бъдат уведомени за състоянието на Пулев. Очаква се да бъде насрочена нова дата за двубоя - през ноември или декември. За Пулев това е втори шанс да стане световен шампион. Първият беше на 15 октомври 2014 г., когато беше  нокаутиран в петия рунд от Кличко в Хамбург.  Това остава единствената загуба на българина на професионалния ринг. Тогава отново се стигна до отлагане, като причината беше контузия на украинеца. \"Сега виждам, че не бях готов за Кличко. Може би бях твърде млад. Този път обаче подготовката ми е много по-добра, чувствам се по-силен и готов\", каза наскоро Пулев, който има 25 победи в 26 мача, 13 от които с нокаут.", "date": "2017.10.16", "title": "Мачът на Кубрат Пулев с Джошуа е под въпрос заради контузия на българина"}
{"url": "http://www.dnevnik.bg/sport/2017/10/16/3060773_septemvri_zakotvi_vitosha_na_dunoto_v_purva_liga/", "text": "Септември\" (София) победи \"Витоша\" (Бистрица) с 1:0 в предпоследния мач от 12-ия кръг на Първа лига. Двубоят на Националния стадион \"Васил Левски\", който противопостави последните два отбора в класирането преди кръга, беше решен с гол на Мартин Тошев в 63-ата минута. Тошев се появи секунди по-рано като резерва на мястото на Васил Калоянов. Нападателят на \"Септември\" беше изпуснат от Йордан Върбанов при центриране от десния фланг и с глава прати топката във вратата на Християн Василев. \"Септември\" постигна първа домакинска победа и общо втора от началото на сезона. \"Витоша\" продължава да няма успех в дебютното си участие в елита на българския футбол, като е загубил десет от досегашните си дванадесет срещи. Тимът от Бистрица остава на последното място с две точки и голова разлика 7:32. Съставът, воден от Костадин Ангелов, изостава със седем точки от предпоследния - \"Дунав\", и с осем точки от \"Септември\", който се изкачи на 12-ата позиция. \"Опитахме се да не допускаме грешки в защита. За съжаление ни хванаха на преход, отворихме се и ни вкараха гол, който бяхме длъжни да не допускаме. Имат един висок нападател и той трябваше да бъде покрит. Не мисля, че заслужавахме да загубим\", каза Ангелов пред \"Диема спорт\". \"Бяхме се затворили добре. Имахме една чиста ситуация на Стефан Христов, както и няколко мелета, които можехме да завършим с точен удар. За съжаление така и не се получи. Продължаваме да работим и си гоним следващия мач\", допълни треньорът на \"Витоша\".  Двубоят сложи край на серията на \"Септември\" от четири поредни загуби и пет последователни мача без победа. \"Доволен съм от трите точки, защото беше важно да ги вземем за самочувствие на футболистите след серията от загуби. Вложиха се в мача, на полувремето коригирахме някои неща и се получи\", каза Митов след двубоя.", "date": "2017.10.16", "title": "\"Септември\" закотви \"Витоша\" на дъното в Първа лига"}
{"url": "http://www.dnevnik.bg/sviat/2017/10/16/3060780_koi_e_budeshtiiat_avstriiski_kancler_-_mladiiat/", "text": "На 24 - държавен секретар по интеграцията в министерството на вътрешните работи. На 27 - най-младият министър на външните работи в Европа. На 31 - най-младият канцлер. Такъв живот води лидерът на австрийските консерватори Себастиан Курц, който изведе партията към изборна победа на вота в неделя. При това без дори да е завършил следването си по право. Познат със своята пригладена назад прическа и липсата на вратовръзка, Курц се утвърди като политик, противопоставящ се на имиграцията, който заедно с други страни от региона допринесе за затварянето в началото на 2016 г. на Балканския миграционен маршрут. Политически активен от 10-годишен, Курц става член на младежкото крило на \"Народната партия\" във Виена през 2003 г. След една година военна служба, през 2009 г. той става негов национален лидер, прокарвайки местни каузи като денонощната работа на метрото. На следващата година става член на общиснкия съвет, а през 2011 г. влиза в министерството на вътрешните работи като държавен секретар по имиграцията. Две години по-късно вече е депутат, месеци след това - външен министър. Откакто  Курц оглави \"Народната партия \" през май, той работи упорито за нейното преобразуване в народно движение, подобно на онова, което изведе  Еманюел Макрон до победата  на президентските избори във Франция. Подкрепен от популярни лица от света на спорта, науката и промишлеността, Курц обещава да ореже данъците и да намали бюрокрацията. Победи ги на техен терен Зад момчешката външност и излъчване обаче се крие римокатолик, чиито разбирания често се припокриват с тези на крайнодясната \"Партия на свободата\", която го обвинява, че краде идеите ѝ. Старейшините в Народната партия го хвалят като \"изключителен политически талант\". Коалиционните колеги от Социалдемократическата партия на канцлера Кристиан Керн го описват като човек, който обича и умело използва медийното внимание към себе си. \"Той направи нещо, което никой от \"Народната партия\" не е правил преди, а именно - открадна гневната критичност на \"Партията на свободата\"\", казва висш политик от Народната партия за Курц, който си спечели неохотното уважение на колегите в правителството като младши министър, отговарящ за интегрирането на имигрантите. През 2015 г. той предложи \"Закон за исляма\", който забранява чуждестранното финансиране на джамиите, заплатите на имамите и регулира версията на Корана, разрешена за използване в страната. Запазва обаче правото на мюсюлманите да получават халал храна и да имат достъп до духовници, докато са в армията. Законът бива приет, с изключение на предложението държавата да избира версията на Корана.", "date": "2017.10.16", "title": "Кой е бъдещият австрийски канцлер - младият Себастиан Курц"}
{"url": "http://www.dnevnik.bg/razvlechenie/2017/10/16/3060784_ruskiiat_hudojnik_koito_se_prikova_za_cherveniia/", "text": "Руският художник Пьотър Павленски, който в началото на годината  поиска политическо убежище във Франция , а впоследствие го получи, е бил арестуван тази сутрин за опит да подпали главния вход на сградата на \"Банк дьо Франс\" в Париж, предадоха Асошиейтед прес и ТАСС, цитирани от БТА. На сградата са нанесени незначителни щети, но днес тя беше затворена за посетители. През 2015-2016 г. художникът излежава присъда от шест месеца затвор за опожаряване на вратата на руската Федерална служба за сигурност в Москва. Той окачествява това свое деяние като политически арт. Най-шокиращата негова изява е през 2013 г., когато  приковава скротума си  към паважа на Червения площад в Москва и нарича това метафора на политическата апатия сред руснаците.", "date": "2017.10.16", "title": "Руският художник, който се прикова за Червения площад, е арестуван за палеж във Франция"}
{"url": "http://www.dnevnik.bg/sport/2017/10/16/3060785_futbolnite_nacionali_do_17_g_prikljuchiha/", "text": "Юношеският национален отбор до 17 години загуби и последния си мач от квалификациите за европейското първенство през 2018 г. Българските футболисти отстъпиха с 1:2 срещу Азербайджан и завършиха на последното място в група 11. Въпреки че беше домакин на квалификацията, България записа едно от най-слабите си участия в тази възраст. Тимът, воден от Викторио Павлов, допусна три поражения в три мача и отбеляза само един гол. В предишните си две срещи българите загубиха с по 0:3 от Украйна и Ирландия. Двубоят между България и Азербайджан беше без значение, тъй като и двата отбора бяха загубили шансове да се класират за следващия кръг на квалификациите. Азербайджанците влязоха като аутсайдери в мача, след като допуснаха много тежки загуби в първите си две срещи - 1:6 срещу Ирландия и 0:6 срещу Украйна. Българите бяха по-активни в началото на двубоя в Горна Оряховица. Те бяха много близо до гол още в петата минута, но топката срещна гредата след пряк свободен удар на Ияд Хамуд. Гостите обаче поведоха в 18-ата минута, когато капитанът Туран Вализада засече центриране от левия фланг. До края на полувремето Мартин Минчев имаше две добри възможности да изравни, но ги пропусна. България все пак стигна до изравнително попадение пет минути след началото на втората част. Влезлият като резерва Владимир Николов се разписа с глава след подаване на Мартин Петков. Българските футболисти тръгнаха с всички сили в атака, но бяха наказани в последната минута на редовното време. Капитанът Вализада отбеляза втория си гол в мача и донесе на своя отбор третото място в крайното класиране. В другия мач днес Ирландия победи Украйна с 3:1 и спечели първото място в групата. И двата отбора продължават към елитния кръг на квалификациите, като ирландците ще бъдат поставени в по-висока урна при жребия. Съставът на България Марио Усков, Габриел Земярски, Томислав Папазов, Йоан Бауренски, Стоян Вергиев, Ияд Хамуд (40' Владимир Николов), Кирил Янакиев, Димитър Балинов, Мартин Петков (58' Иван Василев), Георги Бабалиев (40' Християн Чипев) и Мартин Минчев. ", "date": "2017.10.16", "title": "Футболните национали до 17 г. приключиха квалификациите с три загуби от три мача"}
{"url": "http://www.dnevnik.bg/sviat/2017/10/16/3060792_sud_otkaza_da_bude_arestuvan_nachalnika_na_policiiata/", "text": "Испански съд реши, че ръководителят на каталунската полиция Мосос д'Ескуадра Жозеп Луис Траперо няма да бъде арестуван, въпреки искането на прокуратурата той да бъде задържан, докато тече разследването за подстрекателство към размирици, предадоха световните агенции, цитирани от БТА. Говорител на съда заяви, че паспортът на Траперо ще бъде отнет и той няма да може да напуска Испания, докато продължава разследването. Освен това ще трябва да се явява пред съдия на всеки две седмици. Каталунският полицейски шеф е заподозрян, но не са му повдигнати обвинения. Той беше разпитан в Мадрид заедно със свой заместник и с председателите на две сепаратистки организации. Разпитът се отнася до събития, случили се по време на улични протести в Барселона на 20 и 21 септември. Прокуратурата обвинява Траперо, че през септември не се е притекъл на помощ на служителите на националната Гражданска гвардия, които били обградени в сграда на каталунското правителство от протестиращи привърженици на независимостта. Протестите в Барселона започнаха, след като на 20 и 21 септември испанската полиция (Гражданската гвардия) обискира офиси и жилища в Каталуня, за да попречи на организирането на референдума за независимост. Задържани бяха повече от 10 души.", "date": "2017.10.16", "title": "Съд отказа да бъде арестуван началника на полицията в Каталуня"}
{"url": "http://www.dnevnik.bg/photos/2017/10/16/3060259_fotogaleriia_svetovnite_snimki_na_denia_-_16_oktomvri/", "text": "Хора си почиват на брега на езерото Мелхзее, близо до планинския курорт Мелхзее-Фрут в централните швейцарски Алпи, Швейцария.", "date": "2017.10.16", "title": "Фотогалерия: Световните снимки на деня - 16 октомври 2017 г."}
{"url": "http://www.dnevnik.bg/sviat/2017/10/16/3060800_za_ruskiia_ministur_na_otbranata_operaciiata_v_siriia/", "text": "Операцията в Сирия върви към своя край и това налага спешното решаване на няколко въпроса за бъдещето развитие на страната, заяви днес руският министър на отбраната Сергей Шойгу на срещата си с в Тел Авив с израелския министър на отбраната Авигдор Либерман, предаде ТАСС, цитирана от БТА. Той подчерта, че освен военното и военнотехническото сътрудничество между Русия и Израел като \"главен и основен въпрос\" на срещата ще бъде борбата с тероризма и положението в Близкия изток. Авигдор Либерман заяви, че Израел цени своите отношения с Русия заради \"искрения и откровен диалог\". Той изрази увереност, че по този начин може да се решат всички проблеми. \"За нас поуките от Втората световна война са много важни. Ние ценим вашето отношение към паметта на всички воювали и загинали по време на Втората световна война\", каза израелският министър, който е роден в Съветския съюз.", "date": "2017.10.16", "title": "За руския министър на отбраната операцията в Сирия върви към приключване"}
{"url": "http://www.dnevnik.bg/sviat/2017/10/16/3060805_djon_makkein_predupredi_irak_da_ne_izpolzva/", "text": "Председателят на сенатската комисия за въоръжените сили Джон Маккейн предупреди днес правителството на Ирак за \"сериозни последствия\", ако продължи да злоупотребява с доставено от САЩ оръжие срещу кюрдските милиции, предаде \"Ройтерс\". \"САЩ доставиха оборудване и обучение на правителство на Ирак, за да се бори с \"Ислямска държава\" и да отразява външни заплахи, а не да атакува елементи от едно от своите регионални правителства, което о отдавнашен и ценен партньор на Съединените щати\", каза Маккейн. Той даде да се разбере, че ако злоупотребите с американско оръжие продължат, ще има сериозни последствия.", "date": "2017.10.16", "title": "Джон Маккейн предупреди Ирак да не използва американско оръжие срещу кюрди"}
{"url": "http://www.dnevnik.bg/sport/2017/10/16/3060806_botev_izleze_chetvurti_sled_chetvurta_poredna_pobeda/", "text": "С гол на резервата Стивън Петков \"Ботев\" победи \"Верея\" с 1:0 в последния мач от 12-ия кръг на Първа лига. Пловдивчани записаха четвърти пореден успех в шампионата и изместиха днешния си съперник от четвъртото място в класирането. \"Верея\" игра с човек по-малко през цялото второ полувреме, след като Здравко Илиев беше изгонен с втори жълт картон в добавеното време на първата част. \"Ботев\" се възползва от численото си предимство в 67-ата минута, когато появилият се само седем минути по-рано Петков наказа груба грешка в отбраната на старозагорци. Тимът на Николай Киров събра 20 точки, колкото има и \"Верея\". След тях се нареждат другите два отбора от Пловдив и Стара Загора - \"Локомотив\" и \"Берое\", които имат по 17 точки. Шампионът \"Лудогорец\" е на върха с 30 точки, следван от ЦСКА с 27 и \"Левски\" с 24. \"Ботев\" и \"Верея\" изиграха много равностойно първо полувреме, което предложи опасни ситуации и пред двете врати. Първата се откри пред домакините в третата минута. Цветомир Панов достави остро центриране от десния фланг към наказателното поле. Двама бранители на \"Верея\" играха с топката и тя се насочи към вратата, но Георги Аргилашки улови спокойно. \"Верея\" отговори с добра атака по левия фланг в десетата минута, при която Милен Танев центрира отлично към Венцислав Бенгюзов на границата на наказателното поле. Бенгюзов стреля директно от въздуха, но го направи много неточно. В 18-ата минута \"Ботев\" организира скоростна контраатака. Фелипе Бризола изведе вляво Дуде Ндонгала, който нахлу в наказателното поле и опита подаване по земята, но не успя да намери нито един от тримата си съотборници. Шест минути по-късно Валери Домовчийски отправи опасен изстрел с левия крак от дистанция, но топката профуча край гредата. Последва силен шут на Бризола, но Аргилашки улови уверено. В 34-ата минута \"Верея\" беше близо до попадение, но удар на Меди Фенуш срещна страничната греда. Само минути по-рано осветлението на един от четирите пилона угасна. Играта продължи още три-четири минути, преди да бъде спряна от главния рефер Георги Йорданов. След 8-минутно прекъсване двата отбора подновиха битката на терена. В добавеното време Здравко Илиев получи втори жълт картон. ТОй вдигна много високо крака си и въпреки че опита да го прибере, удар с коляно в главата Ндунгала. Илиев получи първия си картон в 35-ата минута, когато спря бърза атака на \"Ботев\". На почивката отново имаше проблеми с осветлението, което доведе до забавяне на началото на второто полувреме. С човек повече домакините овладяха центъра на терена и притиснаха съперника. В 67-ата минута усилията им дадоха резултат. Лъчезар Балтанов центрира от левия фланг, а Тодор Неделев се пребори за първата топка с Хюсеин Сюлеймани. Топката попадна в Селим бен Джамия, който обаче се подхлъзна и позволи на Петков да стигне до нея и отблизо да я прати зад гърба на Аргилашки. До края \"Верея\" разчиташе на няколко центрирания от статични положения, за да се пребори за равенството. Чворович и отбраната пред него обаче не допуснаха грешки.", "date": "2017.10.16", "title": "\"Ботев\" излезе четвърти след четвърта поредна победа"}
