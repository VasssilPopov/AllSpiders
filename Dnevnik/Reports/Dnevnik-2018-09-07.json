{"url": "https://www.dnevnik.bg/sport/2018/09/07/3307621_italiia_zapochna_s_ravenstvo_uchastieto_si_v_ligata_na/", "text": "Четирикратният световен шампион Италия завърши 1:1 с Полша в първия си мач от новия турнир на УЕФА Лига на нациите. Скуадра адзура изигра своя трети двубой при новия си селекционер Роберто Манчини, а срещата се проведе на \"Ренато Дал’Ара\" в Болоня. Пьотр Желински откри за поляците в 40-ата минута, след като засече подаване от въздуха на Роберт Левандовски. Полският тим се възползва от грешка в италианската защита при изнасянето на топката и вкара. Италия изравни 20 минути преди края на мача, когато точен беше Жоржиньо. Халфът се разписа от дузпа, която беше спечелена от резервата Федерико Киеза. Селекционерът на Италия Манчини използва много млад състав, като заложи сред титулярите на левия бек на \"Фионрентина\" Кристиано Бираги, Роберто Галиардини и Лоренцо Пелегрини. В атака бяха Лоренцо Инсине, Марио Балотели и Федерико Бернардески. Двата тима са в група 3 на Дивизия А от турнира. Третият състав в потока им е Португалия, но европейските шампиони ще се изправят срещу Италия в понеделник. Дотук в трите си мача при Манчини Италия има победа, загуба и равен, а головата разлика е 4:5. В един от интересните приятелски мачове за деня Белгия победи Шотландия с 4:0. \"Червените дяволи\", които спечелиха бронзовите медали на световното първенство, стигнаха до успеха с попадения на Ромелу Лукаку, Еден Азар и две на Миши Бачуай.", "date": "2018.09.07", "title": "Италия започна с равенство участието си в Лигата на нациите"}
{"url": "https://www.dnevnik.bg/kultura/2018/09/07/3306009_prosto_spas_na_sten_damianov/", "text": "В рубриката \"Четиво\" \"Дневник\" публикува информация за книгата \"Просто Спас\", с автор Стен Дамянов, предоставена от Издателство \"Сиела\". \"Просто Спас\" от Стен Дамянов – най-киселият заек в историята оживява и на хартия! Есента върви по мед и зайци с първото книжно издание за легендарния комиксов герой! Най-киселият заек в историята оживява на хартия! На 14-септември очаквайте славното приключение на Просто Спас (Just Spas) – комиксовия герой на Стен Дамянов, който завладя социалните мрежи. Без значение дали се бори с билетчетата в градския транспорт, преспите по тротоарите, неспирния дъжд или с прищевките на дъщеря си, Спас е винаги готов да помогне на приятел. Дори и това да му коства връщане в родното село, където е вършил безброй пакости. Спас и неговият благ кум Страхил се отправят на приключение със стария си другар Бори. С Бори на тяхна страна идват и неговият Бог, Националната лотария и четирилистните детелини. Но достатъчно силни ли са те да ги спасят, когато ситуацията стане наистина кисела? Отворете си една кутия от сладолед, пълна, разбира се, със сарми, и се подгответе. Страшни неща могат да се случат в гората. Сигурно е само едно: след цветния ви сблъсък с \"Просто Спас\" няма да може да спрете да се смеете. На 16-и септември от 13:30 ч. по време на Aniventure Comic Con 2018 г. в зала 1 на Интер Експо Център отговорникът за това крещящо създание с дълги уши – Стен Дамянов – ще представи книжното издание, а негов партньор ще бъде Делян Момчилов – създателят на мащабния им съвместен проект \"Българите: Забравените постижения\". Колко кафета е изпил Стен, докато довърши \"Просто Спас\" , тормозили ли са го домоуправители и срещал ли е мечки в гората? Как се създават истории в панели и какво е общото между писането на разказ и рисуването? За подобни и други мъдрости ще си говорим на 16-и. Дотогава – (не) пътувайте с билетчета в градския транспорт, бъдете цветни и непримирими и не забравяйте: готино е да си кисел!", "date": "2018.09.07", "title": "\"Просто Спас\" на Стен Дамянов"}
{"url": "https://www.dnevnik.bg/sviat/2018/09/07/3307359_hakeri_otkradnaha_danni_na_380_hil_klienti_na_british/", "text": "Генералният директор на британската авиокомпания \"Бритиш еъруейз\" (British Airways) Алекс Круз обеща днес компанията да плати компенсации на клиентите засегнати от кражба на банкови данни след голяма хакерска атака срещу уебсайта ѝ, предадоха агенциите \"Франс прес\" и \"Асошиейтед прес\". Круз подчерта, че сайтът на авиопревозвача е бил обект на \"технически съвършена\" атака. \"Бритиш еъруейз\" снощи съобщи, че сайтът и мобилното ѝ приложение са били обект на онлайн кражба на лични и финансови данни на 380 000 клиенти, които са правили онлайн резервации в разгара на ваканционните пътувания от 21 август до 5 септември. Пробойната в компютърната система вече е отстранена. Според Круз откраднатата информация е достатъчна, за да могат престъпниците да използват данни от кредитни карти за незаконни цели. Той уточни, че полицията е започнала разследване. Акциите на компанията - майка на \"Бритиш еъруейз\" - Ай Ей Джи (IAG) - поевтиняха с 2.76% днес половин час след откриването на Лондонската фондова борса, отбелязва АФП. /БТА", "date": "2018.09.07", "title": "Хакери откраднаха данни на 380 хил. клиенти на \"Бритиш еъруейз\""}
{"url": "https://www.dnevnik.bg/bulgaria/2018/09/07/3307391_specializiraniiat_sud_ne_dade_hod_na_deloto_sreshtu/", "text": "Специализираният наказателен съд не даде ход на делото срещу бившия кмет на софийския район \"Младост\" Десислава Иванчева, съобщава БНР. Причината е, че тя заедно с другата обвиняема – заместничка й Биляна Петрова, както и техните адвокати не са получили навреме обвинителния акт. Според съда всички страни са редовно призовани с изключение на подсъдимите и не е спазен седемдневният срок за дело след връчване на документите по него. Впоследствие стана известно, че Иванчева е получила обвинителния акт на 31 август. Според съдия Иво Хинов, който  отстрани Иванчева от длъжността  ѝ, въпросният седемдневен срок изтича чак в края на днешния работен ден и уважи исканията на подсъдимите да им се даде възможност да се запознаят с материалите. Заседанието беше насрочено за друга дата - 13 септември, четвъртък, в 13.30 часа. Адвокатът на Иванчева  Марин Марковски поиска промяна  на мярката й за неотклонение задържане под стража. Съдът даде ход на разглеждане на поисканото. \"Аз се надявах, че прокуратурата ще прояви кураж, смелост, бих казал, и достойнство да прекрати, но професионалният ми опит показва, че това няма да го направи. Получихме обвинителния акт. Така че, докато моята клиентка невинна е в затвора, аз не съм доволен от развоя. Психиатрите казват, че тя е в ужасно състояние, което може да доведе до психологическа смърт\", каза той, цитиран от медията. Процесът стига до Специализирания наказателен съд по-малко от  пет месеца след показните арести  на Иванчева и Петрова по обвинение, че са поискали половин милион евро от строителния предприемач Александър Ваклин. Държавното обвинение твърди, че Десислава Иванчева с помощта на Биляна Петрова и с посредничеството на Петко Дюлгеров  изнудвала бизнесмена Александър Ваклин  срещу пари да получи необходимото му разрешение, за да строи в \"Младост\". Обвинителният акт описва как е бил договарян размерът на целия подкуп и предаването на първата вноска, колко да е комисионата на Дюлгеров, как да стане получаването и предаването на белязаните 70 хил. евро. Също така как са били задържани тримата и какво е било  намерено при обиските , които специално за Иванчева и Петрова продължиха с часове на едно от най-натоварените столични централни кръстовища. По делото  доминират записаните разговори  между тримата подсъдими с изнудвания от тях бизнесмен. Според огласеното от Иванчева и Петрова в СРС-тата имало инициали, съвпадащи с имена на действащи политици.", "date": "2018.09.07", "title": "Специализираният съд не даде ход на делото срещу Десислава Иванчева"}
{"url": "https://www.dnevnik.bg/sport/2018/09/07/3307378_mejdunarodniiat_sujuz_po_biatlon_otkaza_da_vuzstanovi/", "text": "Международният съюз по биатлон (IBU) отказа да възстанови правата на руската федерация (UBR) като пълноправен член на организацията. Това се случи след решение на проведения конгрес на IBU в хърватския град Пореч. \"Конгресът на IBU гласува против възстановяването на пълните права на Руския съюз по биатлон. Като резултат от това федерацията остава като временен член на организацията\", гласи съобщение на официалния сайт на Международния съюз по биатлон. В сила остава забраната руският съюз да право да гласува на конгреси, както и да предлага свои представители да бъдат избирани на ключови постове. Руската федерация беше наказана в края на 2017 г.  заради многобройни допинг нарушения. Първоначално санкцията беше до края на сезон 2017-18, като се чакаше решението на МОК за Русия след края на зимните олимпийски игри в Пьонгчанг. В крайна сметка  олимпийската забрана на Русия беше отменена  след игрите в Южна Корея, но IBU не възстанови правата на съюза. За да можеше Руският съюз по биатлон да бъде възстановен като пълноправен член, бяха необходими 50 процента от 51-те гласуващи. В крайна сметка Русия получи само 20 гласа срещу 29 против, а двама се въздържаха. След кщонгреса стана ясно, че на 9 септември ще бъде избран и нов президент на IBU. Досегашният ръководител на организацията  Андерс Бесеберг, който е начело от 1993 г., се оттегли . Норвежецът напусна, след като  Федералната криминална полиция на Австрия започна разследване срещу IBU . Двамата кандидати за поста са Оле Далин, който е настоящ член на Изпълнителния комитет и президент на Шведската федерация по биатлон, както и латвиецът Байба Брока.", "date": "2018.09.07", "title": "Международният съюз по биатлон отказа да възстанови пълните права на Русия"}
{"url": "https://www.dnevnik.bg/biznes/2018/09/07/3307396_regulatorut_iska_obiasnenie_ot_sofiiska_voda_za_smetki/", "text": "Комисията за енергийно и водно регулиране (КЕВР) е поискала информация от \"Софийска вода\" за случая, при който жители на блок в \"Красно село\" получиха сметки от по няколко хиляди лева. Това показа в репортаж \"Нова телевизия\".  Според потребители от блок №200 в столичния квартал \"Красно село\" за 5-месечен период \"Софийска вода\" АД е фактурирала на домакинствата суми от 1000 до 3800 лв. за ползвани ВиК услуги. В информацията се посочва, че след извършена наскоро подмяна на водомерите в блока от служители на ВиК дружеството новите сметки на потребителите са в нормални граници. По този повод с писмо до ръководството на \"Софийска вода\" АД КЕВР изиска след приключване на извършваната от дружеството проверка регулаторът да бъде информиран за резултатите от нея, се казва в съобщение до медиите. След получаването на доклада от проверката и необходимата документация в съответствие със своите законови правомощия комисията ще се произнесе за спазването на Общите условия на \"Софийска вода\" АД и дали във фактурите е приложена одобрената от комисията пределна цена на ВиК услуги. Регулаторът смята, че обективното изясняване на подобни случаи е в интерес както на потребителите, така и на самите дружества. ", "date": "2018.09.07", "title": "Регулаторът иска обяснение от \"Софийска вода\" за сметки в хиляди левове"}
{"url": "https://www.dnevnik.bg/bulgaria/2018/09/07/3307368_s_poruchka_za_140_mln_leva_stolichnata_obshtina_tursi/", "text": "Столичната община е обявила обществена поръчка за текуща поддръжка на пътните съоръжения във всички райони на града. Прогнозната й стойност е 140 млн. лева и е разделена на 7 позиции с по 3 или 4 района, като срокът на всички договори ще е 4 години. Победителите ще трябва да поддържат пътните настилки и тротоарите на всички улици, общински пътища и републикански пътища в столицата, мостове, пасарелки, водостоци и пешеходни подлези, се вижда от обявлението на поръчката. Срокът за подаване на оферти е до 10 октомври. Зоните в поръчката са разпределени по райони. В първа зона влизат \"Витоша\", \"Лозенец\" и \"Триадица\", във втора са \"Овча купел\", \"Красно село\", \"Красна поляна\" и Банкя. Трета зона включва \"Люлин\", \"Връбница\", \"Възраждане\" и \"Илинден\", четвърта обхваща \"Надежда\", Нови Искър и \"Сердика\" 5. В пета зона попадат \"Кремиковци\", \"Подуяне\" и \"Оборище\", а в шеста и седма са съответно \"Искър\", \"Слатина\", \"Изгрев\", \"Средец\" и \"Панчарево\", \"Младост\", \"Студентски\".", "date": "2018.09.07", "title": "С поръчка за 140 млн. лева Столичната община търси фирми, които да ремонтират града"}
{"url": "https://www.dnevnik.bg/sport/2018/09/07/3307366_voleibolistite_prizovata_za_podkrepa_na_svetovnite/", "text": "В обръщение до феновете българският национален отбор по волейбол призова за подкрепа на  предстоящите световни първенства в страната . През септември България ще бъде домакин на шампионатите по волейбол, гребане и художествена гимнастика, като част от възпитаниците на Пламен Константинов пожелаха успех на гимнастичките. \"Докато ние играем във Варна, в София за медали ще се борят от националният отбор по художествена гимнастика. Като джентълмени им пожелаваме успех. Подкрепете \"златните момичета\" в София и нас – високите момчета, във Варна. Защото всички играем заедно за България!\", казват част от волейболните национали. Във видеото Валентин Братоев, Розалин Пенчев, Теодор Салпаров, Георги Сеганов и Николай Учиков изпробваха уменията си с топки за художествена гимнастика. Националите завършват подготовката си във Варна, където ще играят двубоите си от първата фаза на  световното първенство , на което страната е съдомакин с Италия. В неделя България открива надпреварата от 20.30 часа срещу Финландия. Ден по-късно (10 септември) започва световното по художествена гимнастика в София, което ще продължи до 16 септември.", "date": "2018.09.07", "title": "Волейболистите призоваха за подкрепа на световните първенства в България (видео)"}
{"url": "https://www.dnevnik.bg/bulgaria/2018/09/07/3307427_i_bashtata_na_rumen_radev_imal_vina_za_incidenta_v/", "text": "Както шофьорът на триколката, така и Георги Радев са допуснали пътни нарушения, обясни началникът на сектор \"Пътен контрол\" гл. инспектор Росен Рапчев на брифинг в МВР. Случаят в Харманли е от 17 август, при който в пътен инцидент електрическа триколка и мерцедес, шофиран от бащата на президента Румен Радев,  се блъскат на кръгово кръстовище . Акт обаче неправилно е бил написан единствено на шофьора на триколката. Според данните на момента има подмяна на фактическите обстоятелства от страна на служители на МВР, дошли на мястото на инцидента, каза Рапчев, цитиран от БНТ. Проверката за алкохол и на двамата водачи е правилна. Служителите на пътна полиция обаче са допуснали поредица от грешки - те не са обезопасили мястото на произшествието, допуснали са външни лица в близост до него, сред които и бивш кмет на Харманли, както и са оставили без надзор катастрофиралите МПС. Според главния секретар на МВР Младен Маринов дисциплинарната проверка по случая е приключила. Уволнен е един служител на МВР, а други служители са наказани в различна степен. Служители на МВР не са декларирали, че над тях е имало политически натиск при инцидента в Харманли с участието на бащата на президента, каза Рапчев. Според него няма информация за това как е изтекло видеото в медийното пространство.", "date": "2018.09.07", "title": "И бащата на Румен Радев имал вина за инцидента в Харманли, откри МВР"}
{"url": "https://www.dnevnik.bg/sport/2018/09/07/3307455_real_madrid_obiavi_rust_na_prihodite_ot_11/", "text": "Реал\" (Мадрид) се намира в един от най-добрите периоди в историята си, след като през лятото  спечели за трета поредна година Шампионската лига . Освен това кралският клуб бележи добри резултати и извън терена. Това показва финансовият доклад, публикуван от клуба, според който приходите на \"Реал\" са с 11% по-високи спрямо предходната финансова година. За 2017-18 \"Реал\" преминава границата от 750 милиона евро, като година по-рано е бил с приходи от 674 милиона. Съветът на директорите на клуба се срещна на 6 септември и прие да свика общо събрание на 23 септември. На него ще бъдат обсъдени редица въпроси, а също така ще бъдат одобрени и финансовите резултати. От  \"Реал\"  уточняват, че в приходите за сезон 2017-18 не са обозначени печалбите, получени от трансферите на играчи. Увеличението е със 76.3 милиона евро, което е най-голямото от 2000 г. насам. Финансовите резултати преди изплащането на лихви, данъци и амортизация (EBITDA) достига 147.2 милиона евро, което е с 6.8% по-добре в сравнение с миналата година. Паричният баланс на клуба е 190.1 млн. евро, или с 12.1 милиона повече спрямо миналата година. От \"Реал\" обявиха, че клубът продължава да няма дългове. \"За трета поредна година този показател е отрицателен, което показва финансовото здраве на \"Реал\". \"Увеличението на нетната ликвидност за миналата година е 96.7 млн. евро, което е най-голямото намаление на дълга, постигнат от клуба през последните 15 години. С това съотношението дълг към EBITDA и над нетната стойност остава на нула, което отразява позиция на максимална платежоспособност\".", "date": "2018.09.07", "title": "\"Реал\" (Мадрид) обяви ръст на приходите от 11 процента"}
{"url": "https://www.dnevnik.bg/analizi/2018/09/07/3307422_kazusut_silistar_i_igrata_s_karti/", "text": "Ориентирането по карта е залиняващо умение, но без него не може. Защото например неумението за боравене с кадастрална карта може в близко бъдеще да доведе до това Силистар да стане Слънчев бряг. Управляващите обичат да баламосват гражданството с карти, особено що се отнася до бетонирането на природа. Играта с карти започна миналата година край Калиакра, за да могат едни хора да си строят върху защитени местности. Сетне тази игра слезе към Варна, където от картите, с които работи общинският съвет, изчезнаха два плажа, инак налични в кадастъра.  После играта с карти се премести още на юг, към територията на община Царево. Цяла пролет онези, които изготвяха новия общ устройствен план, избягваха да забележат картите, разработени от МРРБ, на които към 100 дка зад плажа \"Корал\" фигурират като дюни и следователно върху тях не само не може да се строи; те не могат да бъдат (както са в случая) частна собственост.  Играта с карти се разиграва в момента и в казуса \"Силистар\". В случая обаче имаме лесен достъп до кадастъра и можем да установим обичайното: Не отговарят на фактическата картина. Явяват се класически \"фейк нюз\". Аргументите на местната власт са горе-долу (обобщавам половин дузина интервюта и тв изяви) следните:  , общински път де юре съществува и е нанесен в кадастъра със съответните идентификатори. Той е със статут на публична общинска собственост, което означава две неща: а/ не може да бъде продаван; б/ осигурява \"право на преминаване\", тъй като не минава през частни имоти.  Както северната дъга на пътя, така и южната му пряка стигат на метри от плажа Силистар. И не минават през частни парцели освен в случая с парцел 62459.59.5, нарочен за застрояване.  В по-голямата си част общинският път обаче не функционира. Няма го за ползване. Някой го е оставил на гората и нейните обитатели, за да прокара други пътища, напълно незаконни и – най-важното – до един минаващи през частни парцели.  . На слизане от пътя Синеморец - Резово общинският път към Силистар се разделя на южна и северна дъга. И двете опират, някъде по средата на разстоянието до плажа, в парцел 62459.59.5. И в неговите рамки... изчезват от кадастралната карта. След него общинският път отново се появява, за да отведе до плажа. Общо от около 800 метра разстояние от пътя Синеморец - Резово до плажа над 700 метра от пътя не минават през частни имоти; в имота, нарочен за застрояване, се губят под 100 линейни метра от пътя.  Как може път да изчезне? Ами никак. Не може, не и по този начин. Както виждате от бележката под линия /1/, общинският път си има идентификатори за всяка своя отсечка; някъде продължава да има документи за него. Не може да бъде \"изчезван\" и чрез продаване, тъй като е публична общинска собственост.  Извод: изтрит от картата, този участък от общинския път някъде съществува по документи и по идентификатори. Въпросът е някой – областният управител например – да се разрови в документацията на община Царево и да ги открие. Нататък става още по-интересно. Дори документите да са откраднати (за да прикрият изчезването на пътя от кадастъра), кметът на община Царево може, без да влиза в пазарлъци, да учреди общински път през парцела със своя заповед. Тази възможност е описана в Закона за устройство на териториите, чл. 192, алинея 1 (път се прокарва след договор със собственика) и 2 (ако няма договор, път се прокарва със заповед на кмета).  Ще рече: няма причина кметът на Царево да позволява строеж в защитена територия, та да може през този имот да мине път. Може просто да заповяда да има път. . Наличният в кадастъра общински път не минава през нито един друг частен имот. Следователно няма никакво основание тезата, че ще се налага да се позволява застрояване, парцел по парцел, та собствениците да имат стимул да позволяват на общината да прави път през тяхната собственост.  И, разбира се, пак не е истина, че въпросният парцел не е защитен по \"Натура 2000\". Защитен е, както личи от картата на \"Натура 2000\" на разположение на сайта на МОСВ.  Не по-малко интересно е човек да отиде с картата на терен и да види къде съществува и къде не общинският път. Особено интересни са последните сто-двеста метра преди плажа. Там общинският път, до този момент на практика невидим заради превзелата го джунгла, внезапно се разкрива и се разделя на две: права южна част (кадастрален идентификатор 62459.20.10) и крива северна (идентификатори 62459.58.9 и 62459.56.5). И двете части са налице и функционират. Има, разбира се, дори не едно, а две големи НО. Първото НО възниква в началото на северната дъга. Там са паркирани автомобилите на онези, които висят два метра на изток и събират по пет лева за вход на летуващите. Тези автомобили запречват напълно незаконно достъпа до публична общинска собственост, водеща към плажа. Другото голямо НО е, че не можеш да минеш и по южната права на общинския път. Той беше възстановен и дори чакълиран преди няколко години, когато след първия скандал за събираните пет (тогава – два) лева такса \"вход\" кметът на Царево гордо каза: осигурил съм достъп до плажа. Тогава той възстанови общинския път в южната му част, на около три метра встрани от съществуващия незаконен път, минаващ през частни парцели. Да, ама днес събиращите такса \"вход\" не пускат влизане не само в незаконния, но и в общинския път. Това е въпрос, разбира се, към община Царево.  Друг щрих от \"терена\". В сравнение с пролетта в момента в района има поне десет пъти повече табелки с надпис \"частен имот\" и пак в пъти повече участъци, маркирани с колчета, лентички и парцалчета. Какво ни говори това? Говори ни следното. Десетки собственици на земи в тази защитена територия вече дават заявка, че ако номерът със застрояването на парцел с кадастрален идентификатор 62459.59.5 мине, то и те веднага ще поискат да строят китни хотелчета и вилни селища.  Преди тази лавина да помете цялата местност, да си преговорим главното. Казусът \"Силистар\" се решава лесно: просто община Царево да закрие сегашните незаконни черни пътища, минаващи през частни парцели, и да възстанови съществуващия по документи общински път, вкл. там, където той е \"изчезнал\" от картата. Няма нужда от договорки със собственици, от строителство, скандали, тръшкания и поредни санкции от ЕС, които ние да плащаме. И общината да разкара онези, които не допускат преминаване през функциониращите участъци от общинския път. Това решение, колкото лесно, толкова и законно, има обаче един дефект. Не е много ясно къде е далаверата. Май няма такава. И все пак този път очакваме държавните органи да решат казуса в съответствие със закона, а не в търсене на собствена изгода. В този смисъл съм писал и до областния управител, и до Окръжна прокуратура на Бургас.  Четете карти, госпожи и господа. 1.*отбивка (южен участък) от главен път Синеморец - Резово : кадастрален идентификатор 62459.57.6; завършек на южен участък: кадастрален идентификатор 62459.59.8 (опира в парцела с кадастрален идентификатор 62459.59.5, нарочен от община Царево за застрояване) *отбивка северен участък: 62459.59.10 (опира в парцела 62459.59.5, нарочен от община Царево за застрояване) *след парцела, нарочен за застрояване, общинският път отново се появява с идентификатор 62459.59.14, след което се разклонява на: *северна дъга (отрязък 1): 62459.58.9; северна дъга (отрязък 2): 62459.56.5 *южна пряка: 62459.20.10", "date": "2018.09.07", "title": "Казусът \"Силистар\" и играта с карти"}
{"url": "https://www.dnevnik.bg/politika/2018/09/07/3307475_spored_vmro_v_stara_zagora_ne_triabva_da_se_stroiat/", "text": "Патриотите от ВМРО към кмета на Стара Загора: Защо подлагате българите на обратна сегрегация, строейки жилища за циганите?\", така започва съобщение до медиите, изпратено от партията на вицепремиера Красимир Каракачанов. То е заради изказване на кмета на Стара Загора Живко Тодоров в ефира на БТВ, в което той казва, че за жителите на циганския квартал \"Лозенец\" се очаква да бъдат построени общински жилища и чак след това незаконните им постройки ще бъдат съборени. \"Ако това действително е вярно, ще попитаме дали подобни жилища ще бъдат осигурени за хора и от други етноси. Водещият тази сутрин например носи арменско име (Антон Хекимян б.р.). Ако той например се нуждае от общинско жилище в родната си Стара Загора, дали би получил, или преди това трябва да е доказал, че е циганин, който има незаконно построена, респ. съборена къща, и да се позове на тълкуванието на неизвестна наднационална съдебна инстанция, че незаконното строителство се толерира\", питат се от ВМРО. \"Патриотите\" не приемат , че \"едно циганско семейство, което понякога е от малолетни и непълнолетни, т.е. в нарушение на Наказателния, Семейния кодекс и още няколко закона, може да получи жилище \"на тепсия\", докато едно младо семейство на студенти или току-що дипломирали се висшисти, които работят и внасят данъци в хазната, да плаща свободни наеми и буквално да живее на кредит и накрая да напусне страната\". Това било обратна сегрегация. За това от ВМРО съобщават, че работят над промени в Закона за административните нарушения и наказания и създаване на наказание \"обществено полезен труд\" \"за дисциплиниране на контингента от хора, които са най-честите извършители на административни нарушения и престъпления – т.нар. циганска престъпност\" и т.н.", "date": "2018.09.07", "title": "Според ВМРО в Стара Загора не трябва да се строят общински жилища за роми"}
{"url": "https://www.dnevnik.bg/photos/snimka_na_denia/2018/09/07/3307480_snimka_na_denia_dupka_pogulna_kola_v_stolichniia_kv/", "text": "Кола падна в изкоп на строителен обект в столичния квартал \"Овча купел\" рано тази сутрин. При свлачището пада и част от оградата. Собственикът на автомобила успял да излезе колата секунди преди да пропадне в пропастта, съобщава БНТ. Причината за инцидента е недобро укрепване на строителния терен и спукан водопровод. Дирекцията за строителен контрол съобщи, че е спряла строителството на обекта и е наредила той да бъде укрепен. Комисия ще изяснява причината за свличането.", "date": "2018.09.07", "title": "Снимка на деня: Дупка \"погълна\" кола в столичния кв. \"Овча Купел\""}
{"url": "https://www.dnevnik.bg/sport/2018/09/07/3307347_blizo_polovinata_ot_mladejite_vuv_velikobritaniia/", "text": "Изказването на легендарния нападател на \"Манчестър юнайтед\" Ерик Кантона обобщава връзката, която съществува между най-запалените футболни фенове и клуба на сърцето им. В днешни дни обаче изглежда, че тази \"единствена любов\" се умножава сред младите, които милеят за повече от един тим. В тази връзка 46% от младежите във Великобритания на възраст между 16 и 24 години подкрепят два футболни клуба, а 27% заявяват, че са поддръжници на три отбора. Това показват резултатите от изследване на COPA90, което оценява ценностите и мотивите, които движат модерния футболен фен. Според проучването основна роля в изграждането на поведението сред младите има обширното и различно съдържание, до което имат достъп. Технологичният бум и  наличието на онлайн платформи като \"Амазон\" и \"Нетфликс\"  улеснява феновете и увеличава спектъра им на следене. Постепенно интернет измества традиционните методи за гледане на мачове, като във Великобритания се наблюдава спад в телевизионната аудитория. Близо 65% на възраст от 18 до 34 години са склонни да използват услугите на онлайн стриймове. \"В днешната ера на масово насищане от футболно съдържание те (привържениците) са информирани повече отпреди за голове, положения и играчи от цял свят. Освен това видеоигрите обусловиха цяло поколение футболни фенове\", казват от COPA90. Друг фактор, който определя цялостната картина, са видеоигрите. Наскоро популярната компютърна игра FIFA обяви, че е продала над 260 милиона копия от създаването си. \"За милиони играчи по света FIFA се превърна в повече от игра - тя е голяма част от тяхното футболно ДНК с отборите, които обичат\", каза директорът на играта Арън Макхарди. Видеоигрите дават възможност на младежите да се докоснат до любимите им играчи, които често определят и отборите, които подкрепят феновете. Така 24 часа след напускането на Кристиано Роналдо \"Реал\" (Мадрид) загуби 1 милион последователи в \"Туитър\", докато обвързаността с онлайн каналите в социалните мрежи на \"Ювентус\" бележи ръст.  От COPA 90 уточняват, че младежите виждат в любимите си футболисти модели за подражание, като следват техните отбори и марките, които носят. За Ла Лига такива идоли са Лионел Меси и Антоан Гризман, като 41% от феновете във Великобритания на възраст от 16 до 19 години подкрепят също отбор от Испания. Сред изводите на проучването е, че един от любимите отбори на запалянковците често е клуб от долните дивизии. Това се дължи на по-голямата приемственост и чувство на близост, което предлагат отборите от ниските нива. \"Кой играч или отбор ще изберат да подкрепят феновете обикновено се определя от наследството, близостта и успехите. Запалянковците търсят близост, с която трябва да се ангажират клубовете\", казват още от COPA90.", "date": "2018.09.07", "title": "Близо половината от младежите във Великобритания подкрепят повече от един отбор"}
{"url": "https://www.dnevnik.bg/video/novinite_na_bnt/2018/09/07/3307536_video_drugite_novini/", "text": "Открити са останки от сирене на над 7000 години. Нови европравила за автомобилните застраховки. Дейвид Кроненбърг със специална награда от Венеция. Томи Хилфигер и Люис Хамилтън с предложения за есента. Приказно трето видео на артистичното трио LSD. Лятото остава за уикенда.", "date": "2018.09.07", "title": "Видео: Другите новини"}
{"url": "https://www.dnevnik.bg/biznes/2018/09/07/3307548_sasht_predlagat_da_vnasiat_vtechnen_gaz_v_bulgariia/", "text": "САЩ биха могли да осъществяват доставки на втечнен природен газ за България и региона на Югоизточна Европа през инфраструктурата, която в момента се изгражда - терминал за втечнен газ в Александруполис и газова връзка между България и Гърция. Това е коментирал на среща в Солун с българския министър на енергетиката Теменужка Петкова зам.-секретарят на Департамента по енергетика на САЩ Марк Менезес, съобщи пресцентърът на министерството на енергетиката. Той е изразил подкрепа за предприетите от българска страна действия за реализацията на интерконектора Гърция-България, както и за намерението на страната да участва в проекта за изграждане на терминала за втечнен природен газ до Александруполис. Петкова е в Солун за участие в енергийния форум за Югоизточна Европа, в рамките на който се е състояла среща на енергийните министри на България, Гърция, Сърбия и Израел. Регионът на източното Средиземноморие би могъл да е един от стратегическите източници на алтернативни доставки на природен газ за Европа, е общото мнение на Петкова, гръцкия й колега Георгиос Статакис, министъра на Сърбия Александър Антич и Ювал Щайниц от Израел. Петкова е коментирала, че като възможни източници на природен газ България разглежда новооткритите офшорни газови находища в Израел – Тамар и Левиатан, както и това в Кипър – Афродита\" и е призовала липсващата инфраструктура да се изгради. Тя е прогнозирала, че към 2020 г. България и регионът ще имат алтернативни източници и маршрути за доставка на природен газ. Дотогава тя се надява да е готова газовата връзка с Гърция. \"В момента проектната компания активно работи за приключване на тръжните процедури за доставка на тръбите и за строителството, като очакваме тези дейности да приключат успешно през втората половина на годината. Планираме строителството да започне до края на тази година и да приключи през 2020 г.\", посочи Петкова.", "date": "2018.09.07", "title": "САЩ предлагат да внасят втечнен газ в България вбъдеще"}
{"url": "https://www.dnevnik.bg/sport/2018/09/07/3307140_germaniia_zapochna_opita_si_za_vuzrajdane_s_nulevo/", "text": "Нулево равенство беляза първия голям мач в Лигата на нациите, противопоставил последните два световни шампиона. Германия и Франция не успяха да се победят в мач с две лица. Първото полувреме беше постно с малко положения, но след почивката картината се промени. Домакините започнаха да атакуват често, но Алфонс Ареола опази вратата си с добри спасявания. За Бундестима това беше първи мач след краха на световното първенство. На \"Алианц Арена\" в Мюнхен германците показаха воля да се върнат в правия път. През първата част най-добрата възможност беше пред Оливие Жиру, чийто удар с глава беше спасен от Мануел Нойер. В началото на второто полувреме играта се оживи, като деен за световните шампиони беше Антоан Гризман. В 67-ата минута Ареола спаси след добра германска атака. Последваха силни минути за Бундестима, но вратарят на Франция се справи още няколко пъти. Той отрази и опасен удар на Матиас Гинтер.", "date": "2018.09.07", "title": "Германия започна опита си за възраждане с нулево равенство срещу световния шампион"}
{"url": "https://www.dnevnik.bg/bulgaria/2018/09/07/3307066_zaradi_asfaltirane_se_zatvaria_putiat_krai_svoge/", "text": "Днес ще се преасфалтира участъкът от път II-16 Своге - София. Ремонтните работи ще са в отсечката от водостока преди мястото на пътния инцидент, в който загинаха 17 души, до моста над река Лесковдолска. Движението в участъка от второкласния път ще бъде спряно. Обходните маршрути за леките автомобили са път II-81 София - Монтана и след това път III-164 Своге - Искрец - Бучин проход, съобщава пътната агенция. Път II-81 - проход Петрохан на територията на Софийска област също е в ремонт и в този участък шофьорите трябва да карат с по-ниска скорост и да спазват стриктно пътната сигнализация. Тежкотоварните камиони и автобусите, идващи от Видин по път Е-79 и пътуващи към Своге, за да не влизат в Искърското дефиле, ще бъдат отклонявани при Ребърково в посока Ботевград. Леките автомобили и локалният трафик, пътуващ от София към Своге, ще могат да преминават по път II-16 в двете посоки до отклонението за село Редина.", "date": "2018.09.07", "title": "Заради асфалтиране се затваря пътят край Своге"}
{"url": "https://www.dnevnik.bg/sviat/2018/09/07/3306790_putin_erdogan_i_rohani_obsujdat_dnes_riska_ot/", "text": "Съдбата на сирийската провинция Идлиб може да зависи от днешната среща между президентите на Турция, Русия и Иран - трета за по-малко от година - в Техеран. Първоначално Москва и Анкара смятаха да обсъдят ситуацията в Сирия с европейски партньори на днешната дата,  но това не се случи . Държавните глави Реджеп Тайип Ердоган, Владимир Путин и Хасан Рохани се събират като лидери на страните - гаранти на мирните договорености, достигнати на първоначален етап в казахстанската столица Астана, които обаче не дадоха особени резултати. Те по-късно обсъдиха темата лично  и в Сочи , и  в Анкара . Идеята, обявена първо миналата година, бе да се създадат зони за сигурност, или \"деескалационни зони\", в които да спрат сблъсъците между силите на президента Башар ал Асад и опозицията, в търсене на политическо решение. През септември към списъка със зоните бе добавен и Идлиб. Една по една обаче с аргумента, че в тях има джихадистки групи, невключени в плана за прекратяване на огъня, те бяха отвоювани от режима на Асад с помощта на Русия и Иран. Сега  силите на президента се готвят да направят същото в Идлиб  - последната, останала в ръцете на бунтовниците, провинция, в която има над 2 млн. разселени от други части на Сирия. Турция, която е противник на Асад и има военно присъствие и интереси в Северна Сирия, се подготвя както за възможен сблъсък в Идлиб, така и за сценарий, при който стотици хиляди сирийци от Идлиб могат да тръгнат към турската граница. Руски представители обаче многократно са предупреждавали Анкара, че възприемат Идлиб като \"гнездо на терористи\". Руският заместник външен министър Сергей Рябков каза по-рано тази седмица, че ситуацията ще стане по-ясна в Техеран. Предупреждения за опасността от атака отправи в сряда  и президентът Ердоган  малко след като ООН поиска от него и Путин да направят всичко възможно да предотвратят \"касапница\" в Сирия. Според организации, наблюдаващи конфликта, обаче режимът е започнал да обстрелва позиции на бунтовниците в Идлиб - такива сигнали имаше в сряда - в очакване да започне офанзивата. Русия пък потвърди, че е  извършила бомбардировки  недалеч от района, където силите на Асад се събират за евентуалната офанзива.", "date": "2018.09.07", "title": "Путин, Ердоган и Рохани обсъждат днес риска от \"касапница\" в Идлиб"}
{"url": "https://www.dnevnik.bg/sport/2018/09/07/3305477_dimitur_zlatanov_domakinstvoto_se_vzima_za_da_se/", "text": "- Означава, че все още има волейбол в България. Домакинството на световно първенство се взима, за да се постигне резултат и да се види къде се намира българският волейбол спрямо този в света, да си сверим часовника и да видим как ще програмираме бъдещето на волейбола. В световен мащаб непрекъснато има развитие на волейбола, смениха се правилници, методологически се промениха нещата и ние трябва да сме в крак с това нещо, за да видим как ще процедираме напред, т.е. бъдещите поколения как ще бъдат подготвени, за да се запази представянето на националния отбор. А представянето на националния отбор е резултат от общото движение на волейбола в страната. Естествено е доброто представяне на националния отбор да увеличи интереса към волейбола сред по-младите. Това е една от целите, които си поставяме - да има още по-голямо популяризиране на волейбола. - Според световната ранглиста за мъже сме 14-и. Ако се видят класиранията при подрастващите, там не сме много добре, защото бъдещото поколение не отговаря на това, което искаме сега - националният отбор да играе добре. И тук идва една въпросителна - как ще се развиват младите, за да могат да се борят за задоволително класиране. Жените по-миналата година станаха трети в света при 23-годишните, но пък след тях идват други и идва въпросът как ще се представят те. Да организираме една квалификация само за да се класираме на голямо първенство, не е достатъчно. Във финалната фаза, където е най-отговорно и се гледа на какво ниво си - там трябва да си правим преценка за бъдеща работа. Проблемът с контузиите показва, че от подрастващите не се предоставя добър избор за националния отбор. Работа на по-долните възрастови категории е да осигуряват готови състезатели, за да може при контузии нивото на отбора да не пада. Трябва по-целенасочена и правилна работа с подрастващите, за да могат да израстат тези състезатели и да бъдат на такова ниво, че да отговарят на изискванията на мъжкия национален отбор. Ако те не са готови, ще имаме затруднения с подмяната и която и да е контузия ще окаже след това влияние върху качествата на играта и естествено върху резултатите. В случая това, че сме малка държава, не е оправдание. В националния отбор има 12 основни състезатели. Ако се постави цел всеки клуб да изкара по един национален състезател, даже ще са много. Всяка година ако изкарва по един или дори един на две години, ще са много. Тогава ще се даде по-голяма конкуренция, ще се вдигне нивото и самите те ще израснат. От 7 милиона 12 човека винаги могат да се намерят, дори са много малко. Хората в ръководните органи трябва да си направят анализ къде сме добре и къде не, за да си поддържаме нивото. Ако не си направим правилен анализ, значи нищо не правим - ще тъпчем на едно място и ще падаме назад. - Преди толкова години имаше по-голяма конкуренция във вътрешното първенство. Излизанията в чужбина бяха ограничени и състезател можеше да отиде да играе навън, като навърши 28 години. Имаше установени правила с акцент участието в националния отбор и представянето на България. ЦСКА, \"Левски Спартак\", \"Академик\", \"Миньор\" (Перник), \"Славия\" - всички тези отбори бяха в състояние да победят всеки от останалите и да търсят по-предно класиране. Това създаваше предпоставки за по-голямо израстване на състезателите. Успехът на националния отбор на световното дойде от инерцията, която ЦСКА даде със спечелването на европейската купа през 1969 г. Тогава в ЦСКА решихме да сменим начина на игра с нещо по-модерно, по-бързо, за да можем, на първо място, да противодействаме на вътрешната конкуренция. Спечелихме европейската купа, станахме шест пъти последователно шампиони, през 1969 г. с националния отбор станахме четвърти на Световната купа в Берлин, което също е доказателство, че отборът върви напред. Самите състезатели в националния отбор имахме амбицията, атмосферата беше много добра. Това доведе до изявата на националния отбор на световното през 1970 г., където за съжаление не успяхме да спечелим световната титла. Това е поредица от неща, които се наслагват едно върху друго и се надгражда, за да се стигне до този резултат. - Ако знаех, щях и преди да го кажа. Може би повече увереност и психическа устойчивост. Много пъти съм мислил върху това. Може би повече самочувствие на граждани на тази страна, на хора, които излизат да се бият срещу хора, които също имат самочувствие и представляват своя герб и своята страна. Вероятно е комплекс от много неща, които повлияха накрая да не издържим. Защото в крайна сметка, освен да тренираш яко, има психологически, емоционални моменти, които не са били в унисон с това изискване - като отидеш на игрището, да знаеш, че представляваш някого. Ти го искаш, но понякога не е подплатено с необходимите неща. За да можеш накрая да кажеш: \"Ще изровя дюшемето, обаче ще постигна успехи\". Това са много важни неща в пикови моменти на спортен сблъсък. Този, който го има това, ще изстиска и последните си сили, за да постигне успеха. А другият, който го няма, по-бързо ще омекне и ще се предаде. Естествено има разочарование, но животът продължава. В спорта моментите на успехи и на загуби трябва да се преживяват. Когато има разочарование, трябва да се вадят поуките и да се продължава работата, без да се унива. Тук е въпросът, че вътрешнопсихологически, морално-волеви сили трябва да се намерят, за да можеш да преодолееш този момент, да не ти тежи, да не ти остане като едно тлеещо огънче отзад в главата и винаги да ти напомня и да те спира. - Хората са еднакви преди и сега, младите са млади и тогава, и сега. Това, че времената са други, не ги оправдава - когато започнеш да правиш нещо, го правиш така, както трябва. Нещата са по-комплексни. Колективът в националния отбор не бива да допуска подобни моменти. Сега трябва националите да го забравят, да влязат в световното и да се бият докрай. Има нещо много важно в тренировъчния процес. Човек трябва да се бори във всяка тренировка да изчиства елементи и да подобрява представянето си. Нужни са изисквания към самия себе си да растеш и да тренираш с минимум грешки. Не просто да тренирам, защото е тренировка и мога да си позволя някоя грешка - това е сбъркано. Накрая, ако го направя с любов, желание и не ми тежи, и съм го направил с минимум грешки, значи има растеж. Това ако го сложим в 12 или 20 глави и те вървят в една посока заедно с треньора, образува се колективната игра и има минимум грешки. Тогава вече отиваме и започваме да се борим с другите отбори, които са на същия принцип. Откакто се смени системата и всяка грешка е точка, вече играта е на минимум грешки - индивидуални и колективни. Но ако не го тренираш по време на тренировката, след това как ще го направиш на мач? Най-важното е човек да се забавлява, един от много съществените фактори е работата да доставя удоволствие. Когато правиш тежки подготовки, правиш ли го с удоволствие, това не тежи. Самата ти психологическа нагласа е съвсем друга. Стигне ли се до момента, в който се оплакваш, въобще не се захващай. - Спокойствие. Трябва да се съсредоточат върху подготовката и мачовете. - Играта в защита стана много по-атрактивна с позволението да се играе с крак, а и се увеличи възможността да се спасяват топки. Увеличи се ръстът в световния волейбол, защото виждаме вече състезатели по 2.12, 2.18 метра, и това оказва влияние върху нападението и блокадата. Затова физически състезателите станаха много по-мощни и експлозивни. Когато имаш добре построена двойна и тройна блокада, вече е необходимо освен да намериш добрата посока, да забиеш силно, за да се справиш със защитата. Вече виждаме начален удар със 120-130 км/ч. Това променя всичко в начина на подготовка, в системите на посрещане. Промениха се методиките. - Този е добър вариант, стига да се изпълни както трябва и да се играе добър волейбол. Виждате, че на полуфинали на големи първенства се стига до невероятни защити, контраатаки, пак защита, пак контраатака... Това удължава продължителността на играта, продължава емоцията на публиката, а доволни са и състезателите, които изживяват тази кратка радост и продължават. - Виждате, че бяха нужни 50 г., за да се организира ново световно първенство. Домакинството се взима, за да се спечели титлата. Виждате, че през 2014 г. поляците успяха. Сега Италия ще иска да спечели. При нас поставените задачи са по-малко, защото трябва тепърва да се развиваме в тази обстановка. Дано да се класираме в шестицата. Преди целите ни бяха по-големи. Преди четири години целта ни беше да вземем медал, после да сме в шестицата, сега участваме само в квалификации... Отстъпваме от позициите по отношенията на изискванията, което не говори добре. След това ще е трудно да се върнем обратно. Необходими са качествени състезатели от вътрешното първенство. Като цяло на световното кандидати са много отбори, но зависи от здравословното им състояние - дали ще съумеят да си запазят основните състави и да се опазят от контузии. Защото на високо ниво това си оказва влияние, дори да имаш добре подготвени състезатели. Естествено фаворити са САЩ, Русия, Бразилия, Франция. Не подценявам Италия, защото като домакини те се представят силно. Между тези отбори конкуренцията ще бъде голяма. Полша и Сърбия не ги изключвам.", "date": "2018.09.07", "title": "Димитър Златанов: Домакинството се взима, за да се спечели титлата, но ние отстъпваме"}
{"url": "https://www.dnevnik.bg/sviat/2018/09/07/3306069_zashto_dobrite_momcheta_vuchich_i_tachi_tursiat/", "text": "Много е важно ЕС да поддържа усилията ни. Не сме проблемни момчета. Опитваме се да постигнем споразумение.\" При тези думи на президента Хашим Тачи публиката в австрийския курорт Алпбах се засмя, чуха се и ръкопляскания. Усмихна се и седящият до него президент на Сърбия Александър Вучич. По време на политическия форум в края на август и двамата обясниха, че искат мир и най-добрият момент е сега. Всъщност двамата лидери, които  скоро не бяха показвали подобно отношение един към друг , получиха мълчалива подкрепа от Запада за спорната идея, която се очаква да бъде засегната днес в Брюксел: за размяната на поне няколкостотин квадратни километра територии от двете страни на границата, вероятно Прешевската долина в Сърбия и части от Митровица в Косово. Прищина иска признаване от ООН, за да пробие 10-годишната изолация. Белград иска да \"нормализира\" диалога с Косово заради евроинтеграцията. С един замах Вучич и Тачи върнаха темата в международния дневен ред. На форуми, в документи и разгорещени спорове в интернет и в публичното пространство стотици експерти от двете страни, от региона и от цяла Европа предупредиха: защо са нужни нови граници по етнически признак на Балканите след спомена за десетилетието на войни? Нима Косово не обяви едностранно независимост през 2008 г. донякъде по етнически признак, отговарят противниците им. Какъв ще е проблемът, питат те, ако светът позволи на Прищина да завърши процеса? До още несигурност, ултранационализъм и войни в региона ли ще доведе промяната на границите, ако се стигне до нея в \"месеца на Косово\", или тя ще реши последния голям конфликт на Балканите, в който международната общност се оказа безсилна за последните 10 години? Експертите, с които разговаря \"Дневник\", са разделени. Хората, които живеят в засегнатите територии, са още по-несигурни. Босненският сценарий \"Обърнах се с личен призив към президентите на Сърбия и Косово, но те не пожелаха да чуят\", обясни няколко дни след Алпбах Аднан Черимагич, изследовател на Босна и Херцеговина и Косово,  в коментар за \"Политико\" . Който си спомня Босна и Херцеговина, трудно би останал равнодушен. Черимагич, роден през 80-те години в Добой, на територията на днешна Република Сръбска, е бежанец в Хърватия заедно с майка си по време на войната; баща му остава, за да се сражава. Когато обаче се връща, за да посети Добой, вижда унищожени къщи и джамии, а хърватите и бошняците са изгонени. Именно идеята, че \"си в безопасност, когато и където твоята група контролира ситуацията... унищожи Югославия и Добой. Унищожи семейства, доведе до масови изселвания и геноцида в Сребреница. Превърна границите във фронтови линии и създаде нови граници, окъпани в кръв\", пише Черимагич. Добой днес дава обратния пример - там се е върнало половината от изгоненото население и не се страхува от кмета, който е сърбин. А в последните седмици в посланията си до сърбите Вучич се върна към реториката от 90-те години с просто обяснение: в Косово така или иначе албанците стават повече от сърбите и въпросът с територията, на дневен ред от две десетилетия, трябва да се реши. \"И през 80-те и 90-те се говореше за моноетническите държави. После обаче започвате да ги създавате и идват проблемите\", коментира Черимагич по-късно в разговор с \"Дневник\". Не е чудно тогава, че десетки действащи и бивши дипломати, експерти, журналисти и свързани с района публични фигури вече две седмици призовават Запада да се обяви против евентуалната размяна на територии (направи го отделно Германия, но не на тази позиция са еврокомисията и САЩ). От петима върховни представители, служили в Босна и Херцеговина в първото десетилетие след войната, трима - шведът Карл Билд, британецът Пади Ашдаун и германецът Кристиан Шварц-Шилинг - се включиха в острото писмо, с което се обявиха против подобен план. \"Ефектът на доминото\" не само предизвика гнева на някои косовски изследователи, които не искат непрекъснато да ги съпоставят с Босна; той породи и въпроси. Косово обяви независимост през 2008 г. и всички на Балканите очакваха Република Сръбска да последва, а тя 10 г. не го направи. В Баня Лука обаче, отговаря Черимагич от изследователския институт Европейска инициатива за стабилност, се заиграват с идеята от 10 г. и не са го направили само защото всяко споразумение, алтернативно на Дейтънското, вероятно би било по-лошо за тях и би ги довело до изолация. \"Но ако сте достатъчно упорит достатъчно дълго и западните сили ви се съгласяват, ситуацията ще се промени.\" За други обаче  босненският сценарий е доказателство, че с външна намеса държавите невинаги работят добре, а предупрежденията са неразбираема съпротива срещу нещо, което може да искат и двете държави. Австрийският дипломат Волфганг Петрич, бивш пратеник на ЕС в Косово и трети върховен представител на международната общност в Босна и Херцеговина, е един от тях. Той заговори за предстоящо решение още през декември, без да навлиза в подробности, няколко месеца след като властите в Белград за пръв път нарушиха \"табуто\" за неделимо Косово и заговориха за разграничението. Преди седмица в \"Дер Щандард\"  за пръв път публикува  позицията си. Европа искаше \"собствена отговорност\" на двете страни и така ще я получи, казва той; а и в Косово нищо опитано досега не е проработило. Сделка със Сърбия, напротив, би прекратила и ветото на Москва за членство в ООН в момент, когато освен Русия от Балканите се интересуват и други играчи - Китай, Турция, Персийският залив - и Европа трябва да е внимателна. Тази стъпка обаче би помогнала именно на Европа, за да докаже, че може и сама да реши проблемите си,  дори на Балканите . Опонентите на Петрич изтъкват една особеност - той работи за кантората \"Лански\" във Виена, сред чиито клиенти е и сръбското правителство. В разговор с \"Дневник\" той потвърди информацията, като добави, че става въпрос за преговорите на Сърбия и ЕС. Попитан обаче за връзките си със сръбското правителство, той отрече да има. \"Това е изцяло професионален въпрос. Имам по-лична връзка с косовското ръководство, отколкото със сръбското.\" Попитан дали е имал редовни контакти с Вучич и Тачи преди Алпбах, той казва: \"Не, само понякога - във Виена, Прищина, Белград.\" Запознати с темата експерти от региона допуснаха в разговор с \"Дневник\", че именно Петрич, еднакво критикуван и от сърби, и от албанци заради позицията си, е най-силно въвлечен в разговорите по споразумението. \"Абсолютно не\", отрече той. \"Ако има възможност за промяна, а това би било историческо развитие за бивша Югославия, предложение за компромис от местното ръководство, това трябва да се вземе сериозно.\" Съгласява се, че промяната на границата \"не е най-доброто решение и е от 19 в.\", но е шанс за развръзка \"в ръцете на хората\". Твърдеше друго през 2004 г. ., когато бе против разделянето на Косово. Преди няколко дни обясни, че продължава да е несъгласен по принцип. \"Никога преди не съм изразявал подобни мнения, защото бяха спорни.\" Сега е различно, добавя той: \"В миналото на Балканите всяка промяна е била кървава. Този път е мирна и с компромис.\" Опасност или \"дребен шрифт\" Вучич и Тачи говориха в Алпбах за смелостта и решителността, която влагат в идеята, а лайтмотивът на посланието им беше: \"Кога, ако не сега?\" Какво обаче ще съдържа бъдещото споразумение? Как  неясният език на двамата президенти от последните месеци  дава решения за трудностите? Австрийците Себастиан Курц и Йоханес Хан, канцлер на Австрия и комисар за разширяването в ЕС, не улесниха нещата, като помолиха да не се пита за подробности. Поддръжниците разчитат, че сръбското и косовското ръковоство знаят какво правят. Как ще изглежда крайният компромис зависи от \"дребния шрифт\", смята Петрич. \"Компромисът е чужда дума за Балканите. А тук има две страни, които искат да се откажат от нещо и да получат нещо... Вижте как ще се ангажира местното население, разгледайте всички демократични инструменти, които съществуват, като например референдум, и ще видим какво ще излезе.\" За изследователи като Черимагич неизвестните са повече от ползите. \"Идеята е много проста и изкушението е много голямо: \"Ако това иска Сърбия и ако Косово се съгласява и има взаимно съгласие, Западът трябва да го подкрепи.\" Но как ще се прилага? Какво става в територии като Северно Косово, където живеят и албанци? Какъв сигнал изпраща това на сърбите южно от Ибър, ще има ли специални права за тях? Какво означава това за църквите и манастирите в Косово? Именно тук идва страхът.\" И той като хиляди сърби и албанци не разбира какво има предвид Вучич с \"разграничение\" -  загадъчния термин, с който той най общо призовава  за засилена автономия на сърбите. \"Не знаем за какво се съгласиха. Посланията, които получавахме в поседните месеци, бяха объркващи. Но (по-миналата) събота (в Алпбах) станаха опасни.\" Особено опасно е, че Косово може да приеме сделката, докато е заложник на сръбската позиция за международното си признаване - за \"взаимно съгласие\" не може и да става дума, продължава той.  Кренар Гаши  от университета в Гент не е съгласен. \"Косово никога не е било в по-добра преговорна позиция срещу Сърбия\", твърди той. За това допринасят укрепналите косовски институции, както и фактът, че промяната сега се насърчава и от двете столици. Това дава шанс \"да се реши конфликт, заложен в историята, веднъж завинаги.\" Гаши е по-предпазлив към формата на разговорите - по думите му Брюксел опитва да \"деполитизира един изцяло политически диалог.\" Волята на народа Отвъд притесненията или ентусиазма от очакваното \"историческо споразумение\" означава ли то, че Сърбия ще признае Косово? Напълно и задължително, смята Волфганг Петрич. \"Не можете да подпишете международно валидно споразумение, ако не признаете партньора си. Така че това ще се случи автоматично.\" Сръбските власти предпочитат все пак да избегнат това и позицията им вероятно ще е същата, ако има  референдум за \"каквато и да било сделка  с Косово\", както каза Вучич. Вицепремиерът Расим Ляич предложи миналата година  \"нормализация без признаване\"  - Сърбия няма да признае независимостта на Косово, но няма да блокира членството му в международни организации като ООН. А и настроенията в страната са силно против независимост. Наскоро \"нормализацията без признаване\"  бе подкрепена  дори от смятания за глас на либералната опозиция и бивш омбудсман Саша Янкович. Ситуацията би се усложнила допълнително, ако се стигне до референдум и в Косово,  какъвто предлага Тачи ; най-малкото защото в кампанията \"против\" сделката националистите ще я представят като загуба на територии с неясни последици, зависеща от волята и на сръбските граждани. Освен това  позицията на Тачи не се споделя еднозначно  от управляващите в Прищина. А как биха гласували жителите на засегнатите райони? Ако за Косово сделката е шанс да утвърди институциите си и да си отвори пътя към ООН, за Сърбия, пренебрегвала 90% от населението на Косово, въпреки че го смята за своя провинция, промяна в границите може да спести поне част от срама, смята политологът Кренар Гаши. Затова в исканата и от Белград корекция \"не става дума за сърбите в Косово, а за политическия елит в Сърбия,\" добавя той. За сърбите в Косово обаче статуквото може и да е толкова трудно за приемане, колкото би била бъдещата сделка.", "date": "2018.09.07", "title": "Защо \"добрите момчета\" Вучич и Тачи търсят решение за Косово"}
{"url": "https://www.dnevnik.bg/sport/2018/09/07/3307172_serena_uiliams_shte_igrae_sreshtu_iaponka_vuv_finala/", "text": "Носителката на 23 титли от Големия шлем  Серена Уилямс  се класира за деветия си финал на US Open, след като победи латвийката Анастасия Севастова 6:3, 6:0. Американката записа една от най-убедителните си победи през годината и на втори пореден турнир от Шлема ще играе финал. Класирането на Уилямс във финала на \"Уимбълдън\" и сега в Ню Йорк е още по-значимо, след като преди година тя роди. В двубоя за титлата американката ще срещне  японската сензация Наоми Осака . Уилямс се нуждаеше само от 66 минути, за да пречупи 19-ата поставена Севастова. Тя ще спори за своята седма титла от US Open, а също така и да изравни рекорда на Маргарет Корт от 24 титли от Шлема. \"Това е невероятно, защото преди година буквално се борех за живота си след раждането. След това всеки ден благодаря, че съм жива и че мога да се наслаждавам на това, което правя най-добре – да играя тенис. Няма значение какво се случва в мачовете, аз съм доволна и се считам за победител\", каза Уилямс. За 37-годишната американка това ще е 31-и финал в турнири от Големия шлем и първи в Ню Йорк от 2014 г., когато победи Каролине Вознячки. В последните си две участия на полуфинали на US Open Уилямс беше от губещата страна. Със срещата за титлата тя ще стане третата най-възрастна жена, която ще участва във финал в Откритата ера, и най-възрастната шампионка, подобрявайки собствения си рекорд от Australian Open 2017. В срещата със Севастова Уилямс показа най-доброто от арсенала си. Тя даде само две точки за пробив на латвийката, като защити едната от тях. Шесткратната шампионка завърши с 31 уинъра и 20 непредизвикани грешки, докато за Севастова те бяха съответно 10 и 12. През юли Уилямс игра финал и на \"Уимбълдън\", който обаче загуби в два сета от Анжелик Кербер. Финалният мач в Ню Йорк ще бъде исторически за съперничката на Уилямс – Наоми Осака. Тя е първата японка, която се класира на финал в турнир от Шлема. Дотук 20-годишната тенисистка никога не беше преодолявала четвърти кръг в четирите най-големи надпревари, но приказката ѝ продължава, след като победи миналогодишната финалистка Медисън Кийс с 6:2, 6:4. Осака спечели след 1.25 часа, като показа перфектна игра. Тя даде 13 точки за пробив на американката, но защити всяка от тях. Осака грешеше по-малко, което се оказа решаващо за крайния изход на мача. В първия сет резултатът беше равен 2:2, но тогава японката успя да спечели четири поредни гейма, с което затвори и частта. Серията ѝ от поредни геймове се увеличи до шест, след като проби и поведе с 2:0 във втория сет. Това се оказа решаващо и до края на мача Кийс нямаше шанс да се върне. Победата е първа за Осака над Кийс, след като досега японката имаше три загуби срещу представителката на САЩ. \"Искрено се надявах да срещна Серена на финала, защото тя все пак е Серена Уилямс. За всяка една тенисистка е мечта да играе срещу нея, при това във финал\", каза японката. Мачът между двете ще бъде сблъсък на силовия тенис, след като Уилямс и Осака разчитат на мощната игра от основната линия. Той е и съпоставяне на поколенията, след като японката е само на 1 година, когато Уилямс печели първата си титла от Големия шлем – US Open 1999.", "date": "2018.09.07", "title": "Серена Уилямс ще играе срещу японка във финала на US Open"}
{"url": "https://www.dnevnik.bg/evropa/2018/09/07/3303157_s_rabotnici_ot_strani_izvun_es_germaniia_shte_reshava/", "text": "Компанията за превоз на Херберт Щрибих  страда от един все по-чест за Германия проблем – твърде много работа и не достатъчно работници, пише \"Файненшъл таймс\". \"Всеки ден получаваме обаждания от компании, които искат да работим, и аз трябва да им отказвам. В последно време приемам поръчки само от редовните ми клиенти\", казва Щрибих. Неговата фирма, разположена близо до Ращат в Югозападна Германия, се нуждае най-малко от шестима склададжии и петима шофьори на камион, но местният пазар на труда е пресушен. \"Не можете да си представите колко трудно е да се намерят хора\", казва Щрибих. Подобни оплаквания се чуват от бизнес лидери и икономисти в цялата страна. Те предупреждават, че липсата на квалифицирана работна ръка е толкова масова, че причинява сериозна вреда на германската икономика. В отговор правителството на Ангела Меркел започна да се опитва да прокара едно очевидно, но политически оспорвано решение – да се наемат повече чуждестранни работници от държави извън ЕС. Нов имиграционен закон , който има за цел да привлича квалифицирана работна ръка в Германия, е в процес на подготовка, а официални лица се надяват законодателството да бъде представено преди края на годината. Според скорошен документ на правителството работниците от Германия и от ЕС не са достатъчни, за да покрият нуждите на местния бизнес. Християндемократите на Меркел многократно подчертаха, че новият закон не трябва да създава стимули за бежанци и неквалифицирани мигранти  да идват в Германия. Популистката опозиционна партия \"Алтернатива за Германия\" поведе съпротивата срещу предложението. Нейният лидер в парламента Алис Вейдел критикува плана и го определи като \"разпалващ, а не контролиращ, имиграцията\" и позволяващ дъмпинг във вреда на местните работници. Бизнес организации и германската федерация на работодателите обаче приветстваха инициативата. Те посочват, че при сегашния режим е относително лесно да се наемат добре платени висшисти от страни извън ЕС. Привличането на квалифицирани работници, които германската индустрия наема в голям размер, обаче е много по-трудно. Една голяма пречка за германските компании е изискването да докажат, че няма местни работници, които да могат да запълнят дадено свободно място. Друг проблем е, че фирмите могат да наемат работници само за професии, за които официално е обявено, че има недостиг. Според плановете на правителството и двете ограничения ще отпаднат. \"Преди проблемът бе ограничен до висококвалифицираните професии като компютърни науки и инженерство. Сега е много по-широк\", казва Александер Бурстеде, икономист в германския икономически институт. Малките компании и традиционните занаятчийски предприятия са сред най-засегнатите наред с болниците и услугите, свързани с предоставянето на грижи. Ситуацията е особено сериозна в развития в индустриално отношение юг на Германия, където безработицата е едва 1-2 процента. Според официалните данни в германската икономика има над 1.2 милиона свободни работни места. Германският икономически институт смята, че има около 440 хил. позиции, които не могат да бъдат заети от работници от Германия.", "date": "2018.09.07", "title": "С работници от страни извън ЕС Германия ще решава проблема с трудовия си пазар"}
{"url": "https://www.dnevnik.bg/sviat/2018/09/07/3307175_63_po_rihter_razljulia_ekvador/", "text": "Силно земетресение беше регистрирано в централната част на Еквадор, съобщават световните агенции. Трусът е с магнитуд 6.3 по Рихтер според данните на Геофизичния институт на САЩ. Епицентърът на земетресението е бил край град Амбато. Заради земетресението хиляди излязоха по улиците, много сгради са повредени. Трусът бил усетен силно в столицата Кито и основното пристанище Гуаякил.", "date": "2018.09.07", "title": "Земетресение от 6.3 беше регистрирано в Еквадор"}
{"url": "https://www.dnevnik.bg/sport/2018/09/07/3307178_dalech_sme_ot_niakoi_neshta_kaza_hubchev_sled_pobedata/", "text": "Националният селекционер Петър Хубчев е убеден, че футболистите няма да се заблудят от  победата над Словения с 2:1 в старта на Лигата на нациите . Според него отборът има още много работа за вършене. \"Напрежение? Не знам за какво напрежение говорите. Съмнявам се, че точно на тези момчета, точно този български празник, този голям празник им е повлиял да играят по този начин. Спечелихме благодарение на голямо себераздаване. Борихме се наистина за този национален отбор. Това е първата крачка, която трябва да задържим. Пролича си колективът\", каза Хубчев. Според Хубчев съставът още е далеч от най-доброто си ниво, което ще му позволи да се развива. Той обаче призова играчите си да останат здраво стъпили на земята. \"Чисто футболно няма да се заблудим – нито ние, нито момчетата. Далеч сме от някои неща. Не съм видял излишно самочувствие у Божидар Краев, а и у другите момчета\", добави треньорът. Той обясни, че още не мисли за Норвегия, който е следващият съперник в Лигата на нациите. Капитанът Ивелин Попов пък отчете победата навръх националния празник 6 септември. Според него това е зарадвало още повече феновете. \"Много хубав празник за цяла България. Радвам се, че се получи всичко, което си говорихме през седмицата. Искам да поздравя младите момчета. Радващо е, че Краев излезе на позиция и вкара два отлични гола. Ние видяхме, че в играта ни имаше грешки, това е нормално, сега имаме време да мислим и да изчистим грешките. Най-важното е, че сме здрави. Сега трябва да се възстановим. Надявам се да направим един добър мач срещу Норвегия\", каза Попов. Авторът на двата гола Божидар Краев беше по-лаконичен: \"Много съм радостен, зарадвахме много българи с тази победа. Не може да се опише чувството, когато отбелязах. Норвегия е здрав и силен отбор. Имам познат футболист в състава им. Не знам какво да очакваме от тях. Те са силен тим с много директен стил на игра\". Следващият мач на националния отбор е на 9 септември срещу Норвегия в София.", "date": "2018.09.07", "title": "Далеч сме от някои неща, каза Хубчев след победата над Словения"}
{"url": "https://www.dnevnik.bg/v_pamet/2018/09/07/3307189_aktyorut_burt_reinolds_pochina_na_82_godini/", "text": "Холивудската звезда Бърт Рейнолдс почина вчера на 82-годишна възраст, съобщиха световните агенции. Един от най-популярните американски актьори е починал в медицинския център \"Джупитър\" във Флорида, каза неговият мениджър Ерик Критзър. Рейнолдс е участвал в десетки филми, а едни от най-известните му роли са в \"Избавление\", \"Свободна игра\", \"Смоуки и Бандита\". Той достига върха на своята слава през 70-те и 80-те години на 20 век, но през 1997 г. получава номинация за \"Оскар\" за най-добър поддържащ актьор за ролята си във филма \"Буги нощи\" и получи наградата \"Златен глобус\" за най-добра поддържаща роля.", "date": "2018.09.07", "title": "Актьорът Бърт Рейнолдс почина на 82 години"}
{"url": "https://www.dnevnik.bg/bulgaria/2018/09/07/3307187_preoborudvane_na_star_avtobus_s_kolani_struva_okolo_2/", "text": "Преоборудване на стар автобус с колани струва около 2 хил. лв. Ако коланите се използват при инцидент, жертвите със сигурност ще са по-малко. Това коментира председателят на Асоциацията на пострадалите при катастрофи Владимир Тодоров в ефира на \"Нова телевизия\". \"След проведени разговори с лаборатории стана известно, че цената за даване на становище и сертифициране е около 500 лв. Най-близката подобна лаборатория до България е в Турция\", каза той и добави, че цената на един колан е около 15 лв., а общата сума за един автобус е около 2 хил. лв. \"Проблемът е, че седалките в старите автобуси не са оразмерени конструктивно да понесат въпросното натоварване, когато се добавят коланите. Това е технически проблем\", съобщи другият събеседник в студиото - Петър Захариев, член на управителния съвет на Сдружението на автобусните превозвачи. По думите му един нов автобус струва от 200 000 лева нагоре и затова не е толкова лесно да се купи. \"Ако се приеме нова  наредба за задължителни колани  във всички автобуси, има опасност от фалит на много фирми\", каза той. Захариев заяви, че проверка на Централната автогара в София е показала, че 99% от автобусите са с колани и имат видеорегистратори. Според него в страната има 15 000 автобуса, а средната възраст е между 15-20. Той напомни, че в автобуса от  катастрофата край Своге  коланите са били налични, но не са били използвани. В момента приоритет на превозвачи и експерти е да затегнат мерките срещу практиката за непоставяне на колани.", "date": "2018.09.07", "title": "Преоборудване на стар автобус с колани струва около 2 хил. лв., смятат експерти"}
{"url": "https://www.dnevnik.bg/bulgaria/2018/09/07/3307233_kratki_novini_sofiianci_poluchiha_smetki_za_voda_za/", "text": "Пиян шофьор се вряза във витрина, петима са ранени Пиян шофьор с 2.92 промила алкохол в кръвта рани пешеходци пред Търговския център на кръстовището на бул. \"Президент Линкълн\" и бул. \"Монтевидео\" в столичния квартал \"Овча купел\", съобщи МВР. Той се е опитвал да прави маневри на паркинг пред търговския център. Автомобилът се е ударил в стълбите на центъра и е счупил две витрини на магазини. При инцидента са пострадали петима души, сред които 8-годишно момиче, съобщи говорителят на центъра за спешна помощ Катя Сунгарска. Всички са в \"Пирогов\", а шофьорът - във ВМА. Екоминистерството установи неорганизирано изпускане на емисии от \"Монтюпе\" Експерти от Регионалната инспекция по околната среда и водите в Русе установиха еднократно неорганизирано изпускане на емисии и разпространение на специфична за производството миризма извън границите на площадката на предприятието \"Монтюпе\". Нарушението е констатирано на 3 септември късно вечерта, като преди това са били подадени 13 сигнала от граждани. За времето от 21:40 до 22:20 ч. на 3 септември е извършен пълен обход на площадката на \"Монтюпе\", на отстояние около 150 метра от оградата. От северната страна на производствените халета с термовизионните камери е установено неорганизирано отделяне на емисии вредни вещества, под формата на поток със бледо сивкав цвят над покривната повърхност. Срещу дружеството ще бъдат предприети административно-наказателни мерки. Водещият кандидат за президент на Бразилия е в тежко състояние Жаир Болсонаро бе намушкан с нож по време на предизборна проява и макар състоянието му е да е стабилно, възстановяването му ще отнеме поне два месеца. Полицията в град Жуиз ди Фора, където Болсонаро е бил намушкан с нож в корема, заяви, че е задържала заподозрян за нападението. Според нея арестуваният мъж има психически проблеми. Нападението срещу крайнодесния кандидат, който води в социологическите проучвания, е драматичен обрат в най-непредсказуемите избори в Бразилия от възстановяването на демокрацията преди 30 години. Софиянци получиха сметки за вода за 3800 лева Фактурите са получени в двата входа на блок 200 в квартал \"Красно село\", съобщи \"Нова телевизия\". Сред сметките има такива за 3400 лв., 2700 лв., 1740 лв., както и 3800 лв. Те са за период от пет месеца. От \"Софийска вода\" казаха, че това е прецедент и са започнали проверки. Разчитат и на съдействието на хората от блока.", "date": "2018.09.07", "title": "Кратки новини: Пиян шофьор се вряза във витрина, петима са ранени"}
{"url": "https://www.dnevnik.bg/ot_vas/novini_ot_vas/2018/09/07/3307181_jdreloto_na_erma/", "text": "Ждрелото на река Ерма. Освен природния феномен ни впечатлиха красивите вили и билките и мармаладите от горски плодове с които местните ни посрещнаха...", "date": "2018.09.07", "title": "Ждрелото на Ерма"}
{"url": "https://www.dnevnik.bg/bulgaria/2018/09/07/3306153_s_publichno_chetene_na_roman_shte_bude_otbeliazana/", "text": "С публично четене на романа \"Предпролет\" от Стефан Жеромски ще бъде отбелязана 100-годишнината от възстановяването независимостта на Полша. То ще се състои в книжарница \"Greenwich Book Center\" на бул. \"Витоша\" 37 на 8 септември 2018 г. от 16 до 18 ч., съобщи посолството на Полша. Четеното ще бъде на полски, български и есперанто и с азбуката на Брайл. Ще участват актьорите Маргарита Хлебарова и Божидар Попчев. Въведение ще направи литературоведът д-р Жанета Павлович, лектор по полски език във Факултета по славянски филологии на Софийския университет.  е писател, публицист и драматург от периода на \"Млада Полша\". Най-известните творби на писателя са романите: \"Сизифов труд\", \"История на греха\", \"Прелестта на живота\", \"Предпролет\", \"Вярната река\", историческият роман \"Пепелища\", драмата \"Роза\" и сборникът с разкази \"Вятър от морето\", за който писателят получава първата полска държавна литературна награда. е издаден през 1924 г. Българското издание излиза през 1959 г. в превод на Димитър Икономов. Той описва съдбата на Цезари Барика, израснал в Баку в Руската империя. Младежът пристига в Полша, родина на починалите му родители, която познава само от техните разкази като страна на справедливостта, красотата и \"стъклените къщи\". Митът рухва, когато младежът пресича границата. Откъси от книгата ще четат представители на дипломатическия корпус, журналисти, представители на полската общност в София, студенти и преподаватели, полонисти, ученици от полското училище, преводачи, есперантисти, брайлови четци, софиянци и гости на столицата.", "date": "2018.09.07", "title": "С публично четене на роман ще бъде отбелязана 100-годишнината от независимостта на Полша"}
{"url": "https://www.dnevnik.bg/biznes/2018/09/07/3307222_vajno_e_chumata_po_svinete_da_ne_bude_prenesena_ot/", "text": "Най-рискова група за разпространението на чума по свинете е тази на прасета, чиито стопани са и ловджии. Ако някой от тях занесе болно диво прасе вкъщи, цялото стопанство може да пострада и ситуацията да стане неконтролируема. Това коментира зам.-министърът на земеделието Янко Иванов в ефира на \"Нова телевизия\". В момента в България е  потвърдено огнище на чума по свинете  само в провадийското село Тутраканци. Там десетки прасета бяха убити. Той добави, че на този етап препоръките за прасетата в \"задния двор\" не може да станат задължителни, но е  силно препоръчително да се изколят животните  навреме. \"Важното е да разделим тези две популации – домашната от дивата свиня, защото ако се заразят домашните, трайно ще се вкорени това заболяване в България\", добави той. Иванов информира, че е свикан кризисният щаб в Русенско, въпреки че  мерките в района са от няколко месеца . Извършена е дезинфекция на Дунав мост. \"Отнемат се пренасяните меса на митницата. Контролът в малките стопанства обаче е недостатъчен и възможността да се разнесе заразата е именно в гледаните в задния двор прасета\", коментира областният управител Галин Григоров пред телевизията. По думите му единственото решение към този момент да се ограничи заразата е в близката година хората да не отглеждат прасета в личните си стопанства. Той увери, че засегнатите ще бъдат компенсирани.", "date": "2018.09.07", "title": "Важно е чумата по свинете да не бъде пренесена от ловджии, съобщи зам.-министър на земеделието"}
{"url": "https://www.dnevnik.bg/sport/2018/09/07/3307237_vtorodivizionen_meksikanski_otbor_naznachi_diego/", "text": "Легендарният футболист Диего Армандо Марадона се завръща в треньорската професия, след като беше назначен от втородивизионния мексикански \"Дорадос\", обявиха местните медии. Клубът разпространи видеа в социалните мрежии, които гласят \"Добре дошъл, Диего\" и показват различни колажи на аржентинската легенда. От клуба обявяват, че Марадона ще поеме отбора, независимо че той има  договор с беларуския \"Динамо\" (Брест) . След края на световното първенство аржентинецът подписа за три години, в които ще бъде председател на съвета на директорите. Във функциите му в Беларус влиза решаване на въпроси за стратегическото развитие на клуба и взаимодействие между отделните структури. До момента треньор на \"Дорадос\" беше Франсиско Хамес. Той беше уволнен, след като отборът спечели едва три точки от първите пет кръга и е на 13-о място от 15 отбора. \"Дорадос\" няма успехи в елита на Мексико, като четири пъти печели титлите във второто ниво. Марадона, който е считан за един от най-великите футболисти в историята, има спорна кариера като треньор. През 90-те години той водеше тимове в родината си, а между 2008 и 2010 г. беше национален селекционер на Аржентина. В кариерата си Марадона е бил начело още на \"Ал Уасъл\" и \"Фуджейра\" в ОАЕ. Аржентинецът или хора от екипа му все още не са коментирали новината. Очаква се и официалното представяне на легендата.", "date": "2018.09.07", "title": "Втородивизионен мексикански отбор назначи Диего Марадона за треньор"}
{"url": "https://www.dnevnik.bg/sviat/2018/09/07/3307256_rusiia_ogranichava_vnosa_na_svinsko_ot_bulgariia/", "text": "Роселхознадзор\" ограничи временно вноса на живи свине и продукти, съдържащи свинско месо, от територията на България заради  африканската чума , съобщава \"РИА Новости\". Ограниченията засягат живите свине, продуктите от заклани свине; свинско месо и продукти, съдържащи свинско месо; ембриони и сперма. Изключение правят продуктите, обработени по технология, която гарантира унищожаването на вируса. Африканската чума по свинете  е силно заразно заболяване, което засяга свинете от различни възрасти без значение от пола. От него не могат да бъдат засегнати хора, но икономическите последици за отрасъла свиневъдство и месопреработка могат да бъдат значителни.", "date": "2018.09.07", "title": "Русия ограничава вноса на свинско от България заради африканската чума"}
{"url": "https://www.dnevnik.bg/detski_dnevnik/2018/09/07/3307261_gotovi_sa_rezultatite_ot_durjavnite_zrelostni_izpiti/", "text": "Изпитните работи от държавните зрелостни изпити от сесия август-септември 2018 г. са проверени и резултатите са публикувани на  https://zamaturite.bg , съобщи пресцентърът на министерството на образованието. Всеки зрелостник може да провери оценките си с въвеждане на входящия си номер и кода за достъп. На  матурата, която се проведе на 28 август , се явиха 4591 младежи.", "date": "2018.09.07", "title": "Готови са резултатите от държавните зрелостни изпити"}
{"url": "https://www.dnevnik.bg/detski_dnevnik/2018/09/07/3305361_s_decata_v_pochivnite_dni_8_i_9_septemvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота Фермерски пазар с български розови домати, млечни продукти и програма с народни песни и танци очакват от 10.30 часа своите посетители по време на Фестивала на розовия домат в Княжеската градина срещу Софийския университет. От 10 до 14 часа под наслов \"Почисти и прочети\" в приморския парк пред \"Пантеона\" ще се състои националната  инициатива \"Стара хартия за нова книга\" . Всяко дете, което доведе възрастен придружител с поне 5 кг стара хартия за рециклиране, ще получи нова детска книга по избор и подаръци. А тези, които предадат допълнителни 5 кг хартия, ще бъдат наградени с втора книжка на екотематика – новото специално издание на \"Екопак\" \"Грийн тийн\". Това значи, че независимо от количеството предадена хартия децата могат да получат максимален брой две книги. Участниците в събитието ще могат да гледат и спектакъла \"Цирк\" от \"Театъра на приказките – София\". Ще има също песни и танци. - Майсторска надпревара по каменоделство ще се състои в  Етнографския музей на открито \"Етър\" . Тя ще се проведе по време на Международния панаир на традиционните занаяти, който тази година ще се осъществи за шестнадесети път. - Фолклорният кулинарен празник \"Ден на кокошата чорба\" очаква своите посетители от 11 часа. - Международния артфестивал \"Горски резонанс\" се провежда в Чинарената гора в подножието на Родопите, съобщиха от галерия \"Резонанс\". Художници от 17 държави ще се представят с живопис, рисунки, инсталации, фотографии, пърформанси, танци, музика, фолклор. Веднага след официалното откриване в 14 часа, времето е отредено на децата, които ще имат възможност да рисуват на открито под чинарените дървета. В 16 часа ще започне артистично-музикалната програма с участието на музиканти и певци, сред които \"Ера балет\" и детска вокална група \"Омайниче\".  - Миниакадемия \"Пам и Бу\" е подготвила интересни дейности за деца до 5 г. и техните родители. Програмата започва в 10 ч. с класа \"Играй и учи\", от 11 ч., децата ще разучават различни музикални инструменти в класа по музика, от 12 ч. ще започне часът по изкуство, а от 17 ч. ще се проведе последният за деня клас по детска йога. Резервация за участие може да направите на тел. 0894 289 351. Актуална програма на останалите занимания може да следите на  сайта на \"Пам и Бу\" .  - Петото издание на \"Плюс фестивал\" под мотото \"All Stars\" събира на една сцена популярни имена от българската поп, рок и хип-хоп сцена, заедно с изгряващи участници.   - Възстановка на сцени от Чипровското въстание от 1688 година ще има по повод 330-годишнината от въстанието. Неделя Детският научен център \"Музейко\" и магазин \"Лидл\" посрещат малки и големи срещу цена на билета от само 2 лева.  Тук  можете да разгледате пълната програма за деня. Район \"Илинден\" и  учебен център \"Хелен Дорон София Запад\"  канят деца и родители от 17 до 19 ч. на сцената на парк \"Света Троица\" на празник по случай 6-ия рожден ден на учебния център.  - Майсторска надпревара по каменоделство ще се състои в  Етнографския музей на открито \"Етър\" . Тя ще се проведе по време на Международния панаир на традиционните занаяти, който тази година ще се осъществи за шестнадесети път.  - Петото издание на \"Плюс фестивал\" под мотото \"All Stars\" събира на една сцена популярни имена от българската поп, рок и хип-хоп сцена, заедно с изгряващи участници.  - От 10 до 14 часа под наслов \"Почисти и прочети\" в приморския парк пред \"Пантеона\" ще се състои националната  инициатива \"Стара хартия за нова книга\" . Всяко дете, което доведе възрастен придружител с поне 5 кг стара хартия за рециклиране, ще получи нова детска книга по избор и подаръци. А тези, които предадат допълнителни 5 кг хартия, ще бъдат наградени с втора книжка на екотематика – новото специално издание на \"Екопак\" \"Грийн тийн\". Това значи, че независимо от количеството предадена хартия децата могат да получат максимален брой две книги. Участниците в събитието ще могат да гледат и спектакъла \"Цирк\" от \"Театъра на приказките – София\". Ще има също песни и танци.", "date": "2018.09.07", "title": "С децата в почивните дни (8 и 9 септември)"}
{"url": "https://www.dnevnik.bg/sport/2018/09/07/3307276_ispanskata_federaciia_moje_da_naloji_veto_vurhu/", "text": "Испанската футболна федерация (RFEF) не одобрява  \"изнасянето\" на мачове от Ла Лига в Северна Америка , съобщава радиопрограмата El Larguero. Според информацията именно местната федерация е една от структурите, която трябва да даде съгласието си, за да може срещите от футболното първенство да се провеждат в чужбина. Ла Лига се готви да \"изнесе\" по един мач на сезон в САЩ, Канада или Мексико след договор за 15 години с компанията Relevent. Асоциацията на футболистите осъди решението, като  изрази недоволство, че то е взето, без да се потърси мнението на играчите . Испанските медии  твърдят, че първият мач в САЩ ще е между \"Жирона\" и \"Барселона\" . Той трябва да бъде догодина в Маями. RFEF е против провеждане на мачовете в чужбина въпреки съгласието на шампионите от \"Барселона\". Според федерацията \"изнасянето\" на мачове ще е в ущърб на Лигата и нарушава цялостта на първенството. Футболната федерация изразява и несъгласието си, че сделката между Ла Лига и американската компания е сключена, без да се потърси мнението ѝ. Споменава се дори, че RFEF може да наложи вето. За да може мачове от испанското първенство да се провеждат в чужбина, съгласието си трябва да дадат още Националният спортен съвет на Испания, както и Министерството на външните работи. Наскоро президентът на ФИФА Джани Инфантино също се обяви против евентуално провеждане на мачове в САЩ или Канада. Според него трябва световната футболна асоциация заедно с КОНКАКАФ (Северноамериканската конфедерация) и ръководството на Мейджър сокър лийг (МЛС) да дадат съгласието си. Инфантино обаче се опасява, че преместване на мачове от Ла Лига в Северна Америка ще спре ръста на МЛС, както и ще навреди на домакинството на САЩ, Канада и Мексико на световното първенство през 2026 г. \"Изнасянето\" на мачове  все още води до сериозни дискусии, след като  профсъюзът на играчите е против  пътуване до САЩ.  Ла Лига обаче обяви, че ще \"улеснява феновете да пътуват до Северна Америка\" .", "date": "2018.09.07", "title": "Испанската федерация може да наложи вето върху изнасянето на мачове в Северна Америка"}
{"url": "https://www.dnevnik.bg/biznes/2018/09/07/3307264_v_perioda_april-juni_ikonomikata_raste_s_34/", "text": "През второто тримесечие на годината брутният вътрешен продукт (БВП) възлиза на 25.9 млрд. лв. по текущи цени. На човек от населението се падат 3680 лв. от стойностния обем на показателя. Сезонно изгладените данни показват растеж от 3.4% в сравнение със същия период на миналата година, съобщава Националният статистически институт. Ръстът спрямо първото тримесечие е 0.8%.  Основен принос за регистрирания годишен растеж имат индивидуалното потребление - с ръст от 5%, бруто образуването на основен капитал - с ръст от 4.6%, и колективното потребление на държавното управление - с ръст от 2.3%. Износът на стоки и услуги се увеличава с 1.7%, а вносът на стоки и услуги - с 4.3%. На годишна база брутната добавена стойност се увеличава с 3%, движена от операциите с недвижими имоти, които отбелязват ръст от 7.2%, финансовите и застрахователни дейности с ръст от 6%, строителството - с 5.9%,  През второто тримесечие относителният дял на аграрния сектор в добавената стойност на икономиката намалява равнището си с 0.8 процентни пункта спрямо същото тримесечие на предходната година до 3.3%. Индустриалният сектор намалява дела си с 0.2 процентни пункта до 29.3%. Делът на услугите се увеличава до ниво от 67.4% при 66.4% през съответния период на предходната година.", "date": "2018.09.07", "title": "В периода април-юни икономиката расте с 3.4%"}
{"url": "https://www.dnevnik.bg/analizi/2018/09/07/3307278_puknatini_i_razlomi/", "text": "Истинската пукнатина в България не е просто физическа, нито само социална. Тя не минава по магистрални пътища, по околовръстното шосе на столицата, през горски участъци или плажни ивици, а през сърцата на все повече хора, изгубили доверие не само в елитите, но и в самите себе си. Тази пукнатина е отвъд трагедиите по пътищата, даже отвъд недоимъците или нищетата. Тя е реална и причината за нея се корени наистина дълбоко; затова не може да бъде запълнена дори с най-качествения асфалт, нито със сериозно социално подпомагане.  А там, където няма доверие, не може да има общност, прерастваща в общество. Щом хората си нямат доверие, не може да възникне никакъв що годе читав или по-дълготраен обществен проект. Иван Хаджийски описва в студиите си как сделки за десетки хиляди грошове са се сключвали през Възраждането с обикновено стискане на ръце, даже без писмен документ. Без да идеализираме миналото, нека кажем, че така е възникнала и се възмогнала възрожденска България. Създавал се е поминък, отваряли са се школата, читалищата. Предците ни са се самооблагали, за да платят на учителите на децата си, за да благоустроят улиците и чаршиите, за да помогнат на вдовиците (отново Хаджийски дава невероятни примери от Троян, Копривщица или Котел). Калдъръмите на възрожденските ни градчета не са мръднали до ден-днешен, за разлика от разпадащите се и криви плочи по сегашните ни градски площади. В обществените поръчки или в раз-обществяването, тоест в липсата на общ хоризонт е проблемът? Днес за всичко у нас се подписват документи, има предвидени санкции или съдебни процедури, ала ефектът е почти нулев. Проблемът е, че днешното българско общество е \"общество на недоверието\". Пълна противоположност на някогашните \"обществата на доверието\", описани от Франсис Фукуяма като динамични модели на социален успех: буржоазните общества в Англия, Франция, Германия или другаде от зората на Новото време, общините на преселниците в Северна Америка. Такова е и обществото ни през Възраждането. В тоталитарните или пост-тоталитарните общества, които са \"общества на недоверието\", нещата изглеждат по друг начин. Тук, колкото и да е парадоксално, \"единение\" има, но то обхваща специфични категории лица, \"хората в сянка\", а не онези извън нея. Редно да се замислим над това в дните около Съединението. Спомнете си историята на прехода: специфична форма на единение сe наблюдаваше само сред особено проблемни групи, сред хора от бившата номенклатура, службите или спортните среди. Те имаха общи \"властови кодове\", разпознаваха се като себеподобни и дори когато воюваха помежду си (с цената на трупове по улиците), периодично постигаха \"съгласие\". . Проблемът, пак се връщам към него, е защо доброто няма по-голяма притегателна сила, защо малкото моменти на сцепление на нацията (1991, 1997, 2013) идват все в моменти на мащабна социална или политическа криза, а пък след това процесите на разпад бързо вземат връх. За да сме исторически честни в ден като днешния, трябва да признаем, че и през 1885 г. истинските съединисти са били една шепа самоотвержени хора, че срещу тях е имало цели групи от \"лъжесъединисти\", сред които откриваме и колоси на Възраждането, но е вярно, че голямата маса от населението е била \"за\" Съединението. А че правилото е било \"като дружбата между кучето и котката\", както пише Захари Стоянов, така е било. Какво да си кривим душата. . Каква е каузата ни, освен целокупно да оплакваме общите си неуредици или поредните жертви? Не я знаем или мълчим. И само смътно да се догаждаме колко нови и сериозни разломи се очертават, какви са пукнатините след всеки пореден скандал, всяка нова афера или далавера, корозиращи общественото доверие. Тази обща пукнатина може да изглежда символна, но е всъщност реална, толкова реална, че трудно може да се запълни с нещо, особено с преизобилно политическо говорене. Най-вече с него. В тази връзка не могат да не будят смях идеите на Корнелия Нинова как тя и съпартийците ѝ ще обикалят страната, за да разговарят с гражданите и така да разтушат всекидневието им. Подобна нелепост може да хрумне само на човек, който изобщо не си представя колко сериозни са разломите в днешното общество. Хората в България могат и да не знаят какво точно искат (или да не са наясно как да го постигнат), но едва ли чакат някой (и то Корнелия Нинова) да им се изтърси на крака, за да им държи казионни речи \"за тяхно добро\". Да не говорим, че шоуто по места ще е съпоставимо по досадност с просташките изпълнения и дембелските сръдни на Патриотите с ГЕРБ. Един внимателен прочит на структурата на българския вот от последните десетилетия показва, че в основата му се съдържа едно неизменно \"не\". Голяма част от българските граждани периодично вдигат този червен картон на \"червените\", докато друга част от носталгично червените показват същия този картон на \"другите\". Огрубявам картината, но твърдя, че в основата на този вот се крие най-вече \"не\" – което нито е толкова необяснимо, нито е неочаквано. И това общо \"не\" има основополагащо и символно равнище, без което не можем да мислим случващото се в днешното българско общество. . \"Не\"-то е елемент на общия бунт, на нежеланието да се превърнеш в заложник на срещуположен социален модел, то е елемент на оспорване на статуквото и в същото време на удържането му в сегашното положение. Без това \"не\" преходът би бил невъзможен, но пък оттук насетне \"не\"-то блокира поемането в която и да е посока. Растежът на икономиката и подобренията в социалната сфера едва ли биха могли да променят \"не\"-нагласата. Властта в България е съвсем виртуална (каквато и да е фасадата ѝ – повече или по-малко просташка). Ключовият проблем е, че доверието между хората е на своя минимум. И всеки следващ (ненадеен) социален проблем е в състояние да разрази бурята на натрупалото се \"не\".", "date": "2018.09.07", "title": "Пукнатини и разломи"}
{"url": "https://www.dnevnik.bg/biznes/2018/09/07/3307312_proizvoditelnostta_na_truda_raste_s_3_za_trimesechie/", "text": "По предварителни данни производителността на труда през второто тримесечие на един зает се увеличава с 3% в сравнение със същото тримесечие на предходната година, сочат данните на Националния статистически институт.  Заетите в икономиката са 3.625 млн., а общият брой отработени часове е 1.5 млрд. Структурата на заетостта по икономически сектори спрямо година по-рано показва увеличение на относителния дял на индустриалния сектор и сектора на услугите. На един зает се падат 7 147.50 лв. от текущия обем на брутния вътрешен продукт, като всеки зает създава средно 17.1 лв. БВП за един отработен час.  Брутната добавена стойност средно на един зает през второто тримесечие се увеличава реално с 1%, докато тази за един отработен час се увеличава реално с 0.8% за същия период. По предварителни данни за второто тримесечие равнището на производителността на труда в индустриалния сектор е 7 219.7 лв. брутна добавена стойност (БДС) средно на един зает и 16.80 лв. за един отработен час. В сектора на услугите всеки зает произвежда средно 6328.2 лв. БДС, като за един отработен час се създават средно 15.2 лв. от текущия обем на показателя. Най-ниска е производителността на труда в аграрния сектор - 1 095.2 лв. БДС на един зает и 2.70 лв. за един отработен човекочас.", "date": "2018.09.07", "title": "Производителността на труда расте с 3% за тримесечие"}
{"url": "https://www.dnevnik.bg/kultura/2018/09/07/3307325_aleia_na_knigata_shte_bude_otkrita_v_sofiia_na_11-i/", "text": "Алея на книгата\" ще бъде открита в София на 11-и септември. Над 60 издателства ще се включат в тазгодишното шесто издание на литературното събитие, което ще продължи до 16-и септември. То ще се проведе на на бул. \"Витоша\", от пресечката с бул. \"Патриарх Евтимий\" до ул. \"Узунджовска\", съобщават организаторите. Всеки ден между 10:00 до 20:00 ч. е предвидена културна програма, премиери на книги, срещи с поети, писатели и преводачи, игри и работилници за деца. Официалното начало ще бъде дадено в обособен \"Литературен кът\" (до паметника на Алеко Константинов) с участието на джаз формация \"София\". В сряда, 12-и септември, от 18:00 ч. е предвидено литературно четене в памет на българския поет Евтим Евтимов и официално награждаване на лауреатите на Националния конкурс за любовна лирика \"Горчиво вино\" – 2018. Част от гостите в културната програма тази година са Атанас (Наско) Атанасов, Галина Вълчева, Георги Господинов, Димитър Тонин, Елисавета Логинова, Елица Виденова, Нели Нановска, Палми Ранчев, Петя Александрова, Светлозар Жеков, Татяна Костова, а също чешкият писател Мартин Райнер и др.", "date": "2018.09.07", "title": "\"Алея на книгата\" ще бъде открита в София на 11-и септември"}
{"url": "https://www.dnevnik.bg/sport/2018/09/07/3307317_neimar_beshe_obiaven_za_postoianen_kapitan_na_braziliia/", "text": "Нападателят на  ПСЖ  Неймар е новият капитан на Бразилия, обяви селекционерът на петкратните световни шампиони Тите. Това се случи преди контролната среща на отбора със САЩ в Ню Джърси. Неймар ще бъде постоянен капитан, след като на  световното първенство  Тите даваше лентата на различен футболист за всеки мач. На турнира в Русия капитанската лента носеха Тиаго Силва, Жоао Миранда и Марсело. \"Вече няма да има ротации, Неймар ще бъде нашият капитан за постоянно\", каза Тите преди срещата със САЩ. Откакто Тите застана начело, 17 различни футболисти носеха лентата на отбора.  Неймар  беше постоянен капитан и преди, но след олимпийските игри в Рио де Жанейро, когато Бразилия спечели златните медали, той се отказа от тази отговорност. Нападателят беше подложен на много критики в последните години. След световното първенство темата отново беше актуална, като някои обвиниха Неймар в театрални падания и симулации. \"Приех отново лентата, защото мисля, че научих много неща и тази отговорност ще бъде добре за мен. Убеден съм, че никой не е изживял това, на което бях подложен аз след световното първенство\", каза Неймар на пресконференция. Той обясни, че е критикуван умишлено и много пъти това е неоснователно. \"Аз съм футболист, който взима топката 11 пъти и от тях десет тръгвам право срещу противника. И всеки от тях не е склонен да ме остави да премина, без да ме ритне. Аз не мога да им кажа: \"Извинявай, пусни ме да вкарам\", но бях доста ритан и блъскан на световното\", добави 26-годишният футболист. Нападателят вкара два гола на световните финали, но представянето му предизвика много критики. Неймар се завърна за турнира след претърпяна контузия през февруари. Въпреки това той не помогна на петкратните световни шампиони, които  отпаднаха на четвъртфинал от Белгия след загуба с 1:2 . \"Отговорността ми е голяма не само заради капитанската лента, но и защото, ако не играя добре, отново ще съм в устата на хората\".", "date": "2018.09.07", "title": "Неймар беше обявен за постоянен капитан на Бразилия"}
{"url": "https://www.dnevnik.bg/detski_dnevnik/2018/09/07/3307338_otborut_po_informatika_se_pribira_s_chetiri_medala_ot/", "text": "Всеки от четиримата в националния отбор на България се завръща с медал от Международната олимпиада по информатика за ученици, съобщиха от Сдружението на олимпийските отбори по природни науки (СООПН). От 1 до 8 септември град Цукуба в Япония е домакин на 30-ата Международна олимпиада по информатика. Най-престижното състезание в областта, създадено от България през 1989 г. в Правец, днес предизвиква най-добрите информатици в гимназиална възраст от 87 държави от целия свят. Тази година отборът беше представен от: Александър Кръстев, 11 клас, МГ Варна – златен медал Виктор Терзиев, 12 клас, СМГ, София – бронзов медал Радослав Димитров, 11 клас, МГ Пловдив – бронзов медал Мартин Копчев, 8 клас, ПМГ Габрово – бронзов медал Ръководители на олимпийския отбор по информатика са гл. ас. Емил Келеведжиев и Антон Шиков (Школа \"Шикови\" Ямбол).", "date": "2018.09.07", "title": "Отборът по информатика се прибира с четири медала от олимпиадата в Япония"}
{"url": "https://www.dnevnik.bg/bulgaria/2018/09/07/3307339_veriga_ot_20_legalni_firmi_otgovariala_za_danuchnite/", "text": "Общо 20 са дружествата с легална дейност, участвали в данъчните престъпления по  случая \"Винпром Карнобат\" , които прокуратурата разследва. Всички фирми са свързани помежду си. Това обясни на брифинг временният ръководител на Специализираната прокуратура Даниела Начева. Тя добави, че разбитата фабрика за нелегални цигари е работила повече от година, като парите от нея били изпирани именно чрез тези 20 фирми.  До момента са повдигнати обвинения на осем души,  трима от които все още се издирват. На трима е поискана мярка \"задържане под стража\", като сред тях е и собственикът на \"Винпром Карнобат\" Миню Стайков. Неговият син – Стайко, е сред издирваните с повдигнати обвинения. \"Установихме, че лицата по един или друг начин са свързани с търговски дружества в качеството им на управители или служители. Тези дружества са верига от свързани фирми, която е контролирана от едно от лицата\", уточни Начева. \"Нашата цел е да разберем кой е финансирал дейността на фабриката за цигари. Към момента все още не знаем кой точно е ръководител на организираната престъпна група. Разследваме данни и за друга фабрика за спиртни напитки, но чакаме да приключи проверката на отговорните институции\", заяви наблюдаващият прокурор Ангел Кънев. Разследването на спецпрокуратурата е установило още, че цигарите от фабриката в Карнобат са продавани както в България, така и в други държави от Европейския съюз. Назначени са експертизи, за да се установи качеството на тютюна в цигарите. \"Не е сигурно дали тези цигари не са доста по-вредни от въведения стандарт\", добави Кънев. Той каза още, че се правят 40 данъчни ревизии на различни дружества, които трябва да дадат пълна картина на извършените престъпления. 38 адреса вече са били претърсени. \"Интересното е, че са открити печати на кухи фирми и дори на една банка, която оперира на територията на страната. Той беше намерен в къщата на счетоводителя на една от фирмите. Забележете, че този човек е със средно образование и сам е заявил, че не е експерт и нищо не разбира от счетоводство\", обясни Кънев.", "date": "2018.09.07", "title": "Верига от 20 легални фирми отговаряла за данъчните престъпления по случая \"Винпром Карнобат\""}
{"url": "https://www.dnevnik.bg/sviat/2018/09/07/3307340_neizpolzvanite_avtomobili_sushto_triabva_da_imat/", "text": "Автомобили, които не са формално спрени от движение и могат да бъдат шофирани, трябва да имат застраховка \" Гражданска отговорност \". Правилото важи, дори ако собственикът на колата, който няма намерение да я шофира, я е паркирал в частен имот. Това реши Европейският съд в Люксембург по дело, заведено от Гаранционния фонд на Португалия срещу собственичка на катастрофирал автомобил. Казусът е на жена на име Алина Антониа Жулиана, която заради здравословни проблеми не шофирала колата и я държала в двора на къщата си, без да мине процедурата за спиране на превозното средство от движение. През 2006 г. синът ѝ взел колата без нейно знание и разрешение и катастрофирал, убивайки себе си и двама други души.  Гаранционният фонд  на държавата изплаща компенсация в размер на 437 хил. евро на засегнатите лица, които после иска Жулиана да възстанови заради липсата на застраховка \" Гражданска отговорност\" . Жената настоява, че не носи отговорност, и случаят стига до Люксембург. Според магистратите обаче, щом колата е регистрирана и може да бъде шофирана, тя трябва да има застраховка независимо от намеренията на собственика ѝ да не я използва.", "date": "2018.09.07", "title": "Неизползваните автомобили също трябва да имат \"Гражданска отговорност\", реши съд"}
{"url": "https://www.dnevnik.bg/photos/2018/09/07/3307342_snimka_na_denia_koia_e_nai-visokata_sgrada_v_severna/", "text": "Пейзаж от Пхенян, на който се вижда най-високата сграда в Северна Корея, 105-етажният хотел Ryugyong.", "date": "2018.09.07", "title": "Снимка на деня: Коя е най-високата сграда в Северна Корея"}
{"url": "https://www.dnevnik.bg/bulgaria/2018/09/07/3307551_dvijenieto_v_remontiraniia_uchastuk_krai_svoge_shte/", "text": "Днес в 20 ч. ще бъде възстановено движението за всички превозни средства по преасфалтирания участък от пътя Своге - София, където преди седмица стана катастрофа със 17 жертви, съобщи агенция \"Пътна инфраструктура\". За да не се затруднява трафикът днес движението се пуска без пътна маркировка и шофьорите трябва да карат внимателно. Утре отсечката ще бъде маркирана с шумяща маркировка с цел повишаване безопасността на движение. При полагането й превозните средства няма да се спират, но трябва да се кара със съобразена скорост и да се спазват указанията на \"Пътна полиция\". Днес е подменен износващият асфалтов пласт в отсечката от водостока - преди пътния инцидент, до моста над река Лесковдолска. Направените анализи показват, че основният асфалтов пласт - биндер, е изпълнен съгласно изискванията и вложените в него материали отговарят на утвърдените технически норми. Материалите и рецептурата, които сега са използвани в полагания асфалт, са одобрени от Института по пътища и мостове. Коефициентът на полируемост е по-висок от одобрените от инженера на проекта при основния ремонт на участъка. През следващата седмица започва одит по пътната безопасност и преглед на цялостното състояние на близо 82-километров участък на второкласния път през Искърското дефиле от лицензирани външни одитори по пътна безопасност. Въз основа на техните заключения ще бъдат взети решения какви допълнителни ремонтни дейности трябва да се предприемат, включително какви допълнителни ограничителни системи и знаци да се поставят. поред Правилника за прилагане на Закона за пътищата - чл. 48, т. 1, \"б\", в урбанизираните територии за населените места до 100 000 души, каквато е и община Своге, агенция \"Пътна инфраструктура\" отговаря за поддържането на платното за движение - т. е. от бордюр до бордюр. Отговорност на конкретната община са тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища в границите на населените места, напомня пътната агенция.", "date": "2018.09.07", "title": "Движението в ремонтирания участък край Своге ще бъде пуснато днес, но без маркировка"}
{"url": "https://www.dnevnik.bg/ot_vas/novini_ot_vas/2018/09/07/3307495_selata_v_trunskiia_krai_-_vse_oshte_jivi/", "text": "Селата около високопланинската котловина Знеполе - изключително красив район в Западна България, но и много беден. За такива места хората казват: \"За тях времето е спряло\".", "date": "2018.09.07", "title": "Селата в Трънския край - все още живи"}
{"url": "https://www.dnevnik.bg/sviat/2018/09/07/3307554_tihata_suprotiva_v_beliia_dom_se_poiavi_na_stranicite/", "text": "Нестабилен и неинформиран президент, чиито служители прекарват времето си, опитвайки се да сдържат избухванията и да смекчат нелепите му решения – тази картина на  Доналд Тръмп в Белия дом  заля медиите в последните дни с излизането на откъси от книгата на авторитетния  Боб Удуърд , а сега бе потвърдена още веднъж, след като в. \"Ню Йорк таймс\" взе спорното решение да позволи на анонимен член на администрацията да напише редакторска статия във вестника. Какво публикува \"Ню Йорк таймс\" \"Нека бъда ясен: ние не сме масовата \"съпротива\" на лявото. Искаме администрацията да успее и сме на мнение, че много от политиките ѝ вече са направили Америка по-безопасна и просперираща. Но вярваме, че дългът ни е първо към държавата, а действията на президента продължават да застрашават здравето на републиката ни\". \"Коренът на проблема е аморалността на президента. Всеки, работил с него, знае, че той не се придържа към никакви видими принципи, когато взима решенията си.\" \"Има светли моменти, които почти безспирното негативно отразяване на тази администрация не улавя: ефективната дерегулация, историческата данъчна реформа, по-силна армия и други. Но тези успехи съществуват въпреки, а не заради, стила на ръководство на президента, който е прибързан, противоречив, дребнав и неефективен.\" \"Срещите с него излизат извън темата, той избухва в повтарящи се монолози и импулсивността му води до недообмислени, базирани на недостатъчна информация и безразсъдни решения, които после трябва да бъдат оттегляни.\" Служителят дава за пример външната политика: Тръмп харесва автократи и диктатори и не оценя връзките на САЩ с старите ѝ съюзници. Но останалата част от администрацията действа в друга посока – например с прогонването на десетки дипломати в отговор на отравянето на двойния агент Сергей Скрипал във Великобритания. Въпреки оплакванията на Тръмп по темата, които са продължили със седмици, дипломатите бяха изгонени и нови санкции – наложени. \"Това не е т.нар. \"дълбока държава\". Това е стабилната държава\", пише анонимният. Реакциите Не без ирония \"Вашингтон пост\" - един от силно критичните спрямо Тръмп вестници в САЩ - пише как един след друг най-висшите представители на президентската администрация (сред тях вицепрезидентът Майк Пенс, държавният секретар Майк Помпейо и министърът на отбраната Джим Матис) трескаво са побързали да се разграничат от анонимката в \"Ню Йорк таймс\" и да заявят, че те не са нейните автори. Яростният отпор на администрацията акцентира върху желанието на автора на статията да не назове името си и върху решението на \"Ню Йорк таймс\" да я публикува без автор, но хората от екипа на Тръмп, отричайки авторство, практически не отричат съдържанието ѝ, отбелязва \"Вашингтон пост\". Разкритията тази седмица (вестникът визира и излязлата книга на Боб Удуърд за задкулисието и страха, витаещ в Белия дом при Тръмп) за \"съпротивата\" сред висши правителствени служители, действащи като бариери срещу Тръмп, като го манипулират или игнорират нарежданията му, говори за наличие на \"администрация в сянка\". Всекидневникът припомня въпроса \"Кой взима решенията в Белия дом?\", зададен на висок глас от репортер по адрес на президента преди няколко дни, и добавя, че Тръмп не е отговорил. Всичко това разкрива усилията на най-високо равнище в правителството да бъдат обуздавани импулсите на Тръмп и, в най-екстремните случаи, да не се изпълняват и дори да се саботират неговите заповеди. Следващите едно след друго разкрития показват онова, което отдавна вече е очевидно в президентството на Тръмп - че много служители на администрацията са разтревожени от прищевките на един държавен глава, когото те смятат за безпринципен търгаш, и се мъчат да обуздават импулсите и инстинктите му по редица въпроси, включително националната сигурност, търговията и имиграцията, пише \"Вашингтон пост\". Трескавите отрицания на авторството сред висшия ешелон на властта през последните часове след публикацията звучат като декларации за вярност пред публика от един-единствен човек - обладания от грижа за медийния си имидж президент, очевидно доволен от техните верноподанически слова, докладвани му от помощниците, отбелязва вестникът. Телевизия Си Ен Ен - една от най-яростно критикуваните от Тръмп медии, излъчи изявление на сенаторката Елизабет Уорън, смятана за един от вероятните кандидати на демократите за президентските избори през 2020 година. Тя казва, че безпрецедентните разкрития на анонимен служител от президентския екип показват, че е време да се използват дадените от конституцията лостове за отстраняването на Тръмп от длъжност. \"Ако висши служители на администрацията смятат, че президентът на Съединените щати не може да се справя с работата си, то те трябва да задействат 25-ата поправка на Конституцията, която предвижда процедура, която те трябва да следват, и това е тяхно задължение\", което е време те да изпълнят, посочва сенаторката. Електронният вестник \"Аксиос\" пише за параноичната атмосфера в Белия дом, при която Тръмп гледа с подозрение на голяма част от правителствения екип, с който работи, включително и на някои от най-висшите си политически назначения и на някои лично подбрани хора от най-близкото му обкръжение. \"Има защо да е така подозрителен. В часовете след публикацията на \"Ню Йорк таймс\" , в която висш служител от администрацията на Тръмп казва, че е част от съпротивата вътре в (Белия дом), двама висши служители от администрацията се обадиха в \"Аксиос\" и казаха, че авторът сякаш е откраднал думите от устите им\", пише електронното издание. Кой? Часове след появата на есето на сайта на вестника мистерията около идентичността на автора му започна да съперничи с търсенето на информатора с прякор \"Дълбокото гърло\" по време на скандала Уотъргейт (през 70-те години). Много членове на администрацията на Тръмп направиха изявления, които реално казваха \"не съм аз\". Единствената индикация на в. \"Ню Йорк таймс\" е определянето на автора като \"високопоставен представител на администрацията\". Джеймс Дао, редактор на страницата с лични мнения заяви във всекидневен подкаст на вестника, че се е свързал с автора чрез посредник, но е проучил биографията му и е разговарял с него, за да се убеди в самоличността му. Колко е голям броят на \"високопоставените представители на администрацията\" във Вашингтон е въпрос на интерпретация - терминът се използва в широк смисъл във връзка с Белия дом. Според Паул Лайт, преподавател от Нюйоркския университет и експерт по федералната бюрокрация, около 50 души може да са имали основания за написването на тази статия. Това вероятно би бил човек, заемащ политическа позиция, на която е назначен от самият Тръмп. Дженифър Палмиери, бивша директорка на комуникациите в предизборния щаб на Хилари Клинтън, заяви в Туитър, че като се основава на опита си с в. \"Ню Йорк таймс\", \"този човек може лесно да се окаже някой, за когото повечето от нас никога не са чували и по-нископоставен, отколкото бихте очаквали\". Ако това се окаже вярно, то може да стане проблем за вестника, без да е негова вина, отбелязва Катлийн Хол Джеймисън, преподавател по комуникации в Университета на Пенсилвания. Тя подчерта, че статията привлече толкова много внимание, че предизвика очаквания авторът й да е влиятелна личност. Ако авторът не е сред 20-те най-високопоставени членове на администрацията, в. \"Ню Йорк таймс\" ще загуби много, смята Том Бетаг, преподавател по журналистика в университета на Мериленд. Би изглеждало, че вестникът просто се опитва да вдигне шум, съгласен е и Чък Тод, водещ на предаването \"Среща с пресата\" по Ен Би Си. Рът Маркъс, заместник редактор на страницата с редакционната статия на в. \"Вашингтон пост\", заяви по Ем Ес Ен Би Си, че ако авторът се беше обърнал към нейния вестник, е щял да предизвика сериозни дискусии. Досега в. \"Вашингтон пост\" не е публикувал анонимни мнения. \"Когато дадете на някого анонимност, залагате доверието към самите себе си\", подчерта тя. Медиите имат различни стандарти за използване на информация от неназовани източници. Често те опитват да намекнат защо източникът е в позиция, при която може да знае нещо важно - например с думите \"високопоставен представител на администрацията\" - както и защо е била предоставена анонимност. В този случай вестникът сметна, че работата на източника му би била изложена на риск и не е била изключена дори заплаха от физическо насилие, казва редактор Дао.", "date": "2018.09.07", "title": "\"Тихата съпротива\" в Белия дом се появи на страниците на \"Ню Йорк таймс\""}
{"url": "https://www.dnevnik.bg/sviat/2018/09/07/3307561_turciia_osudi_na_4_godini_zatvor_bivshiia_lider_na/", "text": "Турски съд прати за 4 години в затвора бившия лидер на прокюрдската опозиционна партия по обвинения в тероризъм, съобщи телевизия Си Ен Ен Тюрк, цитирана от агенция \"Ройтерс\". Селяхатин Демирташ  от Народната демократична партия е в затвора от почти две години, докато срещу него текат дела. Очакват го общо 142 години затвор, ако бъде признат за виновен по всички тях. Настоящата присъда е от 4 години и 8 месеца за  \"терористична пропаганда\"  в реч през 2013 г., по времето, по което правителството преговаряше с кюрдските терористични групировки за примирие. Според президента Реджеп Ердоган партията е свързана с групировката Кюрдска работническа партия (ПКК); Демирташ и останалите ѝ лидери отричат. Сега тя е втората най-голяма опозиционна партия в 600-членния парламент.", "date": "2018.09.07", "title": "Турция осъди на 4 години затвор бившия лидер на прокюрдската партия"}
{"url": "https://www.dnevnik.bg/sport/2018/09/07/3307564_bask_specheli_13-iia_etap_ot_vueltata/", "text": "Оскар Родригес от състава на \"Еускади\" спечели 13-ия етап от Обиколката на Испания – 174.8 км между Кандас Кареньо до изкачването Ла Камперона. Баскът завърши с време 4:17.05 часа и средна скорост 40.8 км/ч. Победата е първа за 23-годишния Родригес в професионалната му кариера още в дебюта му в триседмична обиколка. Баскът донесе седми успех за годината на про-континенталния отбор. На последното изкачване от първа категория Ла Камперона, което беше много стръмно, Родригес се справи с Рафал Майка и Дилан Тьонс, които застигна в последния километър. Тримата бяха част от оригиналното откъсване през деня, което наброяваше 32 състезатели. Авансът на групата за момент беше над 10 минути, но в крайна сметка фаворитите за крайната победа пристигнаха на 2.32 минути. \"Невероятно е, че спечелих. През целия етап от отбора ме подкрепяха, от сервизната кола постоянно ми казваха, че ще успея и ето, че се справих\", каза след етапа Родригес. Завършилият на второ място Майка пък обясни, че баскът е бил прекалено силен. Битката беше ожесточена и между фаворитите за крайната победа. От тях най-добре се справи Найро Кинтана, като победителят от 2016 г. пристигна на 2.32 минути след Родригес. Шест секунди след колумбиеца завърши Саймън Йейтс. Малко повече време загубиха Тибо Пино, Алехандро Валверде, Мигел Анхел Лопес, Вилко Келдерман и Ригоберто Уран. Затруднения пък имаха Йон Исагире и Емануел Бухман. Мигел Анхел Лопес се движеше с фаворитите, но около 1.5 километра преди финала трябваше да спре за малко, но се качи обратно на велосипеда и навакса време. Лидер в обиколката продължава да бъде Хесус Ерада (\"Кофидис\"), който облече червеното трико след 12-ия етап. Двукратният испански шампион влезе с аванс от 3.22 минути, но на финалното изкачване не успя да бъде с най-добрите. След 13-ия етап Ерада води с 1.42 пред Йейтс, а на 1.50 е Кинтана. Между второто и десетото място разликите обаче са само 1.05 минути. След Кинтана са Валверде (+1.54), Лопес (+2.23), Уран (+2.33), Исагире (+2.35), Тони Галопен (+2.40), Краусвайк (+2.44) и Бухман (+2.47). В събота предстои 14-ият етап, който е с дължина 171 км между Систиерна и Лес Праерес Нава. Той включва пет категоризирани височини, а финалното изкачване е дълго само 4 км със среден наклон 12.5%.", "date": "2018.09.07", "title": "Баск спечели 13-ия етап от Вуелтата"}
{"url": "https://www.dnevnik.bg/sviat/2018/09/07/3307568_putin_rohani_i_erdogan_ne_se_razbraha_za_primirie_v/", "text": "Тристранната среща за съдбата на сирийската провинция Идлиб приключи без споразумение, след като Русия и Иран отхвърлиха предложението на Турция за прекратяване на огъня в провинцията, предаде БТА. Турският президент Реджеп Ердоган предложи прекратяване на огъня в Идлиб, но руският му колега Владимир Путин и иранският му колега Хасан Рохани отхвърлиха тази възможност. Сирийското правителство е решено да си върне Идлиб със сила, а Анкара се опитва да предотврати евентуално клане в провинцията, посочва ДПА. Иранският президент Хасан Рохани подчерта, че ще преговаря единствено с правителството на президента Башар ал Асад. Срещата между Путин, Ердоган и Рохани бе публична и предавана пряко по телевизията, като по този начин противоречията между тримата лидери проличаха пред всички наблюдаващи. \"Ако обявим прекратяване на огъня днес и тук, мисля, че това ще бъде една от най-сериозните стъпки на тази среща. Атака срещу Идлиб ще доведе до катастрофа, клане и много голяма хуманитарна трагедия. Прекратяването на огъня ще успокои цивилните. Мнението ми е, че подобно решение ще бъде победа за тази среща\", каза турският държавен глава. Според Путин подобно предложение означава, че Русия и съюзниците й - сирийската държава и Иран - ще трябва да преустановят военните си операции.  Руският президент отхвърли предложението на Ердоган за прекратяване на огъня. Той каза: \"Считаме, че е неприемливо, когато под претекст, че се цели защитата на цивилното население, се иска изтеглянето на терористи, за да не бъдат подложени на атаки, както и причиняването на вреди на сирийските правителствени сили\". Съвместната декларация на лидерите на Русия, Турция и Иран гласи, че определените за терористични организации не са включени в опитите за договаряне на прекратяване на огъня. \"Законното правителство на Сирия има правото и трябва в крайна сметка да установи контрол над цялата територия на държавата\", каза Путин и така намекна, че е възможна незабавна атака срещу Идлиб. Сирийското правителство и съюзниците му са струпали войски в близост до Идлиб, готвейки се за последно нападение. Провинция Идлиб е стратегически важна за сирийското правителство, тъй като граничи с провинция Латакия, която е основният бастион на Асад и мястото, където се намира най-голямата руска военновъздушна база в Сирия, отбелязва ДПА.", "date": "2018.09.07", "title": "Путин, Рохани и Ердоган не се разбраха за примирие в Идлиб"}
{"url": "https://www.dnevnik.bg/sport/2018/09/07/3307569_formula_1_shteshe_da_e_zabranena_ako_ne_biahme/", "text": "Президентът на Международната автомобилна федерация (ФИА) Жан Тод отчете напредъка на работата по сигурността във Формула 1 и моторните спортове. Според 72-годишния французин промените през годините са били наложителни за здравето на пилотите, като в противен случай надпреварите са рискували да бъдат забранени. Темата за сигурността на пилотите беше повдигната след тежките катастрофи при последните два старта във Формула 1. На \"Спа\"  \"ореолът\" спаси Шарл Леклер  от връхлитащия болид на Фернандо Алонсо, а преди седмица  Маркус Ериксон се отърва невредим, след като изгуби контрол на финалната права на \"Монца\"  със скорост над 250 км/ч на тренировка.  \"Няколко десетилетия по-рано след подобни катастрофи пилотите нямаше да бъдат между живите. Би било огромна болка, защото това, което беше приемливо преди 40 години, сега нямаше да бъде прието. Вероятно това щеше да означава, че моторните състезания щяха да са забранени\". \"Ако видите катастрофата на Алонсо през 2016 г. и тази на Ериксон миналия петък, трябва да прекарате известно време, за да осъзнаете каква удивителна работа е свършена и какъв огромен напредък е постигнат\", каза Тод пред motorsport.com. Според президента на ФИА въвеждането на \"ореола\" е най-доброто нещо, което се е случвало във Формула 1. Системата за сигурност беше въведена от началото на сезона, макар да не срещна общо одобрение.", "date": "2018.09.07", "title": "Формула 1 щеше да е забранена, ако нямаше подобрения по сигурността, смята Жан Тод"}
{"url": "https://www.dnevnik.bg/biznes/2018/09/07/3307579_proizvoditeliat_na_barbi_se_nasochva_kum/", "text": "Производителят на известната кукла Барби (Barbie) \"Мател\" (Mattel) обяви, че се насочва към производството на филми, съобщи \"Франс прес\". Така, създавайки ново подразделение, компанията се надява да се върне пак на върха след спада в продажбите през последните няколко години. Новото подразделение ще бъде ръководено от Роби Бренър, продуцент на филма \"Клубът на купувачите от Далас\", който донесе наградата Оскар за най-добър актьор на американеца Матю Макконъхи. Целта на това звено ще бъде да прави филми, които са вдъхновени от емблематичните и световно признати марки на компанията, обясни \"Мател\" в съобщение. Освен Барби, Мател произвежда миниатюрните колички Хот уилс (Hot Wheels), играчките зa деца Фишър-прайс (Fisher-Price) и куклите Америкън гърл (American girl). Новият изпълнителен директор на Мател от края на април, Ивон Крайц, е амбициран да намери нови източници на приходи, като превърне компанията в производител на холивудски \"блокбъстъри\" чрез използване на лицензи. Според Крайц, Мател би могла да удвои приходите си от прожекциите на филмите в киносалоните и от авторските и лицензионни възнаграждения, които компанията ще си осигури чрез портфолиото си от емблематични марки. От няколко години Мател отчита сериозен спад в продажбите, тъй като страда от доминацията на видео- и електронните игри. Пазарната й капитализация е намаляла до 5.25 милиарда долара спрямо 12.82 милиарда долара на друга американска компания от сектора - Хасбро (Hasbro), като двете са с почти еднакви приходи. Освен да се занимава с кино, Крайц иска да съкрати разходите: в края на юли \"Мател\" обяви съкращаването на 2200 работни места и продажбата на заводи в Мексико. През второто тримесечие на годината американската компания увеличи загубите си, като отчете дефицит от 240,9 милиарда долара при оборот от 840.7 милиона долара, което е спад от 13.7% за година. /БТА", "date": "2018.09.07", "title": "Производителят на \"Барби\" се насочва към киноиндустрията"}
{"url": "https://www.dnevnik.bg/evropa/2018/09/07/3307588_glavniiat_pregovariasht_na_es_za_brekzit_othvurli/", "text": "Главният преговарящ на Европейския съюз за Брекзит Мишел Барние заяви, че ключови точки от британския план за търговските отношения между ЕС и Великобритания след нейното излизане от блока не са \"приемливи\", предаде \"Франс прес\". Според Барние ЕС няма да приеме предложението на Лондон за създаването на зона за свободна търговия на промишлени продукти и за това Великобритания да може да събира мита за предназначени за ЕС продукти, влезли на нейна територия. Това \"ще постави под въпрос интегритета на общия ни пазар и не подлежи на обсъждане\", посочи Барние пред членовете на комисията за Брекзит на Камарата на общините. Това е поредният удар срещу \"плана от Чекърс\", чийто привърженик е премиерът Тереза Мей и който предвижда запазване на близки търговски отношения с ЕС след Брекзит. Планът, договорен по-рано през лятото на изнесено правителствено заседание в резиденцията Чекърс, се сблъсква с неодобрение както на някои привърженици на Брекзит, така също и на част от противниците на излизането на Великобритания от ЕС. И Лондон, и Брюксел не желаят повторното въвеждане на граничния контрол заради опасения, че така ще бъде застрашен крехкият мир в Северна Ирландия. Но те имат различна визия за това как да бъде избегнато възстановяването на границите между Ирландия и Северна Ирландия след Брекзит. ЕС предложи Северна Ирландия да остане част от митническия съюз и общия пазар след Брекзит, но правителството на Мей се противопостави на тази идея с аргумента, че така ще бъде застрашена териториалната цялост на Великобритания. Мишел Барние предупреди, че ако не бъде договорен специален режим за Северна Ирландия, няма да има споразумение, отбелязва \"Франс прес.\" /БТА", "date": "2018.09.07", "title": "Главният преговарящ на ЕС за Брекзит отхвърли ключови точки от британския план"}
{"url": "https://www.dnevnik.bg/sport/2018/09/07/3307587_mladejkiiat_nacionalen_otbor_zagubi_ot_franciia_v/", "text": "Младежкият национален отбор по футбол усложни задачата си да стигне до плейоф за участие на европейското първенство до 21 години, след като допусна загуба от Франция като домакин. Футболистите на Антони Здравков отстъпиха с 0:1 в Стара Загора на \"Трейс арена\", срещу \"петлите\". Единственият гол вкара Муса Дембеле, който преди по-малко от месец беше продаден от \"Селтик\" на \"Лион\" за 22 милиона евро. Попадението падна в 57-ата минута след грешка на Петко Христов и Мартин Костадинов. Двамата не реагираха при центриране на Диало, Дембеле остана сам и от много малък ъгъл успя да се разпише с глава. През втората част България пропусна няколко много добри шанса, но не успя да се разпише. Най-чистото положение се откри пред Георги Йомов, който обаче не успя да засече топката в 77-ата минута. България има осем точки от шест изиграни мача (две победи, две равенства и две загуби). Играчите на Антони Здравков са четвърти. Първото място заема Франция с 21 точки, следван от Словения с 11, като и двата тима имат по седем срещи. Трети е Казахстан с осем мача и десет точки. До края на квалификациите България има три гостувания – на Черна гора (11 септември), Словения (12 октомври) и Люксембург (16 октомври). Първият се класира за финалния турнир, а четирите тима с най-добри показатели сред вторите отиват на плейофите.", "date": "2018.09.07", "title": "Младежкият национален отбор загуби от Франция в европейска квалификация"}
{"url": "https://www.dnevnik.bg/photos/2018/09/07/3307547_fotogaleriia_svetovnite_snimki_na_denia_-_7_septemvri/", "text": "Хеликоптер изсипва вода върху горски пожар в Калифорния, САЩ.", "date": "2018.09.07", "title": "Фотогалерия: Световните снимки на деня - 7 септември"}
{"url": "https://www.dnevnik.bg/sviat/2018/09/07/3307590_boris_djonsun_se_razvejda/", "text": "Бившият британски министър на външните работи Борис Джонсън се развежда, съобщи Би Би Си. В съвместно изявление съпрузите Борис Джонсън и Марина Уилър обявиха, че се разделят след 25 г. брак, но ще продължат да полагат съвместно грижи за своите четири деца. Двамата казват, че решението е \"от взаимен интерес\" и други коментари няма да последват. Това е втори брак за Джонсън. Новината идва след като някои таблоиди писаха, че политикът изневерява на съпругата си. Джонсън беше кмет на Лондон между 2008 и 2016 г. В кабинета на Тереза Мей той пое поста външен министър, но през юли се оттегли заради разногласия по Брекзит.", "date": "2018.09.07", "title": "Борис Джонсън се развежда"}
{"url": "https://www.dnevnik.bg/bulgaria/2018/09/07/3307596_deputatite_se_zahvashtat_s_prezidentskoto_veto_vurhu/", "text": "Президентското вето върху промените в Административнопроцесуалния кодекс (АПК) влиза в дневния ред на Народното събрание идната седмица. Това се вижда от публикувания на сайта на парламента дневен ред на Комисията по правни въпроси, където точката е поставена на първо място сред общо пет за заседанието във вторник. Мащабните промени  в административното правосъдие бяха окончателно приети от парламента в последната седмица преди лятната ваканция, а незабавно след това президентът Румен Радев наложи вето на част от текстовете. За налагане на вето го призоваха  над 50 правозащитни,бизнес и екологични организации,  според които измененията ограничават и нарушават фундаментални правата на гражданите и демокрацията. Срещу някои от тези промени се обяви и пленумът на Върховния административен съд (ВАС). Оспорените от държавния глава разпоредби са 16. Той не е съгласен с новите правила за подсъдност, закритите съдебни заседания, драстично увеличените такси в касационното производство и премахването на касационната инстанция в редица специални закони. Адвокат Александър Кашъмов от програма \"Достъп до информация\"  коментира в блога й , че нежеланието на депутатите да дебатират по оспорените текстове е очевидно, след като точката е една от общо пет в дневния ред. Драстичното повишаване на таксите за касационно обжалване, въвеждането на закрити съдебни заседания без участие на страните, премахването на втората съдебна инстанция по много дела са част от спорните текстове, изброява адв. Кашъмов. \"Ако не всички, то поне повечето гафове и корупционни скандали на управлението през 2017-2018 г. бледнеят пред прокарването на промените в АПК. Те са шамар за гражданите, дребния и средния бизнес, върховенството на закона и малкото защита на правата, която за три десетилетия нашето общество успя да постигне\" , предупреждава правозащитникът.", "date": "2018.09.07", "title": "Депутатите се захващат с президентското вето върху Административнопроцесуалния кодекс"}
