{"url": "http://www.dnevnik.bg/sport/2017/09/24/3047492_nov_obrat_donese_pobedata_na_ludogorec_nad_septemvri_v/", "text": "\"Лудогорец\" запази дистанцията от една точка от лидера ЦСКА след победа с 4:1 като гост над \"Септември\" (София). Във  втори пореден мач шампионите изоставаха с 0:1  на почивката, но след различно представяне през втората част стигнаха до трите точки. Крис Гади откри за \"Септември\" в 44-ата минута след прекрасна солова акция, а през втроото полувреме точни за разградчани бяха Джоди Лукоки на два пъти, Натанаел и Вандерсон. Изненадващо Димитър Димитров – Херо заложи на всичко най-добро и въпреки, че след четири дни тимът му се изправя срещу \"Хофенхайм\" в мач от Лига Европа, той не даде почивка на нито една от звездите си. Преди почивката \"Лудогорец\" беше неузнаваем, като в действията на разградчани лиспваше всякаква организация. Футболистите в зелено тичаха в различни посоки, а защитниците редовно оголваха зоните си, сякаш подканяйки \"Септември\" да им вкара гол. Играйки си с огъня на няколко пъти \"Лудогорец\" се измъкна, но в 44-ата минута Крис Гади наказа поредната грешка. Французинът финтира Натанаел и Анисе, после преодоля и Козмин Моци и с техничен удар по тревата прати топката зад гърба на Ренан – 1:0. След почивката \"Лудогорец\" показа различно лице и беше много по-активен, като промяната се усети веднага. В 53-ата минута Клаудиу Кешеру се разписа, но неговото попадение беше отменено заради засада. Само 60 секунди по-късно шампионите все пак изравниха, като точен беше Натанаел. Левият краен защитник се оказа на отлична позиция в наказателното поле и с десния крак рализира от близка дистанция. Две минути след гола на Натанаел, Джоди Лукоки също се разписа и изведе шампионите напред. Двата бързи гола определено стъписаха домакините от \"Септември\", които започнаха да действат по-прибързано, дори припряно и доста често оголваха защитата си. Ролите на терена се смениха, но по-класния отбор на \"Лудогорец\" без проблем наказа неточностите на съперника си. В заключителните минути на мача разградчани вкараха още два гола, дело на Лукоки и Вандерсон, оформяйки крайното 1:4. \"Започнахме несериозно и лежерно. Имахме пробиви, но не намерихме вярното решение при последния пас. Трябваше да получим гол, за да се усетим, че не можем да продължаваме по този начин и да вдигнем оборотите\", обясни Димитър Димитров след мача. Според него футболистите сами са усетили, че може да се стигне до неприятна загуба и са променили коренно поведението си на терена. \"Тимът на \"Септември\" е много опасен в атака и мисля, че може да създава проблеми на останалите отбори. При нас бройката малко не достига и се усеща умора. Предстои ни период от 20 дни, в който трябва да играем седем мача\", добави Херо.", "date": "2017.09.24", "title": "Нов обрат донесе победата на \"Лудогорец\" над \"Септември\" в София"}
{"url": "http://www.dnevnik.bg/biznes/2017/09/24/3047410_stoian_mavrodiev_e_profesionalist_dokazal_svoite/", "text": "Определи кръгове не харесват Стоян Мавродиев, но това не значи, че не е професионалист. Той е доказал е своите качества в работата си в Комисията за финансов надзор, каза днес по Канал 3 министърът на икономиката Емил Караниколов. Изявлението му беше по повод  номинацията на Мавродиев за директор на държавната Българска банка за развитие (ББР) . Според Караниколов срещу Мавродиев няма обвинения, свързани с фалита за КТБ, а ако в досегашната си работа има нарушения, нямало да получи лиценз за директор от БНБ. Министърът уточни още, че бившият шеф на КФН няма да управлява ББР еднолично, а с екип. Няма значение от къде е инвеститорът, стига да е коректен Караниколов каза още, че в момента има голям интерес към изграждането на индустриални зони в страната, но сега стремежът на правителството бил да насочи инвеститорите към райони, където има безработица. Големият проблем обаче бил липсата на работна сила. Това била и причината да се поръча на Българска академия на науките да направи анализ за това в какви области ще са нужни специалисти в следващите до 15 година, за да се адаптира образованието към нуждите на бизнеса. В отговор на въпрос, министърът каза, че всички инвеститори са важни, стига да са коректни и няма значения от коя държава идват, като включително и тези от Русия са добре дошли. Караниколов посочи още, че ръст на икономиката от 4% в края на годината е постижим, тъй като до момента е 3.6 на сто. Попитан дали има \"скърцане\" в коалицията, заради проблеми между представителите на ГЕРБ и Обединени патриоти, министърът, който беше предложен от патриотите, обяви, че среща подкрепа от всички министри.", "date": "2017.09.24", "title": "Стоян Мавродиев е професионалист, доказал своите качества, обяви министърът на икономиката"}
{"url": "http://www.dnevnik.bg/sport/2017/09/24/3047365_fotogaleriia_mechtaniiat_otbor_federer_-_nadal/", "text": "Роджър Федерер и Рафаел Надал обединиха сили и излязоха в мач на двойки в демонстративния турнир \"Лейвър къп\" в чешката столица Прага. Двамата легендарни тенисисти за пръв път играха рамо до рамо като част от отбора на Европа срещу този на останалия свят. Федерер и Надал спечелиха с 6:4, 1:6, 10:5 срещу американците Сам Куери и Джак Сок.", "date": "2017.09.24", "title": "Фотогалерия: Мечтаният отбор Федерер - Надал спечели първия си мач"}
{"url": "http://www.dnevnik.bg/bulgaria/2017/09/24/3047416_raboteshtite_v_mvr_dulgo_sa_stradali_i_zatova/", "text": "Министърът на вътрешните работи Валентин Радев смята, че дългото време страдание на работещите в МВР и наслагването на проблеми, е причината сега да не може да се стигне до разбирателство между синдикати и ръководство. Пред Би Ти Ви той изрази увереност, че ще има мотивирани хора в системата, като мотивацията минава и през увеличаване на заплатите. \"Моето желание е това да е устойчиво\", допълни Радев. В отговор на въпрос той обяви, че няма нова организирана структура за отвличания по подобие на \"Наглите\". Радев уточни, че има създаден екип, който работи много усърдно по разкриването на похищението на Адриан Златков, като за хората в него е въпрос на чест да се справят. \"Кошмар за всеки министър е да има отвличане. Дано не се случи отново \", добави Радев. Министърът на вътрешните работи не се съгласи с мнението на президента, че има престъпления, но не и наказания. \"Стремим се да дадем качествена информация на прокуратурата, тя да даде на съда, защото ако няма наказание, хората си позволяват повече\", обобщи той. Радев обаче допълни, че не може цялата вина да е на МВР.", "date": "2017.09.24", "title": "Работещите в МВР дълго са страдали и затова разбирателството е трудно, обяви министър Радев"}
{"url": "http://www.dnevnik.bg/sviat/2017/09/24/3047419_shveicarcite_othvurliha_na_referendum_predlaganata_im/", "text": "Швейцарците отхвърлиха предложената от правителството пенсионна реформа, целяща да се вземат мерки предвид застаряването на населението, сочат частични официални резултати от днешния референдум, предаде \"Франс прес\". Четиринайсет от 26-те швейцарски кантона се обявиха против това жените да работят една година повече, или до 65 години, за да получат пълна пенсия. Окончателните резултати ще станат известни по-късно днес, но още отсега реформата се смята за отхвърлена от народа, тъй като 14 кантона са се обявили против нея. Правителството работи няколко години, за да постигне приемлив компромис по реформата, целяща да осигури дългосрочно финансиране на пенсионната система. Предвидени бяха няколко мерки, сред които повишаване на пенсионната възраст за жените до 65 години (вместо 64 в момента), намаляване на допълнителните пенсии с 13% и увеличаване на ДДС с цел финансиране на пенсиите. Освен това, за да се компенсира понижаването на допълнителната пенсия, основните пенсии на бъдещите пенсионери трябваше да бъдат увеличени със 70 швейцарски франка (60 евро). Срещу мярката се бяха обявили либералите, десницата и част от икономическите среди, според които реформата е прекалено щедра за бъдещите пенсионери и ощетяваща настоящите пенсионери и младежите. Повишаването на пенсионната възраст за жените беше критикувано от най-лявото крило на левицата.", "date": "2017.09.24", "title": "Швейцарците отхвърлиха на референдум предлаганата им пенсионна реформа"}
{"url": "http://www.dnevnik.bg/sviat/2017/09/24/3047420_merkel_pecheli_istoricheska_pobeda_na_izborite/", "text": "Десницата в Германия печели за четвърти пореден път изборите за федерален парламент в Германия и нейният лидер Ангела Меркел ще бъде за четвърти път канцлер на страната. Така най-влиятелната жена политик в света се нарежда до Хелмут Кол и Конрад Аденауер, които единствени в историята на страната са постигали подобен успех. Прогнозите от екзит пол проучвания на социолозите дават на консервативния съюз ХДС/ХСС 32.5-33.5% от гласовете; социалистите са с 20-21%, а трета сила ще бъде националистическата \"Алтернатива за Германия\" (AfD) с 13-13.5%. По-точни официални резултати се очакват в понеделник или вторник. Това означава, че   от подкрепата спрямо предишния вот от 2013г. Баварският Християн-социален съюз търпи още по-сериозно отстъпление от почти 11 пункта.  от изборите, защото те ще са трета парламентарна сила, а това им гарантира места в ключови парламентарни комисии. Никоя голяма партия не иска да е в коалиция с тях. , които на предишните избори отпадната от Бундестага за пръв път от много години.  Сглобяването на коалиция ХДС/ХСС-\"Свободни демократи\"-Зелени, наричана още \"Ямайка\" (заради цветовете на трите партии, които присъстват в знамето на карибската държава) ще е трудно, но пък участието в управлението на най-голямата европейска икономика е достатъчен мотив да се работи за нея, коментира \"Ройтерс\". Прогнозните резултати от 33%, 10.6% и 8.9% са достатъчни за работещо мнозинство в Бундестага. Подобна коалиция не е изпробвана на федерално равнище, но вече е правена в провинция Саарланд през 2010г. и оцеля само малко повече от 2 години. Тази година през май направиха нов опит в провинция Шлезвиг-Холщайн. На федерално ниво трите партии ще трябва да преодолеят серизони различия по отношение на реформирането на Европейския съюз, данъци, енергетика и имиграция. Ангела Меркел очаква до Коледа да има стабилно правителство на Германия.   , при положение, че на Меркел ще ѝ бъде трудно да състави управляваща коалиция. Категоричното намерение на социалдемократите да оглавят опозицията оставя християн-демократите да преговарят с либералите и Зелените, а това може да затрудни по-дълбоката европейска интеграция. \"Еврото ще спре на около 1.20 долара и може би ще си възстанови няколко процента в следващите седмици\", коментира пред \"Блумбърг\" Томас Тюгесен от скандинавската корпоративна банка SEB.   , написа в неделя анализаторът Кас Муде. \"След като оцеля почти незасегната в Голямата Рецесия и имигрантската криза, тя ще продължи уникалната си политика на  , който Джеръми Клиф от \"Икономист\" описа като крепяща се на три стълба: 1) етична, а не идеологическа; 2) реактивна, а не програмна и 3) дистанцирана, а не ангажирана. Този подход почти гарантира, че страната ще е добре, но тлеещите под повърхността обществено-икономически и обществено-културни напрежения ще продължат да съществуват или ще се влошат.\"  Канцлерът Ангела Меркел заяви, че все още на масата има два варианта за управляваща коалиция. Запитана дали би управлявала с правителство на малцинството, тя отвърна, че иска да изгради стабилен кабинет.  Томас Гицел, старши икономист във VP Bank коментира: \" . Единственият възможен вариант остава коалиция \"Ямайка\" на ХДС, Свободните демократи\" и Зелените. Трипартийните съюзи са трудни за сглобяване и често са нестабилни\".  Кристиян Линднер, лидер на \"Свободните демократи\" пред телевизия ZDF: Искаме да обърнем тенденцията в страната и ако стане ясно от преговорите, че тези цели са постижими, разбира се, сме готови на коалиция, но ако не - задачата ни ще е да преминем в опозиция. Всичко днес опира до стабилността и всички партии носят своята отговорност.  .  Томас де Мезиер, вътрешен министър и член на висшето ръководство на ХДС: \"Всички имаме отговорност към страната си, не можем след 6 седмици да кажем, че са нужни нови избори, само защото не сме успели да сглобим коалиция...    , а това не е добре\".  \"Християн-демократите трябва да се съберем и да проучим дали е възможно да сглобим правителство - дължим го на страната си. Не искаме коалиция с Лявата партия или с \"Алтернатива за Германия\", но всички останали демократични сили трябва поне да разговарят помежду си и да проучат какво може да бъде постигнато в следващите години\", заяви Хорст Зеехофер, лидер на ХСС пред телевизия ZDF. \" .\"  Къде събра толкова гласове \"Алтернатива за Германия\"? Първите данни показват, че над 1 милион са дошли от ХДС/ХСС, още близо милион идват от ГСДП и Лявата партия. Но като цяло избиратели от всички традиционни партии са се прелели към крайната десница.  Най-новите данни на телевизионните прогнози ( ): ХДС/ХСС -  (41.5) -8.6 ГСДП -  (25.7) -4.9 Зелените -   (8.4) +0.5 \"Свободни демократи\" -   (4.8) +5.7 Лявата партия -   (8.6) +0.3 \"Алтернатива за Германия\" -   (4.7) +8.4 ХДС/ХСС -   (41.5) -8.5 ГСДП -   (25.7) -4.9 Зелените -   (8.4) +0.8 \"Свободни демократи\" -   (4.8) +5.5 Лявата партия -   (8.6) +0.2 \"Алтернатива за Германия\" -  (4.7) +8.5  Зелените няма да участват в \"антиевропейски популизъм\", включвайки се в коалиция с консерваторите и либералите, заяви лидерът на малката партия Джем Йоздемир. Климатичните промени и социалната справедливост са приоритети на партията при евентуални коалиционни преговори, допълни той.  Избирателната активност към 15 часа бе 41.1%, т.е. малко под тези на предишните избори (41.4%), което означава, че не е имало особен ефект от призивите на президента Франк-Валтер Щайнмайер. В статия в многотирашния \"Билд ам Зонтаг\" той заяви в неделя, че \"вероятно никога преди не е било толкова очевидно, че изборите са за бъдещето на демокрацията и на Европа и ако не гласувате, други ще го решават\". Цялостните данни за избирателната активност прикриват регионални различия. В Северен Рейн - Вестфалия, най-многолюдната провинция, има увеличение от 3 процентни пункта, а в баварската столица Мюнхен активността скочи с цели 10 пункта. За сметка на това в източните провинции, където AfD е силна, нямаше повече от обичайното избиратели пред урните.Пропорционалната избирателна система на Германия увеличава шансовете на малките партии при по-ниска активност и ги намалява при по-висока.  Партията на Меркел регистрира  Същото важи за социалдемократите. Макар повече от половината избиратели да заложиха на двете традиционни партии от последните десетилетия, останалите вкарват в Бундестага 6 партии.  Европейският еврейски конгрес незабавно изрази тревога от влизането на AfD в Бундестага. \"Вярваме, че центристките партии ще гарантират, че \"Алтернатива за Германия\" няма да бъде представена в управляващата коалиция\", гласи изявление на организацията. \"Някои от изразяваните по време на кампанията позиции показват степен на нетолерантност, невиждана в Германия от много десетилетия, и, разбира се, тревожат много германските и европейските евреи.\"  Според екзитполовете на ARD, \"Алтернатива за Германия\" печели много повече гласове в бившата комунистическа Източна Германия - 21.5%, в сравнение с 11% на запад.  \"Браво на нашите съюзници от AfD за историческия резултат!\", написа в \"Туитър лидерът на Френския национален фронт Марин льо Пен. \"Това е нов знак, че хората на Европа се пробуждат\", добави тя. Готови сме на коалиция с Меркел, но посоката на действие трябва да се промени\". Това каза  . \"Най-видната опозиция на крайно дясното е либералният дух\", заяви още той. \"Завръщането ни е окуражаващо. Този нов шанс ни налага и големи отговорности, които сме готови да изпълним.\" Вариантът за голяма коалиция не е изключен, заяви началникът на кабинета на Ангела Меркел Петер Алтмайер пред телевизия ZDF. Думите му са изненадващи, след като от ГСДП обещават да преминат в опозиция, а социологическо допитване преди вота показа, че над 70% от редовите членове са против нова широка коалиция, ако партията се представи зле. \"В десния спектър има вакуум, който трябва да запълним веднага\", каза лидерът на ХСС  . \"Най-добрият подход са политики, които гарантират, че Германия ще си остане Германия и че контролираме имиграцията и сигурността.\"  Данни за отстъплението на ХДС/ХСС по райони показват, че в бившата ГДР, Бавария и Баден-Вюртемберг в Южна Германия загубите са в рамките на 10.8-12.2 пункта. Първите коментари са, че това най-вероятно се дължи на недоволство от позицията на Меркел и партньорите ѝ за бежанците и мигрантите през есента на 2015г. Дори в Северен Рейн - Вестфалия, която е най-западната провинция, консерваторите губят 8.1 пункта. Да, ние сме част от ЕС и да бъдем част от силна Европа, за чието изграждане ще помогнем. Ще се борим срещу нелегалната имиграция и причините за нея\", добави Меркел. \"Ще прекарам времето между 20:15 и 20:45 с лидерите на партията и ще празнуваме\", заяви тя в края на речта си.  \"След 12 години в правителството и в коалицията, не е лесно да сме основната сила отново\", каза още канцлерът. \"Ще трябва да се справим с влизането на \"Алтернатива за Германия\" в Бундестага. Трябва да анализираме подробно какво значи това. Ще трябва да спечелим подкрепата на хората, гласували за тях, като решим проблемите им.\"  \"Разбира се, че очаквахме по-добър резултат. Но да си спомним, че минахме през много тежък мандат. Аз лично съм доволна\" - с тези думи канцлерът Ангела Меркел започна победната си реч.   \"Тази изборна нощ е горчива за всекиго в правителството. Но е прекалено рано да си вадим заключения, както го направиха ГСПД\", заяви Александер Добринд от ХДС. Парламентарният лидер на християндемократите Фолкер Каудер каза, че партията е получила мандат да оглави следващия кабинет.  Александер Гауланд, един от водещите кандидати на AfD заяви: \"Правителството, както и да изглежда то, трябва да се подготви за трудни времена. Ще ги преследваме. Ще с ивърнем страната и народа\".  \"Ангела Меркел изрази желание за коалиция със СПД и Зелените.  , заявявам това, заявявам го ясно.\" Отговорността да поведа партията напред е моя, каза Мартин Шулц, който оглави лявата партия тази година, напускайки председателското място в Европарламента. Първите реакции на високопоставени членове на СПД също показват, че той едва ли ще подаде оставката си и позицията му изглежда не е оспорвана в партията.  \"Не успяхме. Не успяхме да задържим базата си от гласоподаватели. Това е тъжен ден за германската соиалдемокрация, изгубихме изборите\", каза председателят на ГСПД Мартин Шулц. Той отбеляза, че с участието си в голямата коалиция, лявата партия е въвела много социални политики и се гордее с това. \"Нищо няма да е същото\", заяви той по повод влизането на \"Алтернатива за Германия\" в Бундестага. Това, което според някои хора е акт на състрадание, за други е заплаха, каза Шулц, споменавайки приема на близо 1 млн. търсещи убежище през 2015 г.  Зам.-председателят на социалдемократите Мануела Швесих бе заявила преди, че партията ще премине в опозиция - което означава, че \"Алтернатива за Германия\" няма да бъде основният опонент на Меркел в Бундестага, коментира в. \"Гардиън\". Сестринската партия на християндемократите - Християнсоциалния съюз (ХСС) от Бавария също регистрират много по-слаб резултат в сравнение с предишните избори. Водената от Хорст Зеехофер партия има 38.5% подкрепа. През 2013 г. те победиха с 49.3%. Първите реакции определят представянето на Меркел като много слабо. Резултатите ѝ са много по-лоши, отколкото предвиждаха проучванията, сочи Джеръми Клиф от \"Икономист\". Очаквано зле се справиха и социалдемократите със своите около 20%. Резултатите на двете основни партии правят почти невъзможен сценария за широка коалиция.  Обществената телевизия ARD дава малко по-различни прогнози: ХДС/ХСС - 32.5%, ГСДП - 20%, \"Алтернатива за Германия\" - 13.5% \"Свободни демократи\" - 10.5%, Зелените - 9.5%, Лявата партия - 9%.  Съюзът   събира 33.5% от гласовете, сочат първите екзит полове. Досегашните им партньори от  са с 21%  е подкрепена от 13% Либералните   са с 10%  - от 9%, което ги нарежда редом до бившите комунисти от  . В Бундестага с 631 депутати прагът на мнозинството е 316 места. Според социолозите партията на Меркел и партньорите ѝ от Бавария ще имат 221 депутати. Социалистите остават далеч назад със 139, следвани от Свободните демократи (66), Зелените (59) и Лявата партия (60) Повторение на черно-червената коалиция на ХДС/ХСС и ГСДП би имало 360 депутати. Ако Меркел успее да събере либералите и Зелените (т.нар. Коалиция \"Ямайка\" заради цветовете на партиите), тя ще бъде подкрепена от 364 депутати.", "date": "2017.09.24", "title": "Меркел печели историческа победа на изборите (хронология до 23 часа)"}
{"url": "http://www.dnevnik.bg/sport/2017/09/24/3047427_botev_e_gospodariat_na_plovdiv_debjutant_i_nedelev/", "text": "\"Ботев\" спечели дербито с \"Локомотив\" и сложи край на серията си без успех в Битката за Пловдив от повече от година и половина. След точно 583 дни жълто-черните се справиха с големия си съперник, разгромявайки го в Коматево с 3:0. Дебютантът Густаво Афонсо вдъхнови канарчетата, като откри още в 36-ата минута, а след почивката точни бяха Тодор Неделев от дузпа и Дуде Ндонгала. В нито един момент от мача \"Локомотив\" не показа, че желае повече победата, дори напротив – футболистите в черно и бяло изглеждаха сякаш са излезели да отбият номера в 90-те минути. Успехът е 38-и за \"Ботев\" над \"Локомотив\", като двата тима вече имат еднакъв брой успехи в дербито, при 29 равенства. Сблъсъкът се игра при празни трибуни, след като \"канарчетата\" бяха наказани с един мач пред празни трибуни заради заливане на длъжностно лице с вода при  домакинството на \"Левски\" (2:1). Още от началните минути си пролича, че домакините от \"Ботев\" ще бъдат по-активни, като подходиха много агресивно и дейно. В 5-ата минута пълният дебютант за жълто-черните Густаво Афонсо се строполи около наказателното поле, искайки нарушение срещу себе си, но вместо това получи жълт картон за симулация. В 13-ата минута бразилецът отново се оказа в центъра на събитията, но този път, защото отбеляза гол. Тодор Неделев изведе Афонсо с прекрасен пас, нападателят финтира Илко Пиргов и без проблеми отбеляза в опразнената врата – 1:0. Попадението на \"Ботев\" по никакъв начин не успя да \"съживи\" гостите, които имаха сериозен проблем да установят траен контрол над топката. Черно-белите така и не спечелиха битката в средата на терена, където Меледже, Балтанов и Неделев имаха сериозно предимство. Най-сериозният шанс за \"Локомотив\" беше в средата на първата част, когато Йордан Минев изби от голлинията. След почивката положението на \"Локомотив\" стана още по-тежко, след като Ивайло Марков игра с ръка в наказателното поле и \"Ботев\" получи право да изпълни дузпа. Неделев застана зад топката и без проблем реализира в мрежата на Пиргов – 2:0. Второто попадение до голяма степен успокои домаините и те свалиха темпото, разчитайки на контраатаки. Дори и трите извършени офанзивни смени от треньора на \"Локомотив\" Войнов обаче не освежиха играта. За капак в 76-ата минута символичните гости от \"Локомотив\" останаха и с човек по-малко. Капитанът Ванчо Траянов фаулира откъсващия се Цветомир Панов и получи втори жълти картон. Само три минути по-късно \"Ботев\" вкара трети гол, правейки резултата класически. Негов автор беше Дуде Ндонгала, който се разписа с красив удар извън наказателното поле. Топката топна коварно пред вратаря Пиргов и го изненада. Успехът изкачи \"Ботев\" до 7-ото място в класирането, като тимът има 11 точки. С толкова е и градския съперник, но черно-белите са в серия от три поредни загуби. \"Мисля, че победата е заслужена за нас. Контролирахме мача и не дадохме на съперника да използва силните си страни. Бяхме стабилни в защита, но и много разнообразни в атака. Мисля, че точно това е силната ни страна, особено със скоростта на Дуде Ндонгала. Феновете липсваха много, защото без тях няма настроение по трибуните, което се предава и на отбора. Футболът е за хората и когато едната страна липсва никога не е приятно\", каза след мача треньорът на \"Ботев\" Николай Киров. Звездата на \"канарчетата\" Тодор Неделев сподели, че тимът му е можел да вкара дори още голове, ако е имал късмет пред вратата на противника. \"Не им дадохме никакви шансове, те имаха някакви положения само преди почивката, но нищо особено. Вкарахме им три гола, а според можеше да отбележим поне още един или два. Колективът ни е страхотен, виждате че който и да влезе се раздава. Афонсо игра, той дори не е централен нападател, но вкара в дебюта си, поздравявам го\", добави Неделев.", "date": "2017.09.24", "title": "\"Ботев\" е господарят на Пловдив, дебютант и Неделев вдъхновиха жълто-черните за победа в дербито"}
{"url": "http://www.dnevnik.bg/bulgaria/2017/09/24/3047431_dete_na_4_godini_e_bilo_zasmukano_ot_djakuzi_v_hotel/", "text": "Дете на 4 години е било засмукано от джакузи в хотел край Пловдив, съобщиха Нова телевизия и местни медии. Инцидентът се е случил в спа центъра на хотел \"Беркут\" в село Брестник. Детето остава в болница със своята майка. Не се налага операция, но заради травмите по седалищните части, трябва да остане в лечебното заведение. \"В момента не може да седне, не може да спи, не може да се изходи, много трудно ходи, всичко предизвиква плач и болка.\", разказа пред TrafficNews.bg бащата на детето Марин Банчев. Инцидентът се е случил още в първия ден на ваканцията, когато бащата влиза с 4-годишния си син в джакузито на хотела. От управата на хотела твърдят, че в джакузито децата са били сами и без надзор. Тепърва ще изясняват фактите, след като се изгледат записите от охранителните камери. От хотела отричат върху джакузито да е липсвала предпазна решетка, както твърдят родителите. Те са подали жалба в районното управление и са решени да си търсят правата докрай. През февруари дете на четири години от Великобритания  постъпи в реанимация с опасност за живота  след инцидент с джакузи в хотел \"Адмирал\" в курорта Златни пясъци.", "date": "2017.09.24", "title": "Дете на 4 години е било засмукано от джакузи в хотел край Пловдив"}
{"url": "http://www.dnevnik.bg/sviat/2017/09/24/3047452_tuit_na_denia_brekzitur_fen_na_trump_i/", "text": "\"Британците извън Лондон, които гласуваха за Брекзит... Избирателите от селските райони в САЩ, които гласуваха за Тръмп... Източногерманците, които гласуваха за \"Алтернатива за Германия\"... Това е тенденция.\" Така политологът Иън Бремър коментира днешния вот, който вкара крайнодясната партия AfD в Бундестага. \"Алтернатива за Германия\" получи близо 13% според екзитполовете, като подкрепата за нея в бившата Източна Германия е забележимо по-висока - около 20%, гласят първите прогнози.", "date": "2017.09.24", "title": "Туит на деня: Брекзитър, фен на Тръмп и източногерманец влизат в един бар"}
{"url": "http://www.dnevnik.bg/sviat/2017/09/24/3047456_policiiata_v_london_e_osuetila_sedem_ataki_ot/", "text": "Полицията в Лондон е осуетила седем плана за атаки от ислямисти от март досега, каза днес кметът на града Садик Хан, цитиран от Ройтерс. Той съобщи това на годишната конференция на опозиционната Лейбъристка партия в Брайтън. Садик Хан каза, че полицията се нуждае от повече средства, за да предотвратява нападения и че интернет компаниите трябва да правят повече срещу разпространението на екстремистки идеи в мрежата. Според него ще е грешка, ако Великобритания приеме визита на американския президент Доналд Тръмп. Хан определи някои от възгледите на американския лидер за исляма като проява на невежество.", "date": "2017.09.24", "title": "Полицията в Лондон е осуетила седем атаки от ислямисти от март насам"}
{"url": "http://www.dnevnik.bg/sviat/2017/09/24/3047458_snimka_na_denia_angela_merkel_i_chetirimata_pobedeni/", "text": "Четирима лидери на социалдемократите са губили федерални избори заради харизмата на Ангела Меркел. Мартин Шулц (горе вляво) е последният от тях. Тя разгроми Пеер Щайнбрюк (горе вдясно) през 2013 г., Франк-Валтер Щайнмайер (долу вдясно) през 2009 г. и Герхард Шрьодер (долу вляво) през 2005 г.", "date": "2017.09.24", "title": "Снимка на деня: Ангела Меркел и четиримата победени социалдемократи"}
{"url": "http://www.dnevnik.bg/sport/2017/09/24/3047470_krasimir_balukov_razkri_che_e_direktor_skaut_na/", "text": "Легендата на българския футбол Красимир Балъков разкри, че заема пост в  \"ЦСКА-София\" . Бившият халф, който се пробва в треньорството, начело на \"Черноморец\" (Бургас), \"Литекс\", \"Хайдук\" (Сплит), \"Санкт Гален\", \"Грасхопър\" и \"Кайзерслаутерн\" вече е \"директор скаут\". \"Името ми никога не е било свързвано с треньорския пост на \"Армията\". Съвсем друга позиция заемам в ЦСКА, така че да не спекулираме. Директор скаут съм. Целите, които си поставяме в ЦСКА са вътрешни и не ги коментираме в публичното пространство. Самото развитие на ЦСКА в момента показва, че отборът стъпва много здраво, феновете трябва да бъдат много доволни\", каза  Балъков  пред БНТ1. В последните месеци той често беше замесван с ЦСКА, след като на няколко пъти беше забелязан на \"Българска армия\". Чрез официалния си сайт Балъков отрече, че има апетити към треньорския пост при червените. Според легендарния №10 нивото на водещите отбори е добро и те израстват в последните години. \"Хубавото е, че след една дълга серия от титли на \"Лудогорец\" виждаме едно много интересно първенство. Видяхме едно влизане на Гриша Ганчев в ЦСКА – няма нищо по-хубаво, което може да се случи на ЦСКА в този момент\", добави Балъков. Според него целта на Ганчев е клубът му да бъде на най-високото стъпало.", "date": "2017.09.24", "title": "Красимир Балъков разкри, че е директор скаут на \"ЦСКА-София\""}
{"url": "http://www.dnevnik.bg/sport/2017/09/24/3047473_igrahme_mnogo_silno_dovolen_e_ivan_seferinov_sled/", "text": "Треньорът на женския национален отбор Иван Сеферинов постави много висока оценка на своите състезателки след победата с  3:2 над Турция  на европейското първенство. Вторият пореден успех класира състава минимум за плейофите в надпреварата. \"Беше фантастичен мач. Успяхме да се подготвим за мача с Турция след победата ни срещу Украйна. Играхме срещу туркините в квалификациите за световно първенство и паднахме с 2:3. Днес взехме реванш. Нашата група е изключително интересна, а отборите са на едно и също ниво. Нашият тим игра наистина добре\", каза Сеферинов. Той е уверен, че България може да играе във фазата на директните елиминации, след като при последните си участия отпадаше още в групите. \"В последните три европейски първенства не постигнахме добри резултати, но искахме да спрем тази негативна серия в Баку. Това е шансът за някои от нашите волейболистки да покажат своята класа по време на голям турнир\", заяви  Сеферинов  след двубоя с Турция. В понеделник българките играят срещу Русия в последната си среща от груповата фаза на Евро 2017.", "date": "2017.09.24", "title": "Играхме много силно, доволен е Иван Сеферинов след победата над Турция"}
{"url": "http://www.dnevnik.bg/photos/2017/09/24/3047313_fotogaleriia_svetovnite_snimki_na_denia_-_23_-_24/", "text": "Фен позира за снимка по време на Rock Music Festival в Рио де Жанейро, Бразилия.", "date": "2017.09.24", "title": "Фотогалерия: Световните снимки на деня - 23 - 24 септември 2017 г."}
{"url": "http://www.dnevnik.bg/sport/2017/09/24/3047478_italianski_koloezdach_beshe_dikvalificiran_ot/", "text": "Младата италианска звезда Джани Москон беше дисквалифициран от 29-ото си място на  световното първенство , което завърши по-рано през деня. Състезателят на \"Скай\", който е само на 23 години е наказан, защото се е държал за сервизната кола на италианския отбор след падане по трасето. По време на предпоследната обиколка по улиците на Берген, 34 километра преди финала, Москон е получил помощ от колата на италианците, показва видео в социалните мрежи. То е изпратено до комисарите на Световния колоездачен съюз (UCI), а малко по-късно те дисквалифицираха официално Москон. Благодарение на помощта от автомобила италианецът се върна в основната група, а совен това атакува при последното минаване на \"Салмън хил\", прихващайки Жулиен Алафилип. След това Москон помогна при подготовката на спринта на съотборника си Матео Трентин, който финишира четвърти. Москон записа силни резултати на световното първенство, като спечели бронзов медал със  \"Скай\" в отборния часовник , а в индивидуалното бягане по часовник се класира шести, на 1.29 минути зад  победителя Том Дюмулен . Това не е първи подобен случай, като съвсем скоро френският отбор AG2R изключи Александър Жениез и Нико Денц от колоездачната  Обиколка на Испания . Двамата бяха пратени в домовете си по време на почивния ден в понеделник, след като ръководството видя записи как се държат за колата на тима. През 2015 г.  Винченцо Нибали  беше изключен от \"Вуелта\" след помощ от сервизната кола на тима си във втория етап. Талант, който се замесва в проблеми Москон, който е известен с прякора си Трактора, заради областта, от която произлиза Тренто, е считан за един от най-големите таланти на италианското колоездене в последните 20 години. Той беше привлечен от \"Скай\" в началото на 2016 г., а английският тим възлага огромни надежди на него в бъдеще. През миналия сезон италианецът спечели състезанието \"Арктик рейс\" в Норвегия, но направи истинския си пробив през 2017 г. Той завърши пети в най-стартата класика в колоезденето Париж-Рубе, но през април се замеси в грандиозен скандал. След третия етап на Обиколката на Романдия състезателят на FDJ Кевин Реза се оплака, че е бил обиждан на расистка основа от Москон. Съдиите на състезанието не санкционираха италианеца, но след надпреварата \"Скай\" го глоби и го остави за шест седмици извън състезания. През лятото италианецът се завърна с впечатляващи резултати – национална титла в бягането по часовник и пето място в общия старт, седмо място в генералното класиране на \"Рут дьо Суд\" и 18-о на \"Вуелта Бургос\", където помагаше на  Микел Ланда  и Воут Пулс. В испанската \"Вуелта\" Москон изуми всички, показвайки че може да бъде много силен на височините и беше един от ключовите помощници на  Крис Фрум, по пътя към крайната победа . Тъй като е само на 23 години, от \"Скай\" планират да го развиват като многоетапник в следващите сезони, без да бързат. Подобен път имаше и  Герант Томас , който стартира от едноседмични надпревари и класики, а сега е вторият лидер за голеимите обиколки на \"Скай\".", "date": "2017.09.24", "title": "Италиански колоездач беше диквалифициран от световното след държане за сервизната кола"}
{"url": "http://www.dnevnik.bg/bulgaria/2017/09/24/3046217_proekt_severozapad_ili_kakvo_se_pravi_za_dostoiniia/", "text": "\"Мога и на студено да стоя, но ми разкажи какво става по село. Не съм излизала два месеца\", се чува гласът на възрастна жена, докато дървата за отопление се трупат в къщата. Младо момче ги стоварва, докато тя го гледа. \"Нека първо ти попея\". Така отговаря на въпроса \"Как си\" баба, която не може да ходи, но много обича да пее и цял живот е пяла.  Това са само част от историите, с които доброволците от фондация because са се сблъсквали в Северозапада, обявено отдавна за най-бедното място в Европейския съюз. Опитът на фондация, историите на хората и пълната неангажираност на държавата да направи нещо за този район, водят до решението за учредяване на нова неправителствена организация - \"Проект Северозапад\". Това разказа за \"Дневник\" Яна Рупева, която е част и от двете фондации. , без да се налага да живеят в учреждения. Амбицията е да бъде изградено социално предприятие, за да могат предоставяните услуги да се самоиздържат и да са независими от съществуващите програми.  Предисторията на създадената преди девет месеца фондация е, че част от екипа ѝ са членове на другото сдружение - because, което е в полза на благотворителността. С него те са проучвали повече от 3 години възможностите за създаване и подкрепа на услуги в Северозапада. Досега те са организирали прегледи на възрастните хора на място. Срещали са се с над десет общини и паралелно с осъществяването на някакви дейности са започнали да търсят коя е онази община, с която могат да започнат да работят по новия проект. Спряхме са се на Мездра, обяснява Рупева.  Миналата година през зимните месеци са имали малка програма за осигуряване на домашни помощници на самотни възрастни хора в шест села, средствата били осигурени изцяло от дарители - от фонд \"Нашите родители\". Много от тях бяха изненадани, че някой им помага безплатно, спомня си Рупева и допълва: \"Това беше, за да пробваме нашите хипотези - доколко това е възможно, доколко хората са склонни да ползват тази услуга, дали предоставящите услугата трябва да са местни\".  Идеята е да се развиват такива програми, които да подкрепят общността. Първоначално създателите на фондацията са се насочили към услуги за възрастни хора, които са над една трета от местното население.  \"Тези хора са оставени да се справят сами\", с тъга и яд говори Рупева. След като са създали организацията, община Мездра им е предоставила две сгради. Сега фондацията се опитва да ги ремонтира с дарителски средства, за да станат складове за хранително банкиране. То ще бъде управлявано съвместно с Българска хранителна банка, която е неин партньор. Паралелно с това създателите искат да направят домашен патронаж, който да предоставя храна. Със срокове за начало на плануваните идеи, фондацията не може да се ангажира, защото те зависят от много неща. Рупева обаче изрази надежда, че например сградите ще бъдат ремонтирани до края на октомври. Въпреки това още от началото на следващия месец започват малка част от предоставянето на патронажни услуги и осигуряване на домашни помощници в селата. Желанието на фондацията е да направи услугата устойчива.  Рупева допълва, че хората, които ще я ползват ще заплащат такса, но тя включва само разходите по домашните помощници - заплати, осигуровки и малък процент, свързан с подсигуряване на средства за транспортни разходи и при нужда за осигуряване на социален работник - защото това е важно. Например за четири посещения месечно, цената е 23 лв. , обяснява Рупева. Създателите на фондацията искат да въвлекат с тях да работят младежите от защитеното жилище в Мездра - млади хора с умствена изостаналост.  Според техни проучвания има около 10 младежи, които имат възможност и желание да се включат в трудови дейности. Това все пак ще отнеме време, защото младите хора имат нужда от подготовка. \"Те дори нямат навик да излизат сами в града. Постепенно ще ги въведем във възможността сами да изкарват пари, да са независими и самостоятелни\", разказва още Рупева. Освен кампанията от миналата зима, от създаването си фондацията е била съорганизатор на здравен скрийнинг на децата в Мездра между 4 и 10 г. със съдействието на специалисти от Александровска болница. \"Опитваме се да раздвижим нещата, които се случват в района\", коментира Рупева. По думите ѝ другият акцент на фондацията е да наема хора над 50 г. заради структурата на икономиката в България. Тъй като докато младите са по-мобилни и по-лесно мигрират, хората на тази възраст на практика са си стационарно позиционирани в съответните населени места, а всъщност работа за тях трудно се намира.  и при заявена нужда от възрастни хора за използване на тези услуги, фондацията да прави \"мач\" между тях и ще ги събира. Те ще получават обучение, тъй като създателите на сдружението много държат на това. Подчертават, че идеята им е за професионална, специализирана помощ, а не за намиране на работа на безработни. И се аргументират - тенденциите в Европа са към застаряване на населението и ще се усеща все повече нуждата от професионална подкрепа на възрастните хора. Засега фондация \"Проект Северозапад\" нямат обучени хора за работа с хора с деменция например и няма да предоставят такава услуга. Защото искат да започнат само с това, което е по възможностите им. За тях е важно да са честни със себе си и хората - какво могат да предоставят и какво не. Държат и на прозрачността - ясно разписване на това, което ще върши домашният помощник, за да знае той какво се иска от него и да знаят възрастните хора какво могат да изискват от помощника. \"Те не са момчета за всичко\", подчертава Рупева. Но в ангажиментите им може да влиза широк кръг от дейности - внасяне на дърва, палене на печка, смяна на чаршафи, помощ за поддържане на личната хигиена на възрастните, пазаруване, плащане на сметки, четене на книга, извеждане на разходка и др. Всичко е въпрос на договаряне. Практиката на фондацията от зимния сезон е показала, че хората имат различни очаквания.  Създателите на фондацията държат и плащането да става чрез български пощи или по банков път, за да има отчетност. Ангажират се и с постоянен мониторинг по предоставяне на услугата. В историята на създаването на организацията няма лична история. Всеки от един доброволците има лична история със своите близки възрастните хора, с които не е могъл да бъде. \"Със знанието, че там до него има някой, на когото може да се разчита и мога да се обадя, ще се чувствам по-спокойна\", коментира Рупева. Затова фондацията е предвидила да има връзка между роднините на възрастните хора и домашните помощници.  На въпроса намират ли лесно дарители, отговорът е \"и да, и не\". Има хора, които им се доверяват, имат дългогодишни партньори, но всичко изисква средства и популяризирането на идеята им ще помогне за набирането им.  В сайта на организацията  има банкова сметка, но фондацията популяризира идеята за тях да се дарява през  platformata.bg .", "date": "2017.09.24", "title": "\"Проект Северозапад\" или какво се прави за достойния живот на възрастни хора"}
{"url": "http://www.dnevnik.bg/analizi/2017/09/24/3044976_evtinata_hrana_e_skupa/", "text": "Само преди броени дни  скандалът със забраненото и силно токсично вещество фипронил , използвано в западноевропейски ферми за производство на яйца, пламна с нова сила и в България. Оказа се, че въпросният инсектицид е  използван и от местни производители . Ето част от възможните ефекти от консумацията на яйца с фипронил: възпаление на очите и кожата, гадене и повръщане, щети по черния дроб, бъбреците и щитовидната жлеза Само наивник би си задал въпроса какво въобще прави това токсично вещество в яйцата - не само противно на регулациите, но и противно на здравия разум изобщо. За всички вече е ясно, че има много нередни неща в масовите продукти, родени от индустриалното производство. Да, храната все още идва в голямата си част от селското стопанство, но тя отдавна не е този бавно и грижливо отгледан с ръце продукт, който по-възрастните хора още помнят. Плодовете, зеленчуците, яйцата, месото и дори рибата са резултат от силно индустриализирано производство, което цели максимална печалба чрез икономии от мащаба, ускоряване на процесите, свиване на разходите и други прийоми, които може да са подходящи за производството на текстил, но не и на храна. Това, което преди 50-60 години е изглеждало като революция, която ще реши проблемите с недохранването, днес е комплексен проблем със социо-икономически, екологични и здравни последици. България също не е подмината от тях – национализацията и окрупняването на земята по време на социализма, отливът на хора към градовете и лошите решения след 1989 година са довели дотам днес да имаме много малко качествени и вкусни местни храни Земеделието е моноколтурно и толкова интензивно, че изисква използването на големи количества торове непрекъснато, тъй като почвата е изтощена, а инвеститорите очакват все по-голям обем продукция на декар или за вложен лев. В своята книга \"Дилемата на всеядния\" (издадена и на български) Майкъл Полан отбелязва, че храната ни вече не е продукт на слънцето, а на петролната индустрия, която е в основата на производството на торове, бензина за машините и електричеството, с което се захранват огромните животновъдни комплекси. Същият стремеж към бързи резултати води и до страничните ефекти от производството на месо – гледаните с неподходяща храна и при лоши условия птици, прасета и говеда получават огромни дози широкоспектърни антибиотици, както и хормони (сред които естроген), които естествено стигат и до края на веригата – до нас. Стремежът към бързо излизане на пазара не пропуска и други ежедневни храни като сирена, бири и хляб, които изискват по-бавно зреене и по-дълги процеси, за да са вкусни и пълноценни. Използването на ензими за скоростно зреене и различни подобрители, между които растителни мазнини, сол и захар са норма, а не изключение. Интересен факт е, че с индустриализацията на производството на храни печалбата прогресивно намалява, особено за по-малките производители, което води до окрупняване в целия сектор и отпадане на семейните производители. Въпреки голямото производство, проблемите с глада по света също не са решени – огромни излишъци храна се изхвърлят, без да стигнат до тези, които имат нужда от нея. Прекалено дългите вериги на доставка от своя страна, освен че оставят сериозен въглероден отпечатък и купища използвани опаковки, оскъпяват продуктите за крайния потребител, което е за сметка на качеството и ценните й свойства. Изброеното е само малка част от проблемите на индустриалното производство на храна. Последиците са огромни и засягат всички аспекти на живота ни – изтощаване на почвите и замърсяване на водата, включително питейната, унищожаване на растителни и животински видове, свръх-производство на парникови газове, климатични промени (които не са под въпрос от Парижката конференция насам), поява на резистентни на антибиотици бактерии, което пък ще постави под заплаха постигнатото досега от медицината ограничаване на опасни епидемии, свърхпроизводство в някои части на света и глад в други и разбира се – здравословни проблеми. Ефектите върху здравето от индустриално произведената храна  засягат вече дори развиващите се държави, като най-видно е затлъстяването и свързаните с него заболявания като диабет, сърдечно-съдови заболявания, различни видове рак. Евтината, но непълноценна храна, която стъпва върху триадата от царевична захар, сол и мазнини в крайна сметка не излиза евтина – тя носи твърде много скрити разходи за потушаване на екологични проблеми, за лечение на здравословни проблеми и за търсене на обществени решения на все по-големи кризи. Решението на проблема с хранителната система е комплексно, но в личен план то може да бъде сведено до няколко основни принципа на хранене: връщане към пълноценна и чиста диета от повече зеленчуци, плодове, качествени млечни продукти, яйца и малко месо. И ако сезонни, пък и местни зеленчуци се намират с малко повече търсене, намирането на качествено и чисто месо си остава проблем. Птичето, свинското и говеждото, и дори рибата стигат до нас от огромни индустриални операции, където са третирани с широкоспектърни антибиотици и подхранвани с различни добавки, сред които хормони, които няма как да не преминат по веригата. Съществуват редица възможни решения на проблема с лошата и пълна с химикали храна, и в частност с месото, които за съжаление все още не са достатъчно на брой, за да стигнат до повече хора. Био производството във все по-големи мащаби е и това, което успява да навлезе най-успешно на пазарите. Супермаркетите с подобни храни, като наскоро купените от Амазон Whole Foods са добър пример за бизнес модел, в който био продукти успешно конкурират ценово обикновените такива. Разбира се, той търпи много критики, като например ефектите от индустриалното производство, което са много подобни на тези от конвенционалното производство – поглъщане на дребния бизнес, по-ниско качество, използване на устойчиви, но не вкусни сортове, малко разнообразие. Тези храни все пак са един от възможните начини за решаване на проблема с лошата диета. Други възможни решения, които все още са от сферата на иновациите и трудно си пробиват път са градските вертикални ферми, хидропонното и аква земеделието, отглеждането на насекоми и микробни култури, които биха могли да запълнят нишата при търсенето на качествен протеин. Това са модели, които са работещи за съвсем противоположни по своите нужди държави – в Япония вертикалните и аквапонните ферми са решение на проблема с липсата на обработваема земеделска земя, а в фермите за насекоми биха решили проблема с липсата на достатъчно богата на протеини храна в Африка. Съществува и едно ново-старо решение на проблема – отглеждане на част от собствената храна или подкрепа за ферми които използват традиционни и щадящи методи за обработване на земята и отглеждане на растения и животни. Това не означава лудитско връщане към ралото и диканята – трактори, камиони, хладилници и дори информационни технологии са все така в помощ на фермерите. Те обаче излизат от монокултурното производство, като въртят културите или садят многогодишни такива и отглеждат свободно говеда, прасета и кокошки. Джоел Салатин, който ще  гостува за три събития в България в края на септември  и който от десетилетия използва традиционни методи във фермата си във Вирджиния, САЩ, проповядва методите си за земеделие, които изискват минимално или никакво химическо вмешателство – почвите не се изтощават при ротацията на различни култури, животните ги торят, а свободният живот помага за липсата на болести и епидемии, които в големите индустриални краварници и птичарници се потушават със свръх-употреба на лекарства. Подобна система има много предимства – няма замърсявания, които да правят целия район необитаем, използват се земи с нагънат релеф, които иначе трудно биха се обработвали при моноколтурно земеделие с големи машини, продукцията е разнообразна и най-важното – чиста и вкусна. Има и много други възможности за обогатяване на този модел – използване на стари и местни породи и сортове, които са пригодени към средата и нямат нужда от торове, пестициди и лекарства, за да оцелеят, консервиране на сезонните излишъци, сътрудничество с местни магазини, пазари и ресторанти – решенията са много, и макар и задачата да изглежда трудна, не е невъзможно да се постигне промяна. Разбира се, процесът по промяната на хранителната система не е едностранен. От една страна потребителите трябва да взимат решения с повече мисъл и информация, в рамките на възможностите си – по този начин те не само правят по-добрия избор за здравето си, но и подкрепят добри практики и местни и малки производители, които могат да поемат глътка въздух и да разширят производството си. А около тях да се появят още малки производители и преработватели. Ние трябва да свикнем отново и с мисълта, че може би не е нужно да ядем месо всеки ден и че някои продукти идват в определени сезони – когато кокошките снасят, кравите дават мляко и доматите зреят. От друга страна са регулаторните органи, или т.нар. държава, която също е част от нас като граждани – регулациите не би трябвало да ограничават малките земеделски производители, нито субсидиите трябва да отиват предимно за огромни монокултурни производства за износ. От трета страна са и производителите, които би трябвало да са коректни и да познават възможностите на пазара си – не винаги хората са готови за твърде скъпи продукти, но с удоволствие биха купувала поне една част от храната си от малки и коректни производители. И най-важното - при нужда производителите заедно със своите клиенти трябва да изискват от държавата решения, които им помагат да се срещнат и гарантират, че тя не работи само за свръх-индустриалното производство. Само заедно можем да променим системата.", "date": "2017.09.24", "title": "Евтината храна е скъпа"}
{"url": "http://www.dnevnik.bg/bulgaria/2017/09/24/3047098_nai-chetenoto_v_dnevnik_kak_se_boriat_zavisimosti_s/", "text": "Как лица от екрана \"борят\" зависимостите сред младите с държавни пари от хазарта  е най-четената публикация в Дневник тази седмица с 23 121 отваряния към 19 часа в събота. Челната тройка се допълва от  Блянът се сбъдва: властта в България да бъде като властта в Русия  с 23 089 прочитания и  Хенриета Илиева, психолог: Играта на родителите на \"Добро и лошо ченге\" провокира децата да лъжат  с 17 292 клика. Следват  Видео: Руски бойни хеликоптери обстреляха зрители на \"Запад 2017\"  (16 812 прочитания),  Северна Корея заплаши да взриви ядрена бомба в океана  (14 612),  \"Мтел\" сменя името си на А1  (13 979),  Необитаемите жилища в центъра на София се увеличават въпреки растящото търсене  (13 909),  \"Дунарит\" в никакъв случай няма да отиде при Пеевски, обяви Борисов  (13 583),  Юрий Чайка е доста страшен човек, идването му в България е абсолютен скандал, заяви Христо Иванов  (13 458) и  Археолози откриха 60 останки от корабокрушения на дъното на Черно море (видео)  с 13 343 отваряния.", "date": "2017.09.24", "title": "Най-четеното в \"Дневник\": Как се борят зависимости с държавни пари и властта в България, като тази в Русия"}
{"url": "http://www.dnevnik.bg/skorost/2017/09/24/3046968_stesnenie_v_tunel_suzdava_usloviia_za_zadrustvaniia_na/", "text": "Стеснение в тунел \"Витиня\" в посока София на магистрала \"Хемус\" създава условия за задръствания днес, когато се очаква сериозен трафик заради трите почивни дни. Вместо три ще се използват две от лентите, което е подготовка за започващия в понеделник ремонт. В посока Варна в тунел \"Витиня\" активни ще са и трите ленти. При необходимост, за да се избегне задръстване, от километър 35 на автомагистралата, част от трафика ще се пренасочва по пътя Ботевград – София до пътен възел \"Витинска Река\". Това обаче увеличава времето за пътувате с минимум половин час. От АПИ препоръчват на водачите пътуващи от Северозападна България (от градовете Видин, Монтана и Враца) да използват прохода \"Петрохан\" и пътя през Искърското дефиле, за да избегнат натоварения трафик по \"Хемус\". По пътя през Искърското дефиле обаче след 14 часа ще се насочват всички камиони с тегло над 12 тона. Желаещите да пътуват по този маршрут в посока София, трябва да хванат отбивката за Своге, след като подминат Мездра. Движението по \"Тракия\" е без ограничения. Не се извършват ремонтни дейности. Като алтернатива се препоръчва използването и на подбалканския път. За улеснение на трафика през Владая и повишаване на пътната безопасност, днес от 10 ч. до 20 часа ще има две ленти за влизащите в София. Като алтернативен маршрут се предлага влизане в София през магистрала \"Люлин\". При възможност пътуващите към София в неделния ден е препоръчително да тръгнат на път по-рано, съветват от АПИ. По традиция от 14 до 20 часа ще бъде ограничено движението на камионите над 12 тона по автомагистралите и най-натоваренитe пътища (виж картата).", "date": "2017.09.24", "title": "Стеснение в тунел създава условия за задръствания на магистрала Хемус днес"}
{"url": "http://www.dnevnik.bg/sviat/2017/09/24/3046434_proekt_za_1_mlrd_evro_e_podlojen_dnes_na_referendum_v/", "text": "Словенците гласуват днес на референдум за това дали правителството да започне строителство на железопътна линия до основното адриатическо пристанище, която е оценена на 1 млрд. евро. Това се възприема и като проверка за популярността управляващите преди редовните парламентарни избори догодина. Ако избирателите отхвърлят проекта като прекалено скъпо начинание, възможно е да последват и размествания в правителството. Опозицията води по популярност, а изборите ще са през юни или юли 2018г. Проблемът е с избирателната активност, тъй като поне 20% от имащите право на глас 1.7 млн. души са необходими, за да е законно отхвърлянето или одобряването на линията. Социолозите казват засега, че активността ще е под този праг и дават разнопосочни прогнози за изхода от вота. Референдумът е резултат от кампанията на неправителствената организация \"Данъкоплатците не се отказват\" и Словенската демократическа партия - водещата опозиционна сила. Според тях проектът е прекалено скъп за малката държава. Жп линията, за която трябва да се гласува, е дълга само 27 километра - между единствения пристанищен град Копер и градчето Дивача до границата с Италия, но преминава през планински терен. Според властите така ще се ускори товарният трафик до и от Копер и това ще го направи силен конкурент в района. Портът от години се използва активно от Унгария, а Словения се опитва да го направи привлекателен и за Североизточна Италия и Австрия. Будапеща заяви, че желае да инвестира около 200 млн. евро в проекта, а Любляна получи над 44 млн. евро от Европейския съюз за подготовка на трасето.", "date": "2017.09.24", "title": "Проект за 1 млрд. евро е подложен днес на референдум в Словения"}
{"url": "http://www.dnevnik.bg/sviat/2017/09/24/3046973_germaniia_glasuva_dnes_na_istoricheski_izbori_za/", "text": "Десетки милиони германци са призовани днес да гласуват на избори за федерален парламент, които ще бъдат исторически момент за канцлера Ангела Меркел и за националистите от \"Алтернатива за Германия\" (AfD). Изборният ден приключва в 18 часа местно време (19 часа българско) и веднага след това обществените телевизии Das Erste и ZDF ще обявят прогнозните резултати от екзит пол на социологически агенции. Реалните данни от гласуването може да станат известни късно в понеделник или във вторник. Меркел почти сигурно ще спечели достатъчно гласове, за да получи четвърти пореден мандат начело на правителството - постижение, което в следвоенната история на страната са правили единствено бившият ѝ покровител Хелмут Кол и Конрад Аденауер, превърнал се в символ на десницата. За пръв път от Втората световна война насам в Бундестага ще влезе - и има сериозен шанс да бъде трета политическа сила - ксенофобска, антиевропейска и на моменти проявяваща открити симпатии към нацисткото минало партия. Социалдемократите - коалиционни партньори в правителството и предвождани за пръв път от Мартин Шулц, вероятно ще понесат сериозен спад в подкрепата и може да отпаднат от управлението. Те така и не успяха да направят силна кампания, включително защото предлагаха леви идеи в момент, когато икономиката на Германия е в траен възход, както и защото икономическите им обещания с много малко се отличаваха от тези на християндемократите на Меркел. Последното социологическо проучване на агенция INSA, публикувано в събота в многотиражния в.\"Билд\", показа спад с два пункта в популярността на ХДС/ХСС на Меркел до 34%, един пункт спад за ГСДП на Шулц до 21% и повишение с два пункта за AfD до 13%. Тези данни може да окажат още по-драматично лоши за социалистите и по-добри за националистите, тъй като около една трета от избирателите още не са посочили кого предпочитат. Много е вероятно за пръв път от много години насам в Бундестага да попаднат 6 партии, докато в момента са 4. Консервативният блок на Меркел ще остане най-големият в парламента, но сглобяването на управляваща коалиция ще стане доста по-трудно и дори може да продължи с месеци. Огромно мнозинство (71%) от редовите социалисти не искат партията им да влиза в нова правителствен съюз, ако се представи зле на изборите. Зелените и либералните Свободни демократи поставят сложни условия, за да станат коалиционни партньори, а съюз с бившите комунисти от ГДР в Лявата партия и националистите от AfD е изключен. Макар кампанията да бе предшествана от поредица провинциални избори със силно представяне на \"Алтернатива за Германия\", Меркел влезе в изключително активна предизборна кампания със самочувствие и послание, че тя остава символът на стабилност в един несигурен свят. За няколко седмици тя участва в десетки митинги и срещи - понякога до 5 на ден - за да обяснява как ще обнови икономиката за дигиталната епоха, в която човечеството вече навлиза, как ще избегне повторение на мигрантската криза от 2015г. и как ще брани ценностите на Запада в момент, когато победата на Доналд Тръмп миналия ноември разклати установения ред.", "date": "2017.09.24", "title": "Германия гласува днес на исторически избори за Меркел и националистите"}
{"url": "http://www.dnevnik.bg/razvlechenie/2017/09/24/3046676_zelen_luk_podgotven_za_zimata/", "text": "Димитър Николов обича да ферментира. Той е съсобственик на столичния  ресторант \"Багри\" , където ферментиралите най-разнообразни продукти са ключова част от менюто. Есента не е единственият сезон, в който да се правят домашни консерви, но тъй като в момента сме в него, предлагаме някои интересни идеи за това. Ресторант \"Багри\" ще участва и във фестивала на открито за качествена храна и напитки - StrEAT Fest на 30 септември. Повече за него четете  тук .  Ферментирал зелен лук Измиваме добре зеления лук, почистваме горната ципа и изрязваме мустаците и перата (от перата на лука, може да приготвите песто). Готовите главички осоляваме добре като втриваме солта плътно с ръце, така че да започне да отпуска сок. Натъпкваме хубаво в буркан и притискаме силно с ръце (като целта ни е консистенцията да стигне до ръба на буркана). Оставяме на стайна темпeратура за 1-2 дни на тъмно като ежедневно отваряме буркана и допълнително притискаме лука. Целта е лукът да се покрие изцяло със собствения си сос. След това поставяме в хладилник и изчакваме около 1 месец преди да консумираме. Ферментиралия зелен лук пасва добре на салати, в сандвичи, може да се грилова, може да се консумира с ракия като мезе, както и за овкусяване на месо.", "date": "2017.09.24", "title": "Зелен лук, подготвен за зимата"}
{"url": "http://www.dnevnik.bg/sport/2017/09/24/3047187_karmelo_antuni_napuska_niks_za_da_podpishe_s_oklahoma/", "text": "Звездата на \"Ню Йорк никс\" Кармело Антъни ще продължи кариерата си в \"Оклахома Сити тъндър\", съобщи ESPN. Крилото подписа с тима от Голямата ябълка през 2011 г. и сбъдна мечтата си да играе в родния си град. Лидерът на \"Никс\" няколко пъти това лято изрази желанието си да бъде пратен в отбор, с който да се бори за титлата. Фаворит за подписа му беше  \"Хюстън рокетс\" . В крайна сметка вариантът при \"ракетите\" отпадна, а Антъни заяви, че би отишъл в \"Оклахома\", \"Портланд трейлблейзърс\" или \"Кливланд кавалиърс\", където да се събере с един от най-добрите си приятели -  Леброн Джеймс .  Сделката ще бъде финализирана в понеделник, като в обратната посока поемат центърът Енес Кантер и крилото Дъг Макдърмът. \"Никс\" ще получи и втория избор на \"гръмотевиците\" в драфта за 2018 г. Антъни се е съгласил на някои компромиси, за да може да подпише с тима, в който ще се събере с Ръсел Уесбрук и Пол Джордж. Крилото е десеткратен участник в Мача на звездите и един от най-успешните баскетболисти на международно ниво. Той има три златни и един бронзов медал от олимпийски игри. Антъни е водещият реализатор на националния тим на САЩ. През 2012 г. Антъни спечели титлата за най-добър реализатор на НБА с 28.7 точки средно на мач. В кариерата си крилото има 24.8 точки, 6.6 борби и 3.1 асистенции средно на мач. Неговите отбори обаче никога не са били претенденти за титлата. Най-големият му успех в плейофите е през 2009 г. с първия му тим - \"Денвър нъгетс\", където игра между 2003 и 2011 г. Тогава \"златните буци\", с Чонси Билъпс, Крис Андерсън и Нене в състава, играха финал в Западната конференция, загубен от \"ЛА лейкърс\" с 2:4.", "date": "2017.09.24", "title": "Кармело Антъни напуска \"Никс\", за да подпише с \"Оклахома Сити тъндър\""}
{"url": "http://www.dnevnik.bg/analizi/2017/09/24/3045304_prosvetnata_reforma_v_ukraina_i_etnicheskite/", "text": "В началото на септември украинският парламент прие нов просветен закон. Незабавно от руските информационни средства тръгна кампания в защита на \"нарушените\" човешки права на езиковите малцинства в  Украйна . Тя бе подхваната от други страни като Унгария, Полша, Румъния и Гърция и стигна до нашия политически елит. Не закъсняха гневни изказвания на вицепрезидента  Йотова  и на външния министър Захариева.", "date": "2017.09.24", "title": "Просветната реформа в Украйна и етническите малцинства (Има ли заплаха за българите)"}
{"url": "http://www.dnevnik.bg/sport/2017/09/24/3047192_voleibolistkite_izlizat_sreshtu_turciia_vuv_vtoriia_si/", "text": "Женският национален отбор по волейбол ще изиграе втория си мач на европейското първенство срещу Турция. Момичетата на Иван Сеферинов постигнаха  трудна победа с 3:2 над Украйна  на старта, а сега гледат към доближаване до участие в следващата фаза. Успех над туркините ще прати България поне на плейоф, което ще бъде крачка напред от предишното участие, когато тимът отпадна още в групите. \"Трудната победа над Украйна не бива да изненадва никого, защото този отбор е изненадата на  европейското първенство . Имат силен отбор и играят добре, ние трябва да изчистим нашите грешки и да се съсредоточим върху следващата среща\", каза след първия двубой Иван Сеферинов. Опитният треньор е доволен от представянето на ключовите си състезателки, като всички от титулярния състав завършиха с двуцифрен актив. Елица Василева вкара 21 точки, а Страшимира Симеонова, Добриана Рабаджиева Христина Русева и Емилия Николова добавиха съответно по 17, 16, 15 и 12 точки. Именно всички нападателки ще са силното оръжие на българския състав срещу Турция. Българският отбор има за какво да си връща на туркините, след като загуби в София в началото на юни. Драматичното  поражение с 2:3 в зала \"Христо Ботев\"  лиши тима от директно класиране за световното първенство и прати България в  допълнителните квалификации . \"Някои от състезателките ми бяха доста нервни и разбирам чувствата им, защото играхме първия си мач. Победихме, но имаме какво да подобряваме в представянето си\", коментира преди днешния двубой Сеферинов. Турция е с една загуба на европейското дотук, след като в първия си мач отстъпи с 1:3 на Русия след 23:25, 25:20, 23:25, 20:25. Двубоят между България и Турция е днес от 14.30 ч. и ще се излъчва пряко по БНТ HD.", "date": "2017.09.24", "title": "Волейболистките излизат срещу Турция във втория си мач на европейското първенство"}
{"url": "http://www.dnevnik.bg/razvlechenie/2017/09/24/3046642_spodeliame_vsichko_na_masata/", "text": "Той отваря \"врати\" на 30 септември, събота, от 10:00 до 22:00 часа и е организиран от изданието \"Бакхус\". Всичко за него четете  тук . Какво Ви отведе в кухнята? - Повечето корейски жени не работят и са цял живот в кухнята, за да готвят за семейството си. Решихме, след като и приятелите в България харесват тази храна, да я правим в ресторант. Готвя и в църквата ни в \"Надежда\". Не съм готвач с диплома. Заради езиковата бариера не говорим с много българи, но пък общуваме през храната. - Изключителна важна. Ние корейците смятаме, че храната обединява хората. Мисля, че няма чужденец, който да е влязъл в корейски ресторант, където и да е по света, и да не е харесал ястията. - Ние сме малко затворени и поддържаме тесни връзки с други наши сънародници тук. Езикът е доста труден, което създава проблеми, когато трябва да ходим в държавни институции, за да уредим личните си документи или пък нещо за ресторанта. Смятам, че с българите си приличаме по това, че сме гостоприемни. - Смятам, че това винаги се случва. Още повече, че ние тук не европеизираме корейската кухня - готвим това, което готвим у дома. Различно е впечатлението на клиентите след като вече опитат ястието, за което са си изградили представа по снимката в менюто. Особено след като някои от тях са питали за салата, пържени картофи или нещо подобна, което очакват да имаме в менюто. - Смятам, че тя е изключително здравословна - използваме много пресни зеленчуци и почти никакви подправки - освен сол и то рядко и понякога смлян буквално на прах черен пипер. Имаме пикантни рецепти. Повечето от продуктите са корейски с изключение на тези, които могат да се купят тук. По традиция започваме с разядки. Тук нямаме възможност да предлагаме ястия с пресни морски дарове, така типични за корейската кухня, но смятаме да опитаме да предлагаме прясна змиорка. Термичната обработка е с много малко мазнина и много бързо минаване на храната през огъня - така се запазват полезните вещества в продуктите. - Трудно ми е да определя един. Но в основата на корейската кухня са два вида смеси с консистенция на паста. Кочуджанг се прави от специален сорт люти чушки, слагаме го в почти във всички ястия с червен цвят. Другият сос е дуенджанг - ферментирали соеви зърна. В Япония е познат под името мису. Друг клучов продукт е кимчи - ферментирало зеле. То се използва както за прясна консумация, когато ферментацията не е в напреднал стадий, така и за готвене, когато вече е по-кисело - измито от солта с добавен лют червен пипер, ситно смлени лук и чесън. Тофуто е също съставка на много ястия и смятаме за много здравословно. След хранене корейците често консумират традиционната ракия соджу. Има я в класически вид или с различни вкусове. Прави се от пшеница и напомня водката, но алкохолното съдържание е много ниско - като при виното. Пие се студена, поднесена в купичка. Корейците понякога я смесват с бира.", "date": "2017.09.24", "title": "Споделяме всичко на масата"}
{"url": "http://www.dnevnik.bg/istorii_na_denia/2017/09/24/3047064_padjon_-_lesna_recepta_za_koreiski_palachinki/", "text": "Разговор с Ким Йонгсук четете  тук . Специално за читателите на \"Дневник\" тя сподели и тази рецепта: Лесна рецепта от корейската кухня всеки може да приготви у дома. Нужните продукти са: - 1 морков - половин червена чушка (камба) - два стръка пресен лук - 1 чаена чаша брашно - две щипки сол - 1 яйце Морковът и чушката се нарязват на ленти, а лукът - на парчета около 2-3 см. Всичко се смесва, като се добавя вода, която да позволи достигането на гъстота като за палачинки. Бърка се внимателно. Изсипва се в леко намазнен таван. Докато се изчаква да се запържи от едната страна, леко се притиска със шпатула. Преди да се обърне \"палачинката\", върху нея се изсипва разбитото яйце. Изчаква се и неговото сготвяне. Обръща се и от другата страна. След това се сервира в чиния, като се нарязва като пица. В тази рецепта могат за пълнеж да се използват морски дарове, които са леко сготвени, преди да бъдат сложени в тигана.", "date": "2017.09.24", "title": "\"Паджон\" - лесна рецепта за корейски палачинки"}
{"url": "http://www.dnevnik.bg/sport/2017/09/24/3047219_djouzef_parkur_pobedi_po_tochki_hjui_fjuri_i_zashtiti/", "text": "Новозеландецът Джоузеф Паркър защити титлата си в тежка категория на Световната боксова организация след победа по точки над  Хюи Фюри . Шампионът беше по-активният боксьор през цялата среща, докато Фюри разчиташе на здрава защита и чакаше противникът му да отвори гарда си. Единият от съдиите даде равенство в точките 114-114, докато другите двама отсъдиха 118-110. Срещата на \"Арена Манчестър\" беше изгледана от братовчеда на претендента Тайсън Фюри, който през седмицата изрази надежда правата му да бъдат  възстановени и той да се завърне на ринга . Хюи Фюри беше по-активен в първите два рунда, но като много по-опитен боксьор Паркър скъси дистанцията и умело използваше клинчове. Новозеландецът вкарваше много удари в тялото, като в края на мача откровено си личеше желанието му да нокаутира съперника си. Най-интересният момент беше в 10-ия рунд, когато Паркър се засили и при опит да удари Фюри почти се свлече на въжетата, увлечен от инерцията на тялото си. Новозеландецът постигна 24-а победа от 24 мача, като 18 от тях са дошли след нокаут. Това е втора защита на титлата на WBO, след като през май Паркър победи отново със съдийско решение румънеца Разван Кожану. Джоузеф Паркър е считан за един от потенциалните съперници на  Антъни Джошуа . Новозеландецът държи един от ценните пояси в тежка категория, а англичанинът иска да обедини всички титли и да стане абсолютен световен шампион. Освен Джошуа обаче апетит към титлата на WBO изрази и  Деонтей Уайлдър . Американецът, който е шампион на Световния боксов съвет (WBC), вероятно ще се бие с Паркър в началото на 2018 г.", "date": "2017.09.24", "title": "Джоузеф Паркър победи по точки Хюи Фюри и защити титлата си"}
{"url": "http://www.dnevnik.bg/bulgaria/2017/09/24/3047100_nai-komentiranoto_v_dnevnik_nacionalnoto_pomirenie_i/", "text": "Анализът  Национално помирение ли?  е най-коментираната публикация в \"Дневник\" през тази седмица с 236 поста към 19 часа в събота. Следват  Северна Корея заплаши да взриви ядрена бомба в океана  с 234 коментара,  \"Да, България\" се обяви срещу визитата на генералния прокурор на Русия  с 217,  Блянът се сбъдва: властта в България да бъде като властта в Русия  (215),  Тръмп пред ООН: Може да се наложи да унищожим Северна Корея  (195),  Провъзгласяването на Независимостта: Блестящата българска авантюра  (187),  Не е добра практика да ми се дават съвети отвъд океана, заяви Борисов  (186),  Слънчевата енергия като път към свободата за един гражданин на село Миндя  (163),  Учене ли е зубренето и има ли полза от него  (154) и  Чайка и Цацаров подписаха споразумение за сътрудничество до 2019 година  (153).", "date": "2017.09.24", "title": "Най-коментираното в \"Дневник\": Националното помирение и заплахите на Северна Корея"}
{"url": "http://www.dnevnik.bg/citat_na_deniia/2017/09/24/3047195_citat_na_denia_morata_e_tolkova_dobur_che_bihte_iskali/", "text": "Думите са на мениджъра на сините от Лондон Антонио Конте непосредствено преди двубоя със \"Стоук сити\". Испанецът се отблагодари за думите на своя наставник, отбелязвайки хеттрик, с което помогна за  победата с 4:0 . Мората изпревари  Диего Коща , който през седмицата напусна тима, по най-успешно начало за сините от \"Стамфорд бридж\". В първите си шест мача Коща имаше участие в осем попадения (голове и асистенции), докато Мората вече има седем гола и две асистенции на сметката си.", "date": "2017.09.24", "title": "Цитат на деня: Мората е толкова добър, че бихте искали да се ожени за дъщеря ви"}
{"url": "http://www.dnevnik.bg/detski_dnevnik/2017/09/24/3044700_otkus_ot_tormoz_v_uchilishte_nasilnikut_jertvata_i/", "text": "Насилникът, жертвата и (не толкова невинният) наблюдател са три роли в трагедия, която често се разиграва вкъщи, в училище, на детската площадка, на улицата, на работното място. Какво е и какво не е тормозът в училище? Как да го разпознаем? Какви са признаците, че детето ни е жертва, и как да го защитим? Какво трябва да се направи, за да бъде прекъснат цикълът на насилие в класните стаи, и как да помогнем не само на жертвите, но и на насилниците? Барбара Колоросо – международно признат консултант по въпросите на възпитанието и образованието, дава на родителите, учителите и специалистите, които работят с деца, инструментите, необходими за прекратяването на тази порочна практика. Книгата й \"Тормоз в училище. Насилникът, жертвата и наблюдателят\" излиза за първи път преди повече от десетилетие, вече има пет обновени и допълнени издания и се счита за една от най-авторитетните и полезни книги за превенция и интервенция при проблеми с насилието. Из трета глава \" \" от книгата \"Тормоз в училище. Насилникът, жертвата и наблюдателят\" от Барбара Колоросо: Както отбелязва Кен Ригби, за да започнем разговор, ни е необходим общ език и разбиране за динамиката на насилието. Има многобройни дефиниции на насилие: някои са твърде тесни, а други – прекалено всеобхватни. Някои го разглеждат като конфликт, който се нуждае от решение. Други го ограничават до постоянно и повтарящо се поведение. Дефиницията, която използвам аз, е развита въз основа на опита ми през последните четиридесет години, през които съм наблюдавала еволюцията в проявленията и средствата, използвани при насилието, програмите, създадени, за да се борят с него, и изследванията, които задълбават в проблема. За мен насилието е съзнателна, преднамерена, нападателна, зловредна или оскърбителна дейност, предназначена да унижи и да нарани мишената, като същевременно достави на извършителя удоволствие от болката и нещастието на жертвата. Често предизвиква страх чрез заплахи за последваща агресия и може да се превърне в терор. Агресията може да е вербална, физическа и/или социална. Може да е основана на расата, етноса, религията, пола, сексуалността, сексуалната идентичност или ориентация, физическите или умствените качества, теглото, алергиите или икономическия статус. (Тези основи често пъти увеличават жестокостта и нейното влияние върху мишената.) Може да бъде – и често е – настойчива, постоянна и да се повтаря във времето, но не е задължително. И е еднократният акт е насилие. Ако е постоянна и е насочена към група със защитен статут, агресията може да е форма на насилие, често пъти наричана \"мъчение\", а ако е достатъчно жестока, може да се приеме за престъпление. Тя включва всички форми на тормоз и кибернасилие. С други думи, това \"системно налагане на сила в междуличностните връзки\" е нещо зло и жестоко и включва извличането на удоволствие от нечия болка и страдание. Независимо дали е предумишлено, или наглед връхлита неочаквано, независимо дали е очевидно, или е прикрито, в лицето или зад гърба ви, лесно за разпознаване или загърнато в одеянията на привидно приятелство, дали се извършва от едно дете, или от група, насилието винаги включва тези три белега: Насилникът може да е по-възрастен, по-голям, по-силен, да си служи по-добре с думите, да е с по-високо социално положение, да е от различен етнос или да е от противоположния пол (повече за това – покъсно). Насилникът разполага с повече сила и влияние от жертвата. Самият брой на децата, събрани заедно, за да упражняват тормоз, може да създаде такава неравнопоставеност. Насилието не е съперничество между братя и сестри, нито е спречкване между две равнопоставени деца, между които съществува конфликт. Насилникът възнамерява да причини емоционална и/или физическа болка, очаква деянието му да нанесе вреда и изпитва удоволствие от причиняването и наблюдаването на страданието. Това не е инцидент или недоразумение, не е грешка на езика, не е закачка, не е случайно подложен крак, не е неумишлено невнимание, няма \"Ох, не исках\". Насилникът цели да тормози, да се присмива, да унижава. И насилникът, и жертвата знаят, че тормозът може и е вероятно да се повтори. Не е предвидено да е еднократен акт, особено ако мишената изглежда беззащитна. Често се започва с вербално насилие (обиди, расистки нападки, пренебрежителни сексуални подмятания, унизителни коментари за физическите или умствените способности на мишената), след което насилието ескалира до социално изолиране (отбягване, слухове, клюки и изключване), а после, ако климатът и културата в училище позволяват, насилникът свободно и със страст преминава към физически тормоз (удряне на шамари, ритници, препъване, заключване на жертвата в шкафчето ѝ, принуда за унизителни или невъзможни за изпълнение дейности и/или лишаване на жертвата от необходими физически удобства) със знанието, че никой няма да се намеси, за да прекрати жестокостта. Когато насилието необратимо ескалира, се добавя и четвърти елемент: Насилието е системен тормоз, използван за сплашване и запазване на надмощие. Терорът, прицелен в сърцето на нароченото дете, не е просто средство за постигане на целта, а е самоцел. Щом веднъж ужасът е налице, насилникът може да действа без страх от обвинение или разплата. Жертвата на насилието се е предала и е съвсем беззащитна, така че е крайно невероятно да опита да отвърне или да каже на някого за ставащото. Насилникът разчита, че въвлечените свидетели няма да направят нищо, за да спрат насилието. И така кръгът се затваря.", "date": "2017.09.24", "title": "Откъс от \"Тормоз в училище. Насилникът, жертвата и наблюдателят\" на Барбара Колоросо"}
{"url": "http://www.dnevnik.bg/sviat/2017/09/24/3047264_pri_seriia_ot_napadeniia_s_kiselina_v_london/", "text": "При няколко нападения в район около голям търговски център в източната част на Лондон са пострадали шестима души, съобщи агенция \"Ройтерс\". Токсичното вещество е разпръснато от група мъже, уточняват от полицията. Случаят не се разглежда като свързан с тероризъм, уточниха от органите на реда. Един мъж е бил задържан за причиняване на тежка телесна повреда. Нападението е било извършено край търговския център \"Стратфорд\" около 20 ч. местно време. На публикувани в интернет снимки се вижда как полицаи са се навели около пострадал човек и му оказват помощ. Свидетели разказаха, че атаките са предизвикали паника, а пострадалите се втурнали да промиват раните си с вода. По думите на очевидците нападението е било извършено след спор. Засега не е известно какво е разпръснатото вещество. Полицаи на мястото окачествиха случая като нападение с киселина. През последните месеци бяха извършени серия подобни нападения във Великобритания, включително при обири. Правителството обяви през юли, че ще обмисли по-строги наказания за хора, които нападат други с киселина.", "date": "2017.09.24", "title": "При серия от нападения с киселина в Лондон пострадаха шестима души"}
{"url": "http://www.dnevnik.bg/sviat/2017/09/24/3047269_za_severna_koreia_obstrelvaneto_na_sasht_e_neizbejno/", "text": "Президентът на САЩ Доналд Тръмп и външният министър на Северна Кореа И Йон-хо си размениха поредни заплахи тази нощ. В реч пред Общото събрание на ООН първо И обяви, че обстрелването с ракети на цялата територия на САЩ става неизбежно, след като \"г-н президент Зло\"  е нарекъл лидера на КНДР \"човека ракета\" . В отговор в \"Туитър\" Тръмп пък написа: \"Току-що чух какво каза външният министър на Северна Корея пред ООН. Ако той продължи да препредава като ехо мислите на Малкия Човек Ракета, тях не след дълго няма да ги има\", писа Тръмп. Размяната на все по-заплашителни и лични обиди между Тръмп и Ким се засилва, докато Пхенян се надбягва с времето, за да постигне целта си да създаде ракета с ядрен заряд, способна да достигне континенталната територия на САЩ - нещо, което Тръмп се зарече да не допусне, отбелязва \"Ройтерс\". В безпрецедентно изявление в петък  Ким нарече американския президент \"изкуфял старец\"  и се закани да го усмири с огън. Така той отвърна на заплахите на Тръмп в речта му пред ООН напълно да унищожи Северна Корея с нейното 26-милионно население. Не е ясно дали последният туит на Тръмп се отнася до Ким лично или до Северна Корея като цяло, отбелязва \"Ройтерс\". На 3 септември КНДР извърши най-мощния си досега ядрен опит. В петък Пхенян заяви, че може да извърши опит с водородна бомба над Тихия океан. Тръмп обвини Иран, че работи заедно със КНДР В същото време президентът на САЩ отново изрази съмнения в ефективността на ядреното споразумение с Иран, като критикува Техеран заради ракетно изпитание и го обвини в сътрудничество с КНДР, предаде ТАСС. \"Иран тъкмо изпита балистична ракета, способна да достигне Израел. Освен това те работят със Северна Корея. Голямо споразумение имаме, няма що!\", написа в Туитър американският президент. Иран съобщи в събота , че е изпитал успешно новата си балистична ракета \"Хорамшахр\" с обсег 2000 километра и със способност да носи няколко конвенционални бойни глави, за да може да поразява няколко цели едновременно. Техеран и \"шесторката\" (петте постоянни члена на Съвета за сигурност плюс Германия) подписаха на 14 юли 2015 г. историческо споразумение за уреждане на дългогодишния проблем с иранската ядрена програма.", "date": "2017.09.24", "title": "За Северна Корея обстрелването на САЩ е неизбежно, Тръмп отвърна: скоро няма да ви има"}
{"url": "http://www.dnevnik.bg/bulgaria/2017/09/24/3047267_plevneliev_pritesnen_ot_rechta_na_trump/", "text": "Изключително притеснен съм от речта на Доналд Тръмп пред ООН, каза президентът Росен Плевнелиев (2012-2017 г.) по \"Нова тв\". \"За първи път в историята на ООН от трибуната американски президент открито заплашва други държави. За мен оръжията и използването на военни технологии е точно обратното на дипломацията. Когато използваш оръжия, това означава, че нямаш аргументи\", каза Плевнелиев. Може да се наложи САЩ \"да унищожат изцяло\" Северна Корея, освен ако Пхенян не намали ядрените си опити,  заяви Доналд Тръмп пред Общото събрание на ООН . Президентът Румен Радев беше впечатлен от речта на Тръмп. \"Не знам дали се чува в България, че за да бъдеш фактор в дипломацията и за да се чува твоят глас, трябва да имаш съответната военна мощ. Те не могат да съществуват разделени. Президентът Тръмп го обяви много ясно и тази година САЩ имат най-големия военен бюджет и най-силната армия. Нека да видим защо той мисли така и как ние мислим у нас\",  каза Радев от Ню Йорк. Според Плевнелиев това, че президентът Румен Радев не посети приема на ЕС в ООН, е притеснителна грешка. \"Смятам, че за съжаление президентът няма да може да има така необходимата за България силна позиция в ЕС\", заяви Плевнелиев. Той не се съгласи с мнението на Радев за речта на Тръмп. Без съмнение Меркел ще бъде преизбрана, смята бившият държавен глава, който е живял в Германия повече от осем години. \"Историческият мандат за Ангела Меркел тепърва предстои. Няма съмнение, че тя ще бъде преизбрана. По-важното е не дали, а с кого ще трябва да управлява. Има три варианта и всеки един от тях е важен и за бъдещето на ЕС и България\", коментира Плевнелиев.", "date": "2017.09.24", "title": "Плевнелиев притеснен от речта на Тръмп"}
{"url": "http://www.dnevnik.bg/bulgaria/2017/09/24/3047271_kalin_kalpakchiev_obvini_sudebniia_suvet_v_zavisimosti/", "text": "Отиващият си вече състав на Висшия съдебен съвет не беше независим орган, а хората от мнозинството в него поддържаха връзка със силните на деня, обобщи днес по Би Ти Ви съдия Калин Калпакчиев, който беше част от опозицията в съвета. Той припомни, че липсата на независимост на ВСС е посочена от Европейската комисия, Съвета на Европа и от Държавния департамент на САЩ. \"Това беше съветът, който ще се запомни с есемеса до премиера Борисов от член на ВСС\", посочи Калпакчиев. Той допълни, че кадровиците около председателя на Върховния административен съд Георги Колев и главния прокурор Сотир Цацаров са се събирали по кабинетите си преди заседания и там са вземали решения, които после само са официализирали. Магистратът припомни, че сегашният ВСС е започнал дейността си с \"доста спорното назначение на главния прокурор\" и е продължил с ред предизвикващи полемика избирания на председатели на различни съдилища. В някои случаи (напр. назначаване на външен съдия за председател на районен съд) директно се стигало до сблъсък с разпоредбите. Калпакчиев обясни, че с малцина свои колеги съмишленици са се противопоставяли на незаконни решения на съвета и диктата, който се е упражнявал от него, но аргументите им са срещнали \"стена от мълчание\". Той коментира и че ВСС се е провалил в налагането на етични стандарти след отказа да разследва  \"Яневагейт\"  и  \"Цумгейт\" . Калпакчиев се обяви за намаляване на парламентарната квота във ВСС, защото по думите му тя е загубила конституционната си функция – да предпазва кадровия орган от капсулиране и да защитава интересите на обществото. Той обяви, че след края на мандата на ВСС се връща като съдия в системата и няма да влиза в политиката.", "date": "2017.09.24", "title": "Калин Калпакчиев обвини съдебния съвет в зависимости и поддържане на връзки със силните на деня"}
{"url": "http://www.dnevnik.bg/sport/2017/09/24/3047266_fotogaleriia_reindjurs_sreshtu_seltik_-_supernichestvo/", "text": "Сблъсък между два клуба, две идеологии и две религии - \"Рейнджърс\" срещу \"Селтик\" е много повече от футболен мач. В събота \"детелините\" спечелиха 409-ото издание на  , като вече имат 152 успеха срещу 159 за съперника си.", "date": "2017.09.24", "title": "Фотогалерия: \"Рейнджърс\" срещу \"Селтик\" - съперничество на 129 години"}
{"url": "http://www.dnevnik.bg/bulgaria/2017/09/24/3047312_vunshnoto_ministerstvo_suvetva_da_ne_se_putuva_za_rio/", "text": "Министерството на външните работи на Република България и посолството ни в Бразилия предупреждават българите, които възнамеряват да пътуват до Рио де Жанейро, да се въздържат от посещение на града до нормализиране на обстановката. Онези, които се намират в града, да се въздържат от визита на Леблон, Ипанема и Копакабана, както и на райони, в които в момента текат сблъсъци между организирани наркобанди и силите на реда. В края на миналата седмица кризата със сигурността в града се изостри неимоверно. Ожесточени престрелки между организираните банди и полицията се водят в най-голямата фавела на Рио – Росиня, припомнят от министерството. Тя е в непосредствена близост до най-посещаваните от туристи райони в южната част на града – Леблон, Ипанема и Копакабана. Междувременно войната между наркоклановете се разпространи и в другите осем големи фавели на града. Въпреки че армията излезе на улиците на Рио, за да подпомогне полицията в борбата с организираната престъпност, силите на реда не са в състояние към момента да овладеят ситуацията. Посолства и консулства в Бразилия започнаха да предупреждават своите граждани за ограничаване на пътуванията до Рио де Жанейро заради нарковойната. Българските граждани в Рио де Жанейро, които имат нужда от помощ във връзка със ситуацията, могат да се свържат с посолството ни в Бразилия на телефон +55 61 32236193, както и на дежурния телефон в извънработно време +55 61 86023360.", "date": "2017.09.24", "title": "Външното министерство съветва да не се пътува за Рио де Жанейро"}
{"url": "http://www.dnevnik.bg/kultura/2017/09/24/3040495_otkus_ot_kitka_zdravec_na_polk_petko_iotov/", "text": "В рубриката \"Четиво\" \"Дневник\" публикува откъс от книгата \"Китка здавец\" на полк. Петко Йотов. Известният военен, преподавател и историк бе директор на Военноисторическия музей до смъртта си през 2009 г. По случай 70 години от рождението му, които се навършиха на 2 септември, сдружение \"Българска история\" преиздава сборник с негови 37 разказа, писани от Йотов и разпространявани досега само сред приятелите му. Първите ми мъжки неща Растях си волно на един хубав баир в Тетевенския балкан. От изгрев до залез слънце гледах на хоризонта красотите на Стара планина. Всички гьолове на поляната между нашата къща и Кольовската махала бяха мои. Всички долинки, баири и кладенци също бяха мои. Нямаше дупка, в която да не съм бръкнал да търся всевъзможни пернати и пълзящи твари. Нямаше плет, който да не съм прескочил, градина или бостан, непроверени от мен. Докато тръгнах на училище, не познавах ни долни, ни горни гащи. Лятото по риза до колене... Зимата – фланела върху ризата, а отгоре сукманче от домашно тъкан шаяк. Всеки сезон тогава беше хубав за мен, но най-вече зимата. Изям една голяма дървена пахарка с попара от мляко. Изляза навън, кучето ме оближе – това ми беше миенето. Възседна шейната и като се спусна към Туртолския кладенец, снегът влиза отдолу под сукманчето и излиза от пазвата ми. Докато издърпам шейната, възвря като чайник с греяна ракия и така цял ден и всеки ден. Дойде една зима на гости леля ми от Плевен. Гледа как юнашки се пързалям и се кръсти. Кръсти се и дума: \"Сестро, сестро, ще го повредите това момче. Ще му измръзнат мъжките работи.\" Пък мама се смее: – О, како, то така си е свикнало. Но леля ми явно беше решила освен за пързаляне да ме запази и за други, по-мъжки работи. При следващото си идване, било е през ранна пролет, донесе ми гащи. Да, гащи. Първите гащи. Само че тогава не знаех, че са женски. Най-напред ме грабна цветът. Един свеж и нежен като шипков цвят. При това с ластик и отгоре, и отдолу на крачолите. Голяма красота. Много по-късно разбрах, че това са женски розови кюлоти. И съм се радвал за първи път в живота на дамски гащи. И сега се радвам на всичките им разновидности, особено ако са по-малки. И пак от незнание се радвах, че с тези гащи ставам мъж. Така ми обясниха. Обуха ми ги веднага. Натъпкаха в тях сукманчето и тръгнах към махалата да се похваля на останалите момчета, че имам гащи. Оказа се, че когато мъж е обут в дамски гащи, не бива да се хвали много, ама тогава все още не знаех това. Тичам на пълна скорост в гъстата мъгла. Наближавам махалата за кой ли път. И стана нещо най-неочаквано с новите ми гащи. Скъсаха ги, скъсаха ги на парчета махленските кучета. Покрай гащите ми скъсаха и месата. Окъсан, окървавен и разреван се върнах вкъщи. Промиха ме с ракия, превързаха ме, успокояват ме, но аз продължавам да си плача за гащите. По-късно разбрах, че съм имал късмет още от малък да разбера, че не е приятно да се обуват дамски гащи, по-приятно е да се събуват. И още нещо разбрах по-късно – много опасна е миризмата на чуждо. Кучетата, дето са кучета, и те го знаят. Всеки ден играех с тях, никога не са посягали да ме хапят. Те и в случая не хапеха мен, а гащите. Да, гащите имаха особена, купешка миризма. Прости селски кучета, не познаваха градската, купешка миризма. Та разбрах, че и когато се контактува с чужди гащи, човек трябва да се прибира вкъщи със собствената си миризма. Мъже, колеги – любители на силни и нежни изживявания, когато боравите с дамски гащи, не бързайте в мъглата. 22.02.1996 г. София", "date": "2017.09.24", "title": "Откъс от \"Китка здравец\" на полк. Петко Йотов"}
{"url": "http://www.dnevnik.bg/sport/2017/09/24/3047232_uiliams_izbira_mejdu_trima_piloti_za_edno_miasto_prez/", "text": "\"Уилямс\" е съкратил до трима души кандидатите за едно свободно място сред пилотите в тима за сезон 2018, твърди Motorsport.com. Според изданието новакът Ланс Строл, който дебютира през тази година и дори се качи на подиума в състезанието за  Гран при на Азербайджан , е сигурен и за новия сезон. За другото свободно място се борят ветеранът Фелипе Маса, резервният пилот Пол ди Реста и Роберт Кубица. Мениджмънтът на \"Уилямс\" е доволен от Строл и затова ще го задържи с нов договор, а освен това канадецът носи сериозни постъпления в отбора. По неофициална информация бащата на Ланс, милиардерът Лорънс Строл, налива около 30 млн. долара в тима от Гроув. Средствата са много важни за \"Уилямс\" и англичаните не искат да се отказват толкова лесно от надежден партньор като канадския бизнесмен. На този етап не е сигурно дали Кубица ще се завърне в световния шампионат. Полякът направи първи обиколки с болид от Формула 1 през август на  тестовете в \"Хунгароринг\"  и впечатли с четвърти резултат. Той караше за \"Рено\", но догодина във френския отбор няма свободно място, след като Нико Хюлкенберг е с дългосрочен договор, а в тима пристига и Карлос Сайнц–младши. Кубица се възстанови след много тежка контузия през 2011 г. Той катастрофира с кола от WRC, но движенията на дясната му ръка все още са ограничени. Въпреки това той успява да пилотира болид от Формула 1. Полякът е считан за един от най-бързите пилоти и от \"Уилямс\" обмислят дали да не го ангажират. Другият основен кандидат е Фелипе Маса, който беше пенсиониран за три месеца. След края на сезон 2016 бразилският ветеран обяви оттеглянето си, но малко след това се върна в кокпита, след като Валтери Ботас пое към \"Мерцедес\". Маса, който кара във Формула 1 неизменно от 2002 г. насам и има 263 старта, е считан и за ментор на Ланс Строл. Третият вариант е резервният пилот на \"Уилямс\" Пол ди Реста. Шотландецът, който е и анализатор на Sky Sports F1, не се е състезавал от 2013 г., но в Унгария замени болния Маса, като не впечатли с представянето си. Според специалистите шансовете на Ди Реста са нулеви, а това води до сериозна изненада, която е свързана с... Шокиращ трансфер на Алонсо Въпреки че основните претенденти за единственото свободно място в \"Уилямс\" са ясни, в падока се носи слух, че английският тим сондира ситуацията около Фернандо Алонсо. Испанският ветеран още не е подписал нов договор с \"Макларън\", макар че според шефовете на тима от \"Уокинг\" това е само формалност. Легендарният тим  прекрати партньорството си с \"Хонда\"  и от следващия сезон ще използва двигатели на \"Рено\", като се надява да се бори за челни места и победи. Именно това е желанието на Алонсо, който от завръщането си в \"Макларън\" през 2015 г. няма подиум, а най-доброто му класиране е пето място. Испанецът е сред най-скъпоплатените пилоти във Формула 1 със заплата около 40 млн. долара (плюс бонусите за представяне, които няма как да вземе – бел. ред.) в  \"Макларън\" . \"Уилямс\" трудно може да му предложи подобни параметри, но техническият директор Пади Лоу се надява да убеди Алонсо да подпише с тима. Информацията не е официална, но беше тиражирана от известния журналист Джеймс Алън, който има пълен достъп до състезанията от календара. Освен това \"Уилямс\" се надява на факта, че Алонсо често води големи спонсори със себе си. При първия си престой в \"Макларън\" през 2007 г., както и когато караше за \"Ферари\", двукратният шампион заведе в тима банка \"Сантандер\", която плащаше заплатата му. \"Уилямс\" е сред най-уважаваните отбори в падока, като тази година отбеляза своята 40-а годишнина. Тимът от Гроув има девет титли при конструкторите и седем при пилотите, но последните дойдоха точно преди 20 години – през 1997 г.", "date": "2017.09.24", "title": "\"Уилямс\" избира между трима пилоти за едно място през сезон 2018"}
{"url": "http://www.dnevnik.bg/v_pamet/2017/09/24/3047319_pochina_amerikanskiiat_soul_izpulnitel_charlz_bradli/", "text": "Американският соул изпълнител Чарлз Брадли е починал в събота на 68-годишна възраст след борба с онкологично заболяване, съобщиха световните агенции, цитирани от БТА. Певецът получава признание за таланта си на късен етап от своя живот с дебютния си албум от 2011 г. No Time for Dreaming. Този албум е последван от още два - Victim of Love през 2013 г. и Changes, издаден миналата година. През есента на 2016 г. певецът е диагностициран с рак на стомаха и подложен на лечение. Брадли е роден на 5 ноември 1948 г. в Гейнсвил, Флорида.", "date": "2017.09.24", "title": "Почина американският соул изпълнител Чарлз Брадли"}
{"url": "http://www.dnevnik.bg/bulgaria/2017/09/24/3047321_radev_se_obiavi_za_diplomatichesko_reshenie_za_krizata/", "text": "България е авторитетен член на ООН и нейната балансирана външна политика и ролята на стабилизиращ фактор в нашия регион се ценят високо. Това е заявил президентът Румен Радев в Чикаго в коментар за резултатите от работата на 72-ата сесия на Общото събрание на ООН. Според пресцентъра му Радев е подчертал, че България ще продължи да работи за утвърждаването на стабилността и европейската перспектива на нашите съседи от Западните Балкани. Това, че сме доказан лоялен член на Европейския съюз и НАТО, не означава, че страната ни не трябва да работи за развитието на своите отношения и с трети страни, каза още президентът. Той припомни проведените в Ню Йорк редица двустранни срещи със свои колеги от Близкия изток и Централна Азия за възвръщането на традиционните позиции на страната ни на пазарите в тези региони и за възстановяването на образователния и културния обмен. В коментар за  ескалацията на напрежение между САЩ и КНДР  държавният глава подчерта, че тази криза не може да има военно решение \"Ако търсим да я решим с чисто военни средства, губещи са всички и много лидери вече се изказаха в тази насока\", заяви Румен Радев. Попитан за предложеното от него създаване на регистър на българите в чужбина, държавният глава заяви, че става въпрос за информационен портал, в който търсещите работа в България наши сънародници зад граница да намират информация за възможностите за професионална реализация в съответствие със своето образование, квалификация и опит, а бизнесът – подходящите кадри за своите проекти. Младите професионалисти, с които се срещна Радев, определили осъществяването на реформите в правосъдието, ефективната борба с корупцията и намаляването на административната тежест като основни предизвикателства за инвеститорите в България. Те заявиха, че се наблюдават и позитивни промени, но са необходими мерки за подобряване на сигурността в страната и за спазването на върховенството на закона.", "date": "2017.09.24", "title": "Радев се обяви за дипломатическо решение за кризата с КНДР"}
{"url": "http://www.dnevnik.bg/sviat/2017/09/24/3047188_ami_ako_sociolozite_v_germaniia_greshat/", "text": "Социолозите сбъркаха в предвижданията си за изхода от президентските избори в САЩ и за резултатите от референдума за Брекзит. Дали не бъркат и прогнозите за изхода от германските избори,  пита  Джеферсън Чейз за \"Дойче веле\" . Повечето наблюдатели в Германия обявяват надпреварата за канцлерския пост за приключила. Според тях Ангела Меркел от ХДС води с близо 15% пред кандидата на социалдемократите Мартин Шулц. Има обаче и място за скептицизъм дали социологическите прогнози са наистина надеждни. Защото се видя как на няколко важни избора преди това – например президентските избори в САЩ и референдума за Брекзит –  демоскопите се провалиха напълно . Те не можаха да предскажат нито победата на Тръмп, нито вота на британците за излизане от ЕС. Методите на германските социолози се базират на класически телефонни интервюта, проведени от утвърдените институти като Infratest dimap или Forsa. Нови платформи като YouGov залагат на допитвания в интернет. Германските социалдемократи възлагат надеждите си на това, че - както показват и допитванията - голям брой избиратели все още не са решили за кого да гласуват. Социолозите обаче твърдят, че тези надежди са напразни. Защото \"това би бил първият случай в историята на човечеството, когато всички колебаещи се избиратели решат да гласуват за една и съща партия\", казва Нико Зигел, шеф на Infratest dimap. Дори YouGov, които в анкета от 6 септември видяха разликата между Меркел и Шулц да намалява, са скептични, че преднината на ХДС/ХСС може да бъде стопена от кандидата на социалдемократите Шулц. И все пак - сигурно ли е? Защо германските социолози са толкова сигурни в предвижданията си, макар че американските и британските им колеги се провалиха така катастрофално? Нико Зигел обяснява, че често се смесват две различни неща: допитванията преди изборите с действителните прогнози на социолозите. За изборите в САЩ социолозите всъщност вярно предсказаха изборния резултат, защото Хилари Клинтън в действителност спечели същинското допитване до народа. Експертите обаче сбъркаха в преценките си за разпределението на гласовете сред членовете на избирателната колегия, а те именно са решаващите. Ръководителят на института Forsa Петер Матушек казва по този повод: \"Американските ни колеги е трябвало да кажат, че не могат да направят еднозначна прогноза. В Германия не бихме се осмелили да предскажем какво ще е разпределението на местата в парламента само въз основа на анкети\". Колко силни наистина са десните популисти? В Германия се появиха някои спекулации, че политическите допитвания не отразяват вярно настроенията в обществото и действителните стойности на  одобрение към дяснопопулистката \"Алтернатива за Германия\"  (АзГ). В момента социолозите смятат, че те ще съберат 11% от гласовете. \"Предполагаме, че резултатите ни в момента вярно отразяват одобрението за АзГ\", казва Зигел. Показателно е, че и онлайн платформата YouGov предрича за партията около 11 на сто, а както е известно, при анкети в интернет хората по-малко се притесняват да изразят привързаността си към някоя по-радикална партия, отколкото в личен разговор. Ползи за малките партии? Изборите на 24 септември ще бъдат решени между 6 партии, които се борят за места в парламента. В зависимост от резултатите им ще се види какви коалиции са възможни и кой ще получи правото да излъчи следващия канцлер. В момента  страната се управлява от голяма коалиция между ХДС/ХСС и ГСДП . Обикновено партньорите в управлението излизат с отслабени позиции на следващи избори, а от това ползи могат да извлекат малките партии в Германия, казва Зигел. Ключовият въпрос за всички партии – и най-вече за големите - ще бъде: ще могат ли в достатъчна степен да мобилизират своя електорат. \"Проблемът се крие в това, че е трудно да се установи кой действително ще отиде да гласува\", казва Матушек. Многото на брой германски граждани, които са гласували по пощата, може би ще отдадат по-голямо предпочитание на утвърдените партии. Но независимо от факта, че всички социолози предричат сигурна победа на християндемократите на Меркел, неяснотите около бъдещото разпределение на местата в Бундестага и възможните коалиции ще държат експертите в напрежение до последно.", "date": "2017.09.24", "title": "Ами ако социолозите в Германия грешат"}
{"url": "http://www.dnevnik.bg/photos/2017/09/24/3047182_snimka_na_denia_sandvich_za_gines/", "text": "В Уелва, югозападна Испания, беше направен опит за подобряване на световния рекорд на Гинес за ядене на най-голям сандвич с шунка.", "date": "2017.09.24", "title": "Снимка на деня: Сандвич за Гинес"}
{"url": "http://www.dnevnik.bg/analizi/kolumnisti/2017/09/24/3047324_zimata_na_tiahnoto_samodovolstvo/", "text": "Политическите сезони в България вече се сведоха до два – лятно безхаберие и зимно самодоволство. На 20 септември вече официално преминахме към втория. Лятното безхаберие властта прекара в хайки за екозащитници, шумонарушители и друг дребен и среден хотелиерски бизнес, както и в едно сафари за по-едър дивеч (под формата на предприятия от оръжейния сектор). Ловните трофеи са вече окачени на стените на демократичните наследници на Тодор Живков и Пенчо Кубадински: няколко зелени скалпа на врагове на народа, един-два оръжейни лиценза и множество снимки от екшъни в Слънчев бряг. Не е много, но създава атмосфера. Краят на лятното безхаберие очерта следната картина: Известно е, че професионалната юридическа общност и магистратите са разделени на три по въпросите на съдебната реформа. Голяма част от тях, начело с Лозан Панов, виждат в безконтролността на прокуратурата проблем. Вторите – мнозинството – си мълчат. А в третата група е Сотир Цацаров. Единственото, което обединява новите избраници на парламента е, че те не споделят или не смеят да заявят подкрепа за идеите на Панов. Тоест новите влизат с политически мандат да запазят статуквото. Дано да проявят самостоятелно мислене след избора си, но основания за особен оптимизъм няма. Конституционното мнозинство успя максимално да опорочи и изпразни от съдържание идеята за институционална реформа. По принцип такива реформи се предприемат, за да се намали влиянието на нерегламентирани политически и бизнес интереси върху органи на властта. У нас идеята сега е точно обратната – така да се променят институциите, че защитените и окопали се интереси да си останат същите. Другата псевдотема на конфронтация е по-въздушна (авиационна). Тези, които искат нов \"Грипен\", знаят че това няма да стане, но го използват като удобен повод за отлагането на купуването на нови летателни машини. През това време ще се удължи живота на руските \"МиГ\"-ове. Тези, които не искат \"Грипен\", също целят да отложат купуването на нова машина по бюджетни и други съображения. И за това ще рестартират процедурата отначало. А през това време \"МиГ\"-овете ще изживеят още един живот. Министър Каракачанов въплъщава в личността си това дълбоко, но фиктивно \"различие\" между основните партии по въпросите на превъоръжаването на армията. Както вече стана дума, в новия ВСС няма опозиция или тя ще е сведена до още по-маргинално малцинство (от избраните от квотата на съда). Селекцията на нов шеф на ВАС демонстрира желанието да се намери достоен заместник на досегашния ръководител Колев, който да продължи неговата политика. Планът засега е само частично успешен, защото президентът Радев задържа номинацията, евентуално до избора на нов ВСС. По принцип това е правилен ход, но тепърва трябва да видим дали президентът ще го доведе до край. Следващата голяма стъпка ще е изборът на нов главен прокурор, за което артилерийската подготовка отдавна тече. Като цяло имаме магистратура, която по даден сигнал може да влезе в банка или в оръжейна фирма. (Двата примера са произволни). Същото изкушение личи и в анонсите му, че би искал да назначава шефа на новата антикорупционна агенция. Но това са много нежни закачки по отношение партията на властта и нейното конституционно мнозинство. Въпросът е дали Радев би поел големите рискове на реална конфронтация с партийно-медийно-магистратската задруга по теми като КТБ, институционалната безконтролност на прокуратурата, инструментализацията на държавния апарат за частни и непрозрачни цели. А всъщност въпросът е дали Радев е готов да понесе кафяв медиен ураган \"Делян\", последван от тайфун \"Сотир\" от пета степен? Отговорът е – по-скоро не. Тази политическа общност тепърва трябва да докаже, че няма да се разпадне по фалшиви за страната \"клийвиджови\" линии като либерали и консерватори, както и че нейните предствители няма да се заглавичкват в търсене на най-най-съвършената политическа структура. И най-важното: че тези представители няма да сключват безпринципни сделки с властта, както се случи през декември 2015 г. с конституционната поправка. *** На този фон е ясно, че партията на властта има основание за зимно самодоволство. Но за разлика от Русия, България е все пак с демократичен и състезателен политически процес, в който всеки вакуум, създаден от измамна \"липса на алтернатива\", бързо се запълва. В празните пространства могат да влязат и нови, и стари играчи – кандидати винаги ще се намерят. И докато в Русия празните пространства са оградени и строго охранявани от репресивните органи на властта, в България техните стражи са най-вече жълто-кафявата преса и политическото инженерство. Чрез усилията на тези родители се сдобихме с политически отрочета като Бареков, Яне Янев, Марешки, чиято единствена задача е да крепят партиите на властта, като представят фалшиви алтернативи. В този ред на мисли на зимния небосклон вече изгрява Слави. Въпросът е дали България отново ще пропусне възможността за пролет.", "date": "2017.09.24", "title": "Зимата на тяхното самодоволство"}
{"url": "http://www.dnevnik.bg/sport/2017/09/24/3047315_shefut_na_amerikanskata_antidopingova_agenciia_poiska/", "text": "Световната антидопингова агенция (WADA) трябва да вземе по-сериозни мерки и твърда позиция относно участието на Русия в  зимните олимпийски игри през 2018 г. в Пьончан . Това заяви председателят на американската агенция (USADA) Травис Тайгарт в интервю за \"Гардиън\". Тайгарт призова WADA да не се поддава на \"политически натиск\" от президента на Международния олимпийски комитет (МОК) Томас Бах и Москва. \"WADA трябва да направи същото, както и в Рио, и да препоръча отстраняване на Русия от игрите. Системните допингови практики компрометираха спорта. Тези, които са доказали своята чистота, могат да участват под неутрален флаг, но страната е компрометирана\", каза Тайгарт. WADA ще има среща през следващия месец в Париж, на която ще бъде обсъждан въпросът с участието на Русия. Председателят на агенцията Крейг Риди по-рано през годината изрази мнение, че участието на олимпийските игри през 2018 г. не е възможно. Неговата позиция беше подкрепена от 28 различни национални антидопингови агенции. Президентът на МОК  Бах  също на няколко пъти коментираше казуса с Русия, но прехвърли топката изцяло към различните комисии и WADA.", "date": "2017.09.24", "title": "Шефът на американската антидопингова агенция поиска изхвърляне на Русия от Пьончан 2018"}
{"url": "http://www.dnevnik.bg/sviat/2017/09/24/3047328_generalniiat_sekretar_na_oon_poiska_ot_severna_koreia/", "text": "Генералният секретар на ООН Антониу Гутериш се срещна вчера с външния министър на Северна Корея И Йон-хо и призова ръководството на страната му да вземе мерки за деескалация на напрежението и да изпълнява резолюциите на Съвета за сигурност, забраняващи на Пхенян да разработва ядрено оръжие, предаде ТАСС, цитирана от БТА. В комюнике, разпространено след срещата, се посочва, че Гутериш е поискал политическо решение на кризата. Той е допълнил, че е много важно оказването на хуманитарна помощ на нуждаещите се в КНДР да продължи. Вчера севернокорейският външен министър посвети изказването си пред Общото събрание на ООН на нападки срещу американския президент Доналд Тръмп заради острите му изявления срещу севернокорейския лидер. И Йон-хо  нарече президента психически неуравновесен човек, страдащ от мания за величие,  и заяви, че изречените от него оскърбления правят евентуален ракетен удар срещу САЩ \"още по-неизбежен\". Министърът каза още, че КНДР се стреми да постигне военен паритет със САЩ. Според него ядрените сили на Пхенян са само средство за военно сдържане, което има за цел да сложи край на ядрената заплаха от САЩ и да предотврати тяхно нахлуване в родината му. Според И Йон-хо КНДР е \"отговорна\" ядрена държава, която ще употреби оръжие за масово унищожение само срещу тези страни, които подкрепят евентуалните агресивни действия на САЩ против неговата страна. Останалите страни, добави той, няма от какво да се страхуват. Доналд Тръмп пък отговори в \"Туитър\", че ако външният министър на Северна Корея продължи да препредава като ехо мислите на Малкия Човек Ракета, тях не след дълго няма да ги има.", "date": "2017.09.24", "title": "Генералният секретар на ООН поиска от Северна Корея да намали напрежението"}
{"url": "http://www.dnevnik.bg/sport/2017/09/24/3047329_karim_benzema_e_katastrofiral_v_blizost_do_bazata_na/", "text": "Нападателят на  \"Реал\" (Мадрид)  Карим Бензема е претърпял пътнотранспортно произшествие в петък вечерта, съобщи испанското издание \"Ас\". Французинът, който в момента лекува контузия, е шофирал личния си автомобил \"Ауди\" RS6 в близост до тренировъчната база на отбора си във Валдебебас. \"Футболистът Карим Бензема е ударил с автомобила си \"Ауди\" RS6 лек автомобил \"Нисан Ноут\", излязъл на пътя му внезапно в района на летище \"Барахас\", се казва в съобщение на мадридската полиция, цитирано от \"Ас\". Когато органите на реда са пристигнали на мястото на произшествието, двамата водачи са тествани за алкохол, а резултатите са отрицателни. Бензема и другият шофьор нямат контузии, но според полицията и двете коли имат значителни поражения. Това не е първи инцидент за френския нападател, който още през 2009 г.  катастрофира  в Мадрид. Тогава Бензема разби своето луксозно \"Ламборгини\" в \"Порше\" по улиците на испанската столица. Освен това няколко пъти французинът е глобяван заради нарушения, най-често превишена скорост. Бензема поднови договора си с \"Реал\" (Мадрид) и ще остане на \"Сантяго Бернабеу\" до 2021 г. Като част от тима той спечели два пъти титлата в Испания, три пъти Шампионската лига, Купата на краля и два пъти Суперкупата на Испания. През миналия сезон Бензема игра в 48 мача във всички турнири, в които вкара 19 гола.", "date": "2017.09.24", "title": "Карим Бензема е катастрофирал в близост до базата на \"Реал\" (Мадрид)"}
{"url": "http://www.dnevnik.bg/sviat/2017/09/24/3047331_sasht_niama_da_nanesat_udar_po_severna_koreia_smiata/", "text": "САЩ няма да нанесат удар по Северна Корея, защото са уверени, че тя разполага с ядрено оръжие, което може да бъде използвано като ответна мярка, заяви руският външен министър Сергей Лавров в интервю за телевизионния канал НТВ, излъчено днес и цитирано от БТА. \"Аз сега не искам да защитавам Северна Корея, а просто казвам, че всички сме съгласни с такъв анализ на ситуацията\", добави руският външен министър. Според него тази логика е била подкрепена от повечето негови събеседници, с които се е срещнал тази седмица по време на сесията на Общото събрание на ООН в Ню Йорк. Лавров изрази надежда, че тази логика ще бъде взета предвид и от аналитиците във Вашингтон. В противен случай, отбеляза той, ситуацията може да излезе извън контрол и да се стигне до \"много непредсказуем пик и ще страдат хиляди и хиляди, десетки хиляди, ако не и стотици хиляди съвсем невинни граждани в Южна Корея, в Северна Корея, разбира се, и в Япония, а и Русия, и Китай са съвсем наблизо\". Русофобите изпаднали в нервен срив от победата на Тръмп Спирайки се на вътрешнополитическите борби в САЩ, Лавров изрази мнение, че те са обусловени от това, че на власт там е дошъл несистемен кандидат.\" Русофобите буквално изпаднаха в нервен срив от победата на Доналд Тръмп на изборите и сега същите тези русофоби се опитват да притиснат неговата администрация в ъгъла\", каза руският външен министър. Според него главната роля в случая се играе от демократите, които продължават да обвиняват руската намеса за поражението на Хилари Клинтън. Говорейки по темата за реформирането на ООН, Лавров каза, че в световната организация несъмнено има натрупани \"мазнинки\", които трябва да бъдат \"изрязани\", но това трябва да стане внимателно, за да не бъде засегнат нейният жив организъм. \"Тези бюрократични излишества до голяма степен се обясняват с това, че в ООН членуват 193 страни. Всяка от тях има абсолютно обяснимо желание да бъде приобщена по някакъв начин към работата на организацията и да бъде представена в нейния секретариат\", добави той.", "date": "2017.09.24", "title": "САЩ няма да нанесат удар по Северна Корея, смята Сергей Лавров"}
{"url": "http://www.dnevnik.bg/detski_dnevnik/2017/09/24/3047342_v_blagoevgrad_premahvat_detskite_piasuchnici_ot_strah/", "text": "В Благоевград започва поетапно премахване на пясъчниците от детските площадки, съобщи \"Нова телевизия\". Решението на общината е взето след внесена подписка от родители, които се притесняват от разпространението на зарази по време на игра. \"Пясъкът се поддържа трудно. Според здравните разпоредби би следвало пясъкът между 2 и 4 пъти годишно да бъде подменян. Освен това да бъде дезинфекциран често с химикали, които също не са безвредни за здравето на децата\", обясни главният еколог в общината Диана Стефанова. Бездомните котки и кучета ползват пясъчниците не по предназначение, оплакаха се майки пред БНТ. Примерът им често следвали катерички, врабчета и всякакви животинки в нужда. Особено при дъжд много миришат, сподели друга майка. Вместо премахване на пясъчниците някои от родителите предлагат друго – детските площадки да бъдат почиствани редовно. Предстои да бъдат премахнати общо 71 пясъчника от градските площадки. Тези в детските заведения ще си останат по местата, а на мястото на премахнатите ще бъдат изградени нови съоръжения за игра.", "date": "2017.09.24", "title": "В Благоевград премахват детските пясъчници от страх от зарази"}
{"url": "http://www.dnevnik.bg/sport/2017/09/24/3047317_mesut_iozil_e_otkazal_da_podpishe_nov_dogovor_s/", "text": "\"Арсенал\" е на път да остане и без двете си големи звезди пред следващото лято. След като почти сигурно Алексис Санчес ще напусне заради изчитащия си договор, близо до изхода на \"Емиратс\" е и Месут Йозил, твърди неделното издание на \"Сънди мирър\". Плеймейкърът е решил да отхвърли предложението за нов договор с \"артилеристите\" и да премине в  \"Манчестър юнайтед\"  като свободен агент през следващия юли. Германският национал иска отново да се събере с Жозе Моуриньо, който му беше треньор в \"Реал\" (Мадрид). Португалският мениджър е голям почитател на Йозил и често е споменавал, че германецът е най-добрият плеймейкър в света. Освен това фактът, че \"червените дяволи\" могат да го привлекат, без да плащат трансферна сума, също улеснява възможен ход. В момента текат преговори между  Йозил  и \"Арсенал\", като според медиите на Острова халфът иска 250 хил. паунда на седмица. Преминаване на \"Олд Трафорд\" обаче би бил пореден жесток удар по Арсен Венгер. Преди няколко години той продаде капитана си Робин ван Перси на \"Юнайтед\". Същата е ситуацията с  Алексис Санчес , който през следващото лято вероятно ще премине в \"Манчестър сити\", за да се събере с бившия си треньор Хосеп Гуардиола.", "date": "2017.09.24", "title": "Месут Йозил е отказал да подпише нов договор с \"Арсенал\", приближава се до \"Юнайтед\""}
{"url": "http://www.dnevnik.bg/photos/2017/09/24/3047293_fotogaleriia_motopohodut_na_djentulmenite/", "text": "За поредна година се проведе мотопоход на джентълмените в подкрепа на болните от рак на простатата.", "date": "2017.09.24", "title": "Фотогалерия: Мотопоходът на джентълмените"}
{"url": "http://www.dnevnik.bg/tehnologii/2017/09/24/3046436_britanski_supermarket_izprobva_plashtane_chrez_snimka/", "text": "Служителите на лондонски супермаркет за пръв път изпробваха система за плащане, която снима кръвоносната система на върха на пръстите, съобщи Би Би Си. Тя се състои в сканиране на вените в пръста от електронен четец, който зарежда уникален код за потребителя. Fingopay може да влезе в широка употреба, ако тестовете на терен и в университета в Брунъл се окажат успешни, съобщи веригата Costcutter. Развита от \"Хитачи\", тя изисква потребителите да свържат при регистрация \"снимката\" на вените си с кредитната или дебитната си карта и тогава могат да плащат, без да носят пари в брой или карти. Според компанията за биометрични плащания Sthaler, която има лиценз да въведе технологията в търговията на дребно, нововъведението би отговаряло на нуждите на милениъл поколението, което очаква плащанията му да са \"лесни, сигурни и ефикасни\". През 2014 г. \"Барклис\" въвежда подобна технология за клиенти. Fingoplay беше изпробвана и в британски бар, а за употребата ѝ се регистрираха 2000 души. Някои експерти поставят под въпрос ползите от подобни системи пред традиционните начини на плащане. Макар от Sthaler да настояват, че продуктът е \"най-безопасната форма на биометриката\", консултантът по сигурност Греъм Клули смята, че в последните години е имало много случаи на \"излъгани\" биометрични системи. \"Проблемът с биометриката е, че не може да се промени - ако някой получи информацията ви и я възпроизведе, какво ще направите? Не можете да си смените пръста.\" Според професор Алън Удуърд от университета в Съри обаче идеята е добра: \"При тази система се налага кръвта да тече във вените ви, за да докажете, че тя се използва от истински жив човек. Тя по-трудно може да бъде измамена.\"", "date": "2017.09.24", "title": "Британски супермаркет изпробва плащане чрез... снимка на вените"}
{"url": "http://www.dnevnik.bg/skorost/2017/09/24/3047370_stolichnata_putna_policiia_shte_podariava_ustroistva/", "text": "Столичната пътна полиция ще подарява устройства \"свободни ръце\", за безопасни разговори по мобилен телефон по време на шофиране на хората, които регистрират автомобил в КАТ - София, съобщиха от МВР. Целта е да бъде намален броят на жертвите на катастрофите по пътищата. Устройствата са купени от евродепутатите Андрей Новаков и Емил Радев. Подробности за инициативата ще бъдат дадени утре в пункта на КАТ в столицата, в който се извършва първоначалната регистрация на автомобили.", "date": "2017.09.24", "title": "Столичната пътна полиция ще подарява устройства \"свободни ръце\""}
{"url": "http://www.dnevnik.bg/bulgaria/2017/09/24/3045909_kolko_struva_sagata_s_voennoto_ndk_koeto_stana_sudebna/", "text": "Тази седмица бе тържествено открита новата сграда, където ще се преместят наказателните отделения на Софийския районен съд (СРС) и столичната районна прокуратура. Те обаче ще отворят врати за работи с граждани  на 2 октомври.  Сградата на бул. \"Ген. М. Д. Скобелев\", известна като военният НДК (Национален армейски комплекс), беше дълги години ремонтирана и имаше много идеи кой да се настани в нея. Пари за ремонти бяха отпускани от няколко правителства, а след това се налагаха  ремонти на ремонтирани вече части . В началото тя беше на Министерството на отбраната, а след това премина към правосъдното ведомство. На практика държавата предостави сградата за съдебна палата, след като не можа да ѝ намери купувач.  Решението за преместването на Софийския районен съд беше взето  през август 2012 г. Обществената поръчка беше спечелена няколко месеца по-късно - през декември 2012 г. от строителния Консорциум РСРП - София. Преместването обаче се проточи заради неуредици с авторските права на сградата, които попречиха за начало на ремонта.  Досега изхарчените от държавата пари за военния НДК, който вече е съдебна палата, са 46.7 млн. лв. Това се разбира от справка на правителството, предоставена на \"Дневник\". От тях от бюджета на военното министерство са осигурени 26.2 млн. лв., от бюджета на Министерството на правосъдието са отпуснати 14.5 млн. лв., а по линия на Висшия съдебен съвет - 6 млн. лв. През 2012 година по бюджета на Министерството на правосъдието са били осигурени 15.1 млн. лв., но липсата на разрешение за строеж е причината, поради която до края на бюджетната 2012 г. тези средства не са били предоставени, обясняват от кабинета. Идея имаше и за подобряване на инфраструктурата около новата сграда, но общината се отказа от обявената поръчка за 184 млн. лв. Тя беше спечелена и дори фирма получи 6 млн. лв. за проекта, но местната власт се отказа от договора заради прекомерната цена. Битовите проблеми на най-натоварения съд в страната занимаваха няколко правителства и ръководства на съда. Досегашната сградата на бул. \"Драган Цанков\" от години не му достига. Стигна се дотам съдиите да се заканят, че ще излязат на улицата в знак на протест. През 2015 г. бяха преместени гражданските отделения на районния съд, които вече работят на  булевард \"Цар Борис Трети\" (бившето Главно управление \"Строителни войски\") . Какво е струвало преместването на съда на бившия му председател Методи Лалов четете  тук  - 99% от времето и енергията. И много нерви, разказва той.  В понеделник Лалов не присъства на откриването на сградата на \"Ген. М. Д. Скобелев\", защото не беше получил покана. Името му не беше споменато. Похвали бяха отправени само към премиера Бойко Борисов, благодарение на когото били отпуснати толкова много средства - по думите на представляващия Висшия съдебен съвет (ВСС) Димитър Узунов. Той похвали и съвета, защото били открити много сгради, откакто управлението на имотите на съдебната власт беше прехвърлено от правосъдното министерство към ВСС с последните промени в конституцията.  Иначе военният НДК бе построен на мястото на бившия Военноисторически музей в София и строителството му  бе  завършено през 2009 г.  При официалното му откриване тогавашният  в оенен министър Николай Младенов  обяви, че това е \"изключително скъп обект с неясна цел\". Тогава се разбра, че площта на сградата е 13 812 кв.м, от които над 8000 кв.м бе застроена. Комплексът включваше кино-конферентна зала, хотелски комплекс и подземен паркинг. С паркингите в ремонтираната вече сграда за районните съд и прокуратура се похвали и премиерът Бойко Борисов при една от обиколките си за инспекция на ремонта тази година. По думите му те са гаранция, че на магистратите няма да има възможност да им се влияе. Тогава той заяви още: \"Нека народът да вижда каква грижа се полага, за да могат не само съдиите, прокурорите и адвокатите, ами и тези, които са сгафили и нарушили закона, по европейски начин да бъдат съдени в сгради и нормални условия, които да защитават и техните права и тяхното самочувствие.\" Повече от обиколката из сградата на Борисов четете  тук . Отново  през 2009 г.  стана известно, че Военната прокуратура разследва тогавашния зам.-директор на агенция \"Социални дейности\" в Министерството на отбраната Стоян Стоянов, известен с прякор Стуци, заради злоупотреби при обществени поръчки и около изграждането на военния НДК. Информация за повдигнато обвинение след това не се появи. По думите на Стоянов в интервю за \"24 часа\" през 2012 г. в сградата е било планирано да се разположи целият личен състав на агенция \"Военни клубове и информация\", който тогава е възлизал на 392 души. Освен това там е трябвало да се настанят редакциите на военния тв канал, вестник \"Българска армия\" и сп. \"Български воин\", служителите от Военната киностудия, ансамбълът на Българската армия, централната армейска библиотека. Този понеделник премиерът Бойко Борисов заяви, че няма осъдени за тази корупционна схема, сочейки сградата на военния НДК. Попитан по-късно от журналисти дали държавното обвинение няма да се сезира по думите на премиера, главният прокурор Сотир Цацаров заяви, че затова трябват данни и не могат да почват проверки по всяко изявление и реч, била тя и на премиера.", "date": "2017.09.24", "title": "Колко струва сагата с военното НДК, което стана съдебна палата"}
{"url": "http://www.dnevnik.bg/photos/2017/09/24/3047378_snimka_na_denia_ralf_fains_poluchi_srubski_pasport/", "text": "Номинираният два пъти за \"Оскар\" британски актьор и режисьор Ралф Файнс получи сръбски паспорт от президента на балканската страна, след като получи сръбско гражданство по-рано този месец, предаде \"Асошиейтед прес\". Александър Вучич връчи паспорта на Файнс на среща днес в президентство в Белград. \"Ние, сърбите, сме щастливи да ви имаме за приятел, а сега и наш гражданин, заявил Вучич. Файнс благодарил за паспорта на сръбски език.", "date": "2017.09.24", "title": "Снимка на деня: Ралф Файнс получи сръбски паспорт"}
{"url": "http://www.dnevnik.bg/sport/2017/09/24/3047386_markes_triumfira_na_aragon_fenomenalniiat_rosi/", "text": "Марк Маркес с \"Хонда\" спечели 34-а победа в кариерата си в клас  MotoGP  и общо 60-а в мотоциклетния спорт, триумфирайки за Голямата награда на Арагон на едноименната писта. Световният шампион беше най-бърз пред родна публика, след като тръгна едва от пета позиция, но с много зрелищни маневри успя да запише втори пореден успех, след като победи и преди две седмици на пистата \"Мизано\". Денят се оказа перфектен за \"Хонда\", след като на второ място се нареди Дани Педроса. Каталунецът стартира шести, но в края на дистанцията беше най-бързия пилот на трасето. На третото място се класира още един испанец – Хорхе Лоренцо с \"Дукати\". Това е и едва втори подиум през сезона за шампиона от 2010, 2012 и 2015 г., който беше трети на \"Херес\". Истинско геройство сътвори  Валентино Роси , който финишира пети. Доктора, който беше опериран преди 24 дни, потегли трети и издържа цялата състезателна дистанция, въпреки че е с двойна фрактура на крака и пирон в него. \"Получи се трудно състезание, температурата беше по-висока, отколкото очаквахме. Успях да карам чисто, а грешките ми не бяха фатални, така че съм много доволен от темпото. Това е най-трудната ми победа в \"Арагон\", благодаря на отбора\", каза Маркес. Роси имаше проблеми на старта, като почти не падна, а най-добре потегли Хорхе Лоренцо, който поведе колоната. Винялес и Роси се наредиха зад него, а но Доктора много бързо успя да изпревари съотборника си. Пилотът, потеглил от полпозишън нямаше нужното темпо в началото с по-твърдите гуми и изостана до 5-ата позиция, а зад него се оформи цяла колона – Дани Педроса, Кал Кръчлоу, Алейш Еспаргаро и Баутиста. Първите четирима пък се събраха в по-малко от секунда, като след петата обиколка Андреа Довициозо и Марк Маркес бяха с няколко десети по-бързи от двамата лидери. Световният шампион караше много безразсъдно и няколко пъти имаше проблеми. Испанецът опита амбициозно двойно изпреварване на Роси и Лоренцо, но изпусна завоя и излезе в зоната за сигурност. Няколко обиколки по-късно и двамата пилоти на \"Ямаха\" загубиха места от тези на \"Хонда\". Роси отвори много завоя и пусна пред себе си Маркес, докато след старт-финалната права Винялес отстъпи на Дани Педроса. Маркес беше най-бързия пилот на пистата и лесно успя да догони лидера Лоренцо, а осем обиколки преди края успя и да го изпревари при спирането за един от левите завои. Звездата на \"Дукати\" опита да контрира, но защитата на шампиона беше отлична. Роси пък загуби и третото място, след като Дани Педроса успя да го изпревари на старт-финалната права. С течение на състезанието Доктора имаше все повече проблеми, като в началото на дистанцията беше бърз и се бореше за първата позиция, но към края силите го напуснаха. Само три обиколки преди края Роси отстъпи и четвъртото място на съотборника си Винялес. По-напред в колоната Дани Педроса показа, че е много силен в края на състезанията и успя да изпревари Лоренцо и да финишира втори. Успехът е четвърти за Маркес на \"Арагон\" и трети само в клас MotoGP. Петата му победа през сезона му носи и аванс от 16 точки в класирането пред Андреа Довизиоцо. Италианецът, който стартира уикенда с равни точки с Маркес, вече изостава от него. Следващият старт №15 за сезона е на пистата \"Мотеги\" в Япония на 15 октомври.", "date": "2017.09.24", "title": "Маркес триумфира на \"Арагон\", феноменалният Роси завърши пети"}
{"url": "http://www.dnevnik.bg/sport/2017/09/24/3046892_vladimir_milushev_specheli_pirin_ultra/", "text": "Владимир Милушев спечели второто издание на най-трудния ултрамаратон в България - \"Пирин ултра\". Той извоюва категорична победа в дългата дистанция, след като преодоля 150-киометровото трасе за 23.03:21 часа. Преди година Милушев завърши трети  по 70-километровото трасе на \"Пирин ултра\", след като преди това зае  второ място в 160-километровия ултрамаратон \"Персенк ултра\". Иван Гергов се класира втори в дългата дистанция на тазгодишния \"Пирин ултра\" с изоставане от 1.43:25 ч. Божидар Антонов и Пирин Галов пресякоха финала с време 25.50:54 ч. и разделиха третата позиция. Меглена Бенева беше най-бърза при жените. Тя измина трасето за 30.28:48 часа, за да изпревари Денка Абрашева (31.49:39 ч.) и унгарката Тунде Пап (37.58:48 ч.).  По дългата дистанция се пуснаха още две състезателки - румънките Преотаса Козмина и Джорджиана Попа, които финишираха за 42.02:44 ч. В надпреварата при мъжете участваха 47 състезатели, 35 от които стигнаха до финала.  Шампиони в късата дистанция (70 км) станаха Димитър Желязков и Десислава Христова. Желязков финишира за 10.39:15 часа, като изпревари Ивайло Хаджиев само с 55 секунди. Галин Маринов допълни почетната стълбичка с време 11.09:37 ч. Христова постигна много силен резултат - 11.16:39 часа, който се оказа по силите само на първите четирима при мъжете. Втора при дамите се класира Тоня Цвяткова (13.06:11 ч.), а Мая Тенева зае третото място с време 15.04:55 ч. В късата дистанция се включваха общо 95 състезатели - 73 мъже и 22 жени. 80 от тях завършиха надпреварата. Тази година в \"Пирин ултра\" имаше общо 145 участници от десет държави - България, Румъния, Чехия, Италия, Унгария, Ирландия, Гърция, Канада, Китай и Турция. ", "date": "2017.09.24", "title": "Владимир Милушев спечели \"Пирин ултра\""}
{"url": "http://www.dnevnik.bg/photos/2017/09/24/3047178_fotogaleriia_v_kaliforniia_dori_i_kucheta_karat_surf/", "text": "Ежегодното събитие Surf City Surf Dog се проведе на калифорнийския плаж Хънтингтън. Това бе деветото издание на кучешката надпревара сред вълните.", "date": "2017.09.24", "title": "Фотогалерия: В Калифорния дори и кучета карат сърф"}
{"url": "http://www.dnevnik.bg/sport/2017/09/24/3047401_voleibolistkite_vzeha_vtora_pobeda_na_evropeiskoto/", "text": "България постигна втора победа от началото на  европейското първенство по волейбол , надигравайки с 3:2 (25:17, 10:25, 25:16, 20:25, 19:17) Турция. В много драматичен двубой, който продължи 2.17 минути. Във втори  пореден двубой момичетата на Иван Сеферинов  надделяха след тайбрек, а освен това успяха да си върнат за поражението от туркините в световните квалификации през юни. Добриана Рабаджиева изигра най-силния си мач за националния отбор, като вкара 19 точки и буквално беше безгрешна. Капитанът Елица Василева вкара 17, а по 11 добавиха Христина Русева - Паяка (8 блока) и Емилия Димитрова. Българският тим започна изключително колебливо и рано изостана 5:11. Това провокира треньора Иван Сеферинов да взима прекъсвания, като се опита да успокои своите състезателки. Постепенно блокадата заработи, а разпределителката Лора Китипова също започна да играе по-уверено. При второто техническо прекъсване българките вече водеха в резултата с 16:15, а това се оказа ключово за развоя на гейма. Много силни изяви на Христина Русева и Елица Василева при мрежата, които направиха поредица от блокади, позволиха на състава да дръпне и да затвори частта с 25:17. Във втората част българският тим беше неузнаваем и не показа нищо от отличната си игра в началото на двубоя. Ситуацията се повтори, като Турция поведе рано и дръпна с 8:4 при първата техническа пауза. След това обаче туркините задържаха аванса си и дори започнаха прогресивно да го увеличават, като второто техническо прекъсване дойде при 16:8. Българките имаха проблеми и при посрещането и при организацията на атаките, което наложи влизането на Диана Ненова на полето. В крайна сметка Турция без никакъв проблем затвори втората част след истински разгром – 25:10 след само 24 минути. Тежкото поражение във втората част определено не оказа отрицателно влияние върху състезателките на Иван Сеферинов и в третия гейм те поведоха от самото начало. Елица Василева и компания бяха много мотивирани и бързо натрупаха аванс, който при първото техническо прекъсване беше 8:6. Добрата игра в атака си каза думата и втората пауза дойде при 16:10 за България. Треньорът на туркините Джовани Гуйдети опита да промени нещо с таймаут при 21:13, но това доведе единствено до нови силни изяви на българките и 25:16. Четвъртата част доведе до нов драматичен обрат, като на няколко пъти туркините се откъсваха, но след много силна игра българките намаляваха разликата. След втората техническа пауза Иван Сеферинов започна да мисли за тайбрека и пусна на полето Нася Димитрова, Ева Янева, Жана Тодорова и Гергана Димитрова, те обаче свалиха изоставането само до три точки, за да стане още по-нервно. Все пак Турция не допусна изненада и затвори частта с 25:20, пращайки двубоя в решителен пети гейм. Тайбрекът започна перфектно за България с успешен блок на Русева, а това доведе и до няколко много силни атаки, които позволиха на момичетата на Иван Сеферинов да поведат. Последваха две неуспешни атаки на Елица Василева, която беше хваната на двоен блок и това доведе до колебание сред тима. В решаващите моменти Лора Китипова реши да играе с капитанката, въпреки че други състезателки бяха в по-добри позиции и това се оказа грешка. Турция поведе с две точки – 11:9, но след видеоповторение и ас на Китипова, дошъл след флот сервис резултатът вече беше равен. След четири мачбола българките успяха да пречупят туркините и да вземат втори мач на европейското. Той ги класира минимум за плейофите в турнира, след като България не може да изпадне от едно от първите три места. Последният мач, който ще реши и първото място в групата е утре срещу Русия.", "date": "2017.09.24", "title": "Волейболистките взеха втора победа на европейското след драматичен мач с Турция"}
{"url": "http://www.dnevnik.bg/sport/2017/09/24/3047406_peter_sagan_e_svetoven_shampion_v_koloezdeneto_za/", "text": "Петер Саган стана първия колоездач в историята, който печели световната титла в общия старт при мъжете в три поредни години. Словашката суперзвезда оправда очакванията, че е фаворит №1 по трасето в норвежкия град Берген и надви местния любимец Александър Кристоф във финалeн спринт. Той измина трасето от 267.5 км за 6:28.11 часа. Бронзовият медал остана за представителя на Австралия Майкъл Матюс. След успехите в Ричмънд през 2015 и  Доха през 2016 г. , Саган печели титлата за трета поредна година, а освен това се изравнява с най-великия в историята Еди Меркс (1967, 1971, 1974). \"Няма нито едно лесно състезание, това се доказа за пореден път. В последните пет километра си мислих, че нямам никакъв шанс. Пробвах една атака, но тя не успя и след това бях изостанал доста назад. Съжалявам за Кристоф, защото го победих в дома му, пред неговите фенове\", каза щастливият шампион. Той обясни, че не е имал предварителна тактика, а е разчитал изцяло на инстинкта си кога трябва да направи атака и кога да следва съперниците си. Саган беше болен преди състезанието и пристигна в Берген, без да е във върхова форма. \"Това не променя нищо за мен, но победата наистина е сладка. Подобни състезания никога не могат да се предвидят, тактиката не играе роля, защото имаше много силни момчета в челото, които можеха да спечелят. Благодаря както на моите съотборници, така и на приятелите ми в колоната, които са доста\", добави Саган. Той посвети триумфа си на загиналия тази година  Микеле Скарпони , който утре щеше да навърши 38 години. Ранни атаки и много дебнене Дългата дистанция, повече от 260 км на състезанието, както и трудния профил доведоха до сериозна пасивност от водещите отбори в началото на надпреварата. Нациите, които имаха пълни състави от по девет души бяха Италия, Франция, Белгия, Германия, Холандия, Испания, Колумбия, Великобритания и Австралия, но никой не искаше да хаби излишни човешки ресурс рано в състезанието. Първоначално се откъсна група от осем колоездачи, които натрупаха солидена аванс от около 10 минути. Тогава Белгия изпрати Жулиен Вермот, който трябваше да контролира разликата и с темпо постепенно да я сваля. Австралия рано остана с човек по-малко, след като ветеранът Мат Хеймън падна тежко след сблъсък с една от колите, съпътстващи колоната. \"Това е последното ми световно и не ми се искаше да приключвам по този начин\", каза 39-годишният австралиец, чийто най-голям успех е спечелването на Париж-Рубе през 2016 г. Раздвижване в колоната Сериозните действия в колоната се случиха 70 км преди финала, когато водещите отбори се редуваха да пращат силни колоездачи, които да атакуват и да предизвикват повишаване на темпото. Изкачването \"Салмън хил\", което беше само 1.5 км дълго, но със сериозен процент доведе до доста атаки. Един от колоездачите, които рано си опитаха късмета беше и  шампионът в часовника Том Дюмулен . Той беше подкрепян от съотборника си Ларс Боом, но никой не рискува и не остави Дюмулен да се откъсне. Тимът на Белгия също беше много активен като Тиш Бенот и Тим Веленс атакуваха, а от французите опит направи Уорън Баргил, но той дори не успя да се откъсне от основната група. Последните бегълци бяха хванати 25 км преди финала, когато оставаше малко повече от една обиколка по трасето, а всичко започна отначало. Активност от Франция и Италия В заключителната обиколка скоростта беше много висока и в основната група останаха не повече от 50 колоездачи, а водещите отбори имаха максимум по трима или най-много четирима колоездачи. Много силна атака на последното минаване на \"Салмън хил\" направи Жулиен Алафилип от Франция. Той беше прихванат от Джани Москон, който затвърди отличната си форма и шестото място, което  завоюва на часовника . Двамата отвориха преднина от около 15 секунди, а след тях се оформи още една двойка – Васили Кириенка (Беларус) и датчанина Сьорен Крег Андерсен. Италия имаше най-много козове, като освен Москон в челото, в основната група, на около 20 секунди назад бяха Алберто Бетиол, Елиа Вивиани и Матео Трентин. Алафилип атакува на кратката павирана отсечка, но беше застигнат 1.5 км преди финала. Много силна последна смяна даде датчанинът Крис Юл Янсен, който хвана бегълците, но нито един отбор нямаше изградено извеждане за спринтьорите си. Около 300 метра преди финала Александър Кристоф тръгна първи, но много умно Саган влезе във въздушната му струя и в точния момент излезе на открито, ускори и пресече линията с аванс от половин капла. Третият Матюс беше далеч зад Саган и Кристоф. В десятката се наредиха още няколко силни спринтьори, сред които Матео Трентин, Бен Суифт и Фернандо Гавирия. Звездата на Белгия Грег Ван Авермат за поредна година не успя да сбъдне мечтата си и остана шести. Друг от предварителните фаворити Михал Квятковски, шампион от 2014 г., пресече финала 11-и. Световната титла осмисли сезона на Саган, който имаше различни проблеми през годината. Словакът беше  дисквалифициран от \"Тур дьо Франс\" , след като предизвика катастрофа, а след това беше болен.", "date": "2017.09.24", "title": "Петер Саган е световен шампион в колоезденето за трета поредна година"}
