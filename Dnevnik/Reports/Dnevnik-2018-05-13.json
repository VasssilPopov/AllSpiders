{"url": "https://www.dnevnik.bg/sport/2018/05/13/3178245_barselona_zagubi_za_pruv_put_prez_sezona_v_mach_s/", "text": "След 401 дни \"Барселона\" отново загуби в Ла Лига, допускайки изненадващо поражение като гост на \"Леванте\". Каталунците, които отдавна си осигуриха титлата, загубиха с 4:5 в един от най-вълнуващите мачове през сезона. \"Барселона\" нямаше поражение от миналия април, когато загуби като гост на \"Малага\", и се беше устремил към сезон без загуба. В крайна сметка след 27 победи и девет равенства през настоящата кампания футболистите на Ернесто Валверде загубиха. Участие в двубоя не взе Лионел Меси, който получи почивка. Всички други звезди на \"Барселона\" бяха на линия, но на висота се прояви единствено Филипе Коутиньо, вкарал хеттрик. В защита каталунците действаха слабо и можеха да допуснат дори още повече голове. Мачът на градския стадион във Валенсия започна вихрено и до почивката паднаха три гола. До 30-ата минута домакините вече имаха аванс от две попадения, след като Еманюел Боатенг се разписа два пъти. В деветата минута той получи прострелен пас от Моралес успоредно на голлинията и не сгреши. Половин час след началото на срещата ганайският нападател беше изведен хубаво от Лукич, преодоля Тер Стеген и вкара на празна врата. До почивката \"Барселона\" върна един гол, чийто автор стана Коутиньо с хубав удар от границата на наказателното поле. След 15-минутната пауза \"Леванте\" започна на още по-високи обороти и за 11 минути реализира още три гола. Домакините буквално пратиха съперника си в нокаут с прекрасни изпълнения. Секунди след подновяването на играта Барди направи резултата 3:1 с красив удар от дистанция. Три минути по-късно Боатенg оформи хеттрика си след подаване на Луна, а в 56-ата минута петият гол беше дело отново на Барди. Каталунците отговориха много бързо и в 59-ата минута головият маратон продължи с точно изпълнеине на Коутиньо. Бразилецът се възползва от грешка на защитата в червено-синьо, за да се разпише. Драмата във Валенсия стана пълна след като в рамките на седем минути \"Барселона\" вкара още два гола. В 64-ата минута Коутиньо също оформи своя хеттрик след удар от границата на наказателното поле, а в 71-ата Суарес вкара от дузпа.", "date": "2018.05.13", "title": "\"Барселона\" загуби за пръв път през сезона в мач с девет гола"}
{"url": "https://www.dnevnik.bg/sviat/2018/05/13/3178145_napadateliat_ot_parij_e_bil_v_spisuk_na_razuznavaneto/", "text": "Извършителят на снощната атака в Париж , при която мъж на 29 години беше убит, а двама други са тежко ранени, е бил познат на френското разузнаване, предаде \"Франс прес\", като се позова на източници, близки до разследването. Става въпрос за 20-годишен френски гражданин, роден в Чечения. Името на нападателя е Хамзат Азимов. Той е получил френско гражданство през 2010 година, като преди това такова е дадено и на майка му. От 2016 г. Азимов е фигурирал в списък на хора, потенциално опасни за сигурността на Франция, но не е бил арестуван или регистриран за престъпна дейност. Във въпросният списък на френското разузнаване се водят над 10 000 души - от радикални ислямисти през хулигани до активисти на крайната десница и левица. Разкритието, че терористът е фигурирал в списъка на потенциалните заплахи (т.нар. картотека S от \"сигурност\" на френски), предизвика гневна реакция от страна на лидера на крайнодесния Национален фронт Марин льо Пен, предаде \"Ройтерс\", цитирана от БТА. \"Какъв е смисълът от тази картотека S, ако не я използваме, за да гарантираме, че този път бомби няма да причинят никаква вреда на френска земя\", попита Льо Пен в туитър. Извършителят на атаките през март в Каркасон и Треб, при които бяха убити общо четирима души, също е фигурирал в този списък. Тогава премиерът Едуар Филип отхвърли аналогични критики от страна на дясната опозиция. Властите съобщиха, че е единият от по-тежко пострадалите е 34-годишен гражданин на Люксембург. Животът му вече е извън опасност след спешна медицинска помощ. С последната жертва 246 души са убити при терористични атаки във Франция от началото на 2015 г. Групировката \"Ислямска държава\" пое отговорност за повечето от тях. Тя призовава своите привърженици да нападат цивилни във Франция и други страни от антиджихадистката коалиция в Сирия и Ирак. След атаките през март френският премиер обяви, че от началото на 2015 г. силите за сигурност са предотвратили 51 атаки. 17 нападения са се провалили, а 11 са взели човешки жертви, припомня \"Ройтерс\".", "date": "2018.05.13", "title": "Нападателят от Париж е бил в списък на разузнаването с потенциално опасни лица"}
{"url": "https://www.dnevnik.bg/sport/2018/05/13/3178141_salah_specheli_i_tretata_goliama_nagrada_za_futbolist/", "text": "Голмайсторът на \"Ливърпул\" Мохамед Салах спечели последната голяма награда за футболист на сезона във Висшата лига. След като през април беше избран за номер 1 от своите колеги и от асоциацията на пишещите за футбол журналисти, 25-годишният египтянин грабна и отличието на лигата. Салах е осмият футболисти в историята на Висшата лига, който печели трите награди в рамките на един сезон. Египтянинът е много близо до още едно индивидуално отличие - голмайсторския приз. Преди днешния последен ден на сезона той има 31 гола, с три повече от Хари Кейн (\"Тотнъм\"). Досега само четирима играчи са печелили трите награди за играч на сезона и \"Златната обувка\" във Висшата лига - Тиери Анри (2003-2004) с \"Арсенал\", Кристиано Роналдо (2007-2008) с \"Манчестър юнайтед\" и Луис Суарес (2013-2014) с \"Ливърпул\". За пръв път от 2014 г. наградата на Висшата лига не се присъжда на футболист от отбора, който е станал шампион. Предишният такъв случай отново беше с играч на \"Ливърпул\" - Суарес. Салах е първият египтянин, който печели някои от индивидуалните отличия във Висшата лига. Той прави изключителен първи сезон на \"Анфилд\", след като беше привлечен от \"Рома\" за 37 млн. паунда. Освен че има 31 гола в 35 шампионатни мача, Салах е лидер по асистенции в \"Ливърпул\" - 9. Египтянинът има 43 попадения в 50 срещи във всички турнири. \"Много съм щастлив. За мен е чест да получа тази награда. Винаги съм искал да се завърна във Висшата лига и да покажа какво мога на хората, които казаха, че не съм се справил първия път\", каза Салах след обявяването му за играч на сезона на Висшата лига. Египтянинът изпревари Кевин де Бройне и Рахим Стърлинг от \"Манчестър сити\", Давид де Хеа от \"Манчестър юнайтед\", Джеймс Тарковски от \"Бърнли\" и Хари Кейн в надпреварата за наградата на лигата. ", "date": "2018.05.13", "title": "Салах спечели и третата голяма награда за футболист на сезона в Англия"}
{"url": "https://www.dnevnik.bg/sviat/2018/05/13/3178148_zapochnaha_izpitaniiata_na_purviia_izcialo_kitaiski/", "text": "Първият самолетоносач изцяло китайско производство и вторият, с който се оборудва Китай, започна днес първите си ходови тестове в морето, предадоха световните агенции, като се позоваха на местни медии. Известен с кодовото име \"Тип-001А\", корабът,  пуснат на вода миналата година , напусна пристанищния си терминал в град Далян в Североизточен Китай към 6.45 ч. местно време, за да започне първите си морски маневри. Службата за морска безопасност на провинция Ляонин издаде предупреждение към корабите да избягват участък от океана югоизточно от Далян от днес до идния петък, предаде \"Асошиейтед прес\". Новият самолетоносач, който все още си няма име, е наричан в китайските издания \"Шандун\". Корабът е с водоизместимост 70 000 тона, дълъг е 315 метра и е широк 75 метра. Произведен е по подобие на първия китайски самолетоносач \"Ляонин\", който беше направен на базата на бившия съветски авионосен крайцер \"Варяг\", купен от Украйна. Според хонконгски издания Китай миналата година е започнал да строи трети самолетоносач в корабостроителница в Шанхай. Той ще бъде оборудван със свръхсъвременна електромагнитна катапултова система за ускоряване на излитането на самолетите, предаде ТАСС.", "date": "2018.05.13", "title": "Започнаха изпитанията на първия изцяло китайски самолетоносач"}
{"url": "https://www.dnevnik.bg/sport/2018/05/13/3178152_italianec_i_keniika_specheliha_maratona_vuv_varna_i/", "text": "Италианецът от марокански произход  Ахмет Насеф и кенийката Рут Матебо  триумфираха като победители  маратона на Варна . Благодарение на успеха си те си осигуриха предварително място в спора за спечелването на големия джакпот от 20 000 лв. за общо най-добро представяне в българската атлетическа верига \"Бягането като начин на живот\". Стартът беше даден от министъра на младежта и спорта Красен Кралев, както и кметът на града Иван Портних. По трасето потеглиха над 700 атлети в отделните дисциплини и 300 участници в масовия старт на 2 км. Имаше представители на 19 нации. При мъжете с най-свежи сили във финалните километри се оказа Ахмет Насеф, който спечели за  втори път във Варна  след победата в дебютното издание през 2016 г. Кениецът Абел Рот опита да следва темпото на шампиона, но в последните два километра се предаде. Това е и втори триумф за тази година на италианеца с марокански корени след златото в Стара Загора през април. Победителката при жените Рут Матебо защити титлата си от миналата година с нова победа във Варна. Кенийката не допусна изненади, като бягаше с постоянна голяма преднина пред сънародничката си Хелън Кимутай. Според новия правилник и други атлети остават с шанс за общия джакпот – Абел Рот, Тарик Бамаруф, Вира Овчарук и др., което означава, че финалът в София през октомври се очертава да бъде още по-интересен. Най-бързи от българите на маратона във Варна бяха Дилян Бояджиев с 2.47:29 ч. и Маринела Нинева с 3.04:13 ч. В полумаратона победители са сръбкинята Оливера Йевтич и кениецът Даниел Чеболей, докато на 10 км триумфираха младата звезда на българската атлетика Лиляна Георгиева и румънецът Гаврил-Щефан Юлиус.", "date": "2018.05.13", "title": "Италианец и кенийка спечелиха маратона във Варна и продължават битката за джакпота от 20 хиляди лева"}
{"url": "https://www.dnevnik.bg/bulgaria/2018/05/13/3178155_izdirvashtite_boian_petrov_sa_trugnali_kum_shisha/", "text": "Китайските катерачи, които издирват Боян Петров, са достигнали днес на 10-15 метра под връх Шиша Пангма (8027 м). след което са решили да се върнат, защото са преценили, че нагоре е прекалено опасно. По пътя не са видели никакви следи от алпиниста. В района на Лагер 3 (7500 м) обаче е намерен инсулинът на алпиниста, който страда от диабет. Това съобщи пред \"Дневник\" Деян Петков от екипа в България. Не е известно дали той е в палатката му и дали тя е там все още. Също така това не означава, че той няма инсулин в себе си. Тази част от екипа, стигнала почти до самия връх, утре планира да слиза надолу. В момента би трябвало двете групи, издирващи Боян Петров, с когото няма връзка от 3 май, да са в Лагер 3. Към момента (17 ч. българско време) няма информация за плановете на другата група. По-рано бе съобщено, че намиращата се по-високо група утре ще атакува върха в търсене на изчезналия Петров, Още вчера се разбра, че следи от българския алпинист в най-високия лагер, който е на 7500 м, няма. Петков припомни, че при вчерашния разговор с издирващите от екипа в България им е казано да не тръгват към върха, ако е само за да търсят алпиниста, защото не се очаква, ако той е по това трасе, да е оцелял толкова дни. Това съобщи по-рано днес в пост във \"Фейсбук\" и  жената на алпиниста Радослава Ненова . Самите екипи обаче преценяват и вземат крайното решение на място. По информация за изданието Dream Wanderlust екипът под върха ще започне атаката му в 2 часа през нощта местно време и ще отнеме около 8-10 часа при добри метеорологични условия. Изданието се позовава на информацията, получена от ръководителите както на наземния екип, издирващ Петров, така и на ръководителя на въздушния екип. Групата, която вчера беше в Лагер 2, където също не бяха открити следи от Боян Петров, днес е достигнала Лагер 3 и вероятно също утре ще атакува върха. Няма яснота кои са членовете на двете групи. Екипът на Петров в България е получил потвърждение, че  хеликоптерите, наети за издирването от Непал , ще имат разрешение и утре да летят в района на тибетския връх, ако това се наложи. Даденото им вече разрешение изтича днес. В днешния ден те не са изпълнявали полети, за да не създават опасност за хората, които се придвижваха по склона над Лагер 3. Те обаче бяха в готовност да реагират, ако се налага да излетят.", "date": "2018.05.13", "title": "Издирващите Боян Петров са открили инсулин в Лагер 3 (допълнена в 17 ч.)"}
{"url": "https://www.dnevnik.bg/zelen/2018/05/13/3178168_plajut_bolata_shte_bude_izvaden_ot_rezervat_kaliakra/", "text": "Министърът на околната среда и водите Нено Димов днес връчи на кмета на Каварна Нина Ставрева заповед, с която плажът \"Болата\" се изважда от резервата \"Калиакра\". Той ще бъде включен в защитена местност \"Степите\", което е гаранция, че строителството на него ще е забранено, съобщиха от пресцентъра на Министерството на околната среда и водите. \"В петък (11 май) подписах заповедта, която следващата седмица ще бъде публикувана в \"Държавен вестник\". С това изпълних желанието на местната общност плажът да бъде изваден от резервата. Процедурата ще продължи с промяна в Закона за защитените територии, където народните представители ще имат думата\", обясни министърът днес. Решението на министър Димов е взето след предложение от община Каварна за изваждане на плажа \"Болата\" и на паркинга на нос Калиакра от резервата. Подкрепата си за решението са заявили народните представители Йордан Йорданов (Обединени патриоти), Даниела Димитрова (ГЕРБ), както и областният управител Красимир Кирилов, които присъстваха днес в Каварна на връчването на заповедта на кмета на Каварна Нина Ставрева. Тя посочи, че БСП също подкрепя решението за изключване. По-късно днес министър Димов посети село Българево, за да разговаря с местните хора. \"Дали говорим за Трън, за Царево, за Генерал Тошево или за Болата, местните са тези, които трябва да имат думата\", заяви министърът пред хората. Той подчерта, че хората, които живеят на място най-добре знаят как да опазват онова, което имате. \"Тук са вашите спомени, вашето настояще и вашето бъдеще. Не е необходимо някой от София да се разпорежда и да ви казва какво да правите\", посочи Димов.", "date": "2018.05.13", "title": "Екоминистерството извади плаж \"Болата\" от резерват \"Калиакра\""}
{"url": "https://www.dnevnik.bg/sviat/2018/05/13/3178172_sasht_ne_izkljuchvat_sankcii_sreshtu_evropeiskite/", "text": "Възможно\" е да има санкции за европейски компании с делови отношения с Иран след оттеглянето на САЩ от споразумението за ядрената програма, заяви съветникът по въпросите на националната сигурност на президента Доналд Тръмп Джон Болтън, цитиран от \"Ройтерс\". \"Възможно е. Зависи от поведението на другите правителства\", каза Болтън пред Си Ен Ен. Решението на Тръмп от вторник да оттегли САЩ от споразумението за ядрената програма обезпокои европейските съюзници, хвърли сянка на несигурност върху световните доставки на петрол и повиши риска от конфликт в Близкия изток, припомня \"Ройтерс\". Германия ще се опита да промени решението на САЩ Междувременно германският министър на икономиката и енергетиката Петер Алтмайер обяви, че Германия смята за погрешно решението на САЩ едностранно да се изтеглят от споразумението за иранската ядрена програма и се надява, че Вашингтон все пак може да бъде убеден да се въздържа от наказване на чуждестранни фирми, които се занимават с бизнес в Иран. \"Ще има краен срок от най-много 90 дни\", каза Алтмайер по телевизия Цет Де Еф, имайки предвид времето, което ще имат чуждестранните фирми, за да се съобразят със санкциите на САЩ или да понесат наказания. \"През това време ние ще използваме всички възможности, за да убедим правителството на САЩ да промени своето поведение\", заяви той. \"Това може да бъде постигнато чрез преговори и чрез обясняване, че всички в крайна сметка ще загубят, ако навлезем в световна ескалация от едностранни мерки\", каза Алтмайер.", "date": "2018.05.13", "title": "САЩ не изключват санкции срещу европейските компании, които имат отношения с Иран"}
{"url": "https://www.dnevnik.bg/sport/2018/05/13/3178174_ljuis_hamiltun_vze_bezapelacionna_pobeda_v_gran_pri_na/", "text": "Люис Хамилтън спечели второ поредно състезание през сезона във Формула 1, след като триумфира в Гран при на Испания. Световният шампион за 2017 г. потегли от първа позиция и нито за оммент не изпусна водачеството в състезанието. За трети път в своята кариера Хамилтън спечели на пистата Каталуня край Барселона след 2014 и 2017 г. Денят беше много успешен за \"Мерцедес\", след като Валтери Ботас завърши втори и така ознаменува двойния успех за Сребърните стрели. Подиумът допълни Макс Верстапен с \"Ред бул\". Той удържа зад себе си Себастиан Фетел. Въпреки двете си победи в първите два старта за сезона германецът отново се представи под очакванията. Фетел не се качи на подиума в трети пореден старт след осмото място в Китай и двете четвърти в Азербайджан и Барселона. Странна стратегическа грешка на \"Ферари\" при виртуална кола за сигурност обаче свлече Себастиан Фетел от второ на четвърто място 24 обиколки преди края. Победата е 64-а в кариерата на Хамилтън. \"Днес най-накрая се чувствах хармонично с колата, както не беше досега през сезона. Благодаря на отбора за прекрасния болид, който бяха подготвили\", каза Хамилтън след състезанието. Състезанието започна много вълнуващо като Фетел стартира добре и изпревари Ботас в първия завой. Малко по-назад Алонсо имаше проблеми със сцепланието, докато Роман Грожан изгуби контрол над своя \"Хаас\". Той се завъртя и опита да контрира с максимално подаване на газта, но вместо това закачи невинния в случая Нико Хюлкенберг. За капак пострада и Пиер Гасли. Така само за няколко завоя отпаднаха Грожан, заедно с по един пилот от \"Рено\" и \"Торо росо\". На пистата излезе кола за сигурност, но след рестарта на състезанието промяна в позициите нямаше. Фетел пръв влезе в бокса в 18-ата обиколка и сложи най-твърдите смеси – медиум. Ботас остана на пистата две обиколки повече, в които обаче имаше много високо темпо и постоянно преминаваше през секторите с рекордни времена. Финландецът влезе при механиците си в 20-ия тур, но смяната на гуми се забави малко, което се оказа фатално. Той излезе малко зад Фетел, който в същия момент изпреварваше и изостаналия с обиколка Кевин Магнусен. Кими Райконен остана на пистата дълго и не влезе в бокса. Той се движеше втори на 15 секунди зад Люис Хамилтън, но в един момент започна да губи темпо. Финландецът беше изпреварен без проблем от болидите на \"Ред бул\" и стана ясно, че има технически проблем. В 26-ата обиколка ветеранът беше принуден да напусне състезанието. В същия момент лидерът в състезанието Хамилтън влезе в бокса и направи много бърза смяна на гуми. Последваха километри, в които основно се пазеше техниката и гумите. Пилотите на \"Ред бул\" единствени останаха на трасето с гумите, с които стартираха. Те изтеглиха спиранията си много назад, но те не им донесоха нищо, след като сложиха гуми медиум и бяха зад Хамилтън, Фетел и Ботас. Интересно стана след 40-ата обиколка, когато на пистата имаше редица технически повреди, които доведоха до виртуална кола за сигурност. Себастиан Фетел беше повикан в бокса и сложи последния си нов комплект гуми медиум. Германецът излезе зад Верстапен и въпреки че холандецът беше с отчупено предно крило не успя да го изпревари в следващите 24 обиколки. Хамилтън пресече финала първи с огромен аванс пред Ботас, а Верстапен завърши трети. Пилотът на \"Ред бул\" изпревари само със седем десети от секундата Фетел. Топ 10 допълниха Даниел Рикардо, Кевин Магнусен, Карлос Сайнц, Фернандо Алонсо, Серхио Перес и Шарл Леклер. В генералонто класиране Хамилтън увеличи преднината си пред Фетел. Той има 95 точки след пет старта срещу 78 за пилота на \"Ферари\". Ботас е трети с 58. При конструкторите \"Мерцедес\" води със 153 точки пред \"Ферари\" със 126.", "date": "2018.05.13", "title": "Люис Хамилтън взе безапелационна победа в Гран при на Испания"}
{"url": "https://www.dnevnik.bg/sviat/2018/05/13/3178177_otkaz_na_severna_koreia_ot_iadrenata_i_programa_shte/", "text": "Американският държавен секретар Майк Помпейо каза днес, че ако Северна Корея се съгласи напълно да се откаже от програмата си за ядрени оръжия, тогава САЩ ще позволят на своя частен сектор да инвестира в КНДР, предаде \"Ройтерс\". Това ще бъдат американци от частния сектор, идващи да помогнат за изграждане на енергийната мрежа в Северна Корея, която има нужда от огромно количество електричество, заяви Помпейо по телевизия \"Фокс нюз\". По думите му американците също така ще помогнат да се инвестира в инфраструктурата и селското стопанство на Северна Корея, за да съдействат за изхранването на нейното население, ако тя изпълни изискванията на САЩ. Вчера  Помпейо каза , че обяви, че САЩ искат Северна Корея да им бъде \"близък партньор\", а не враг. Той отбеляза, че Америка често е успявала да изгради добри приятелски отношения с бившите си противници, предаде \"Асошиейтед прес\". Той допълни, че ако режимът в Пхенян се откаже завинаги от ядрените си оръжия и го направи така, че това да подлежи на проверки, САЩ са готови да й помогнат да укрепи икономиката си и да повиши жизнените си стандарти до нивото на тези в Южна Корея. Официалните власти в Северна Корея пък заявиха, че организира церемония за разрушаване на своя ядрен полигон Пунгери, която ще се състои в периода 23-25 май, в зависимост от времето.", "date": "2018.05.13", "title": "Отказ на Северна Корея от ядрената и програма ще позволи американски фирми да инвестират в страната"}
{"url": "https://www.dnevnik.bg/sport/2018/05/13/3178181_liderut_v_djiroto_specheli_devetiia_etap_frum_izpadna/", "text": "Носителят на розовата фланелка в \"Джиро д’Италия\" Саймън Йейтс спечели деветия етап в надпреварата, който сложи край на първата седмица в състезанието. Британският колоездач на \"Мичълтън Скот\" затвърди прекрасната си форма и след второто място в изкачването на Етна, този път надделя на височината Гран Сасо д’Италия. Йейтс измина етапа за 5:54.13 часа и победи във финален спринт Тибо Пино (FDJ). Трети завърши съотборникът на Йейтс Естебан Чавес, който пък беше пръв на Етна. \"Страхотен етап за нас, благодаря на целия отбор, който свърши невероятна работа, за да можем ние с Естебан да сме в челото. Спечелихме време срещу някои от съперниците и това е важно, но трябва да останем концентрирани\", каза Йейтс след финала. Това е първа етапна победа на 25-годишният британец в Джирото. Той има един успех и в испанската Вуелта, след като през 2016 г. спечели шестия етап. Най-големият губещ в етапа в Апенините беше Крис Фрум, който загуби 1.07 от сънародника си. Лидерът на \"Скай\" изпадна от Топ 10 и вече е 11-и в класирането на 2.27 минути изоставане. Фрум се пречупи в последните два километра и дори съотборниците му Серхио Енао и Ваут Пулс не успяха да му помогнат. Шампионът от 2017 г. Том Дюмулен завърши осми в етапа с изоставане от 12 секунди. Бонификациите спечелени от Чавес обаче свалиха холандеца от второ на трето място. След девет етапа Йейтс води с 32 секунди пред съотборника си и 38 пред Дюмулен. Тибо Пино е четвърти на 45 секунди. Топ 10 допълват Доменико Поцовиво (+57’), Ричард Карапас (1.20 минути), Джордж Бенет (1.33), Роън Денис (2.05), Пейо Билбао (2.05) и Майкъл Уудс (2.25). \"Крис загуби 1.07 минути, което не е никак добре за нас. Все пак има още две дълги седмици и трябва да останем положителни. Нищо не е загубено\", каза след етапа спортният директор на \"Скай\" Никола Портал. Понеделник е вторият почивен ден в Джирото, а битката продължава във вторник. Тогава е най-дългият етап в 101-ото издание на Обиколката на Италия – 239 километра между Пене и Гуалдо Тадино. Етапът е отличен за откъснала се група заради начупения си характер.", "date": "2018.05.13", "title": "Лидерът в Джирото спечели деветия етап, Фрум изпадна от Топ 10"}
{"url": "https://www.dnevnik.bg/politika/2018/05/13/3178183_zakonut_na_peevski_za_mediite_izprevaril_evropeiskata/", "text": "Със законопроекта за собствеността на медиите ще се осветли управлението им, ще се даде възможност да се види как медиите се финансират. Този законопроект отлежава вече четвърти месец в НС. Според нас е важно тази норма да влезе в дневния ред\". каза депутатът от ДСП Велислава Кръстева по Канал 3 и добави, че сме изпреварили Европейския парламент с тази инициатива. Кръстева е съвносител заедно с Делян Пеевски. Правителството също обяви, че работи по закон за медиите, но все още няма резултат. Проектът предвижда  доставчиците на медийни услуги да посочват на сайтовете си информация за действителния си собственик. Освен това те следва да декларират всяко получено финансиране в предходната календарна година, неговия размер и основание, както и данни за лицата, които са го предоставили. Печатните медии обаче и досега декларираха собствеността си, а радио и тв операторите са регулирани от други специални закони. Затова така предлаганите промени засягат основно онлайн медиите и евентуално биха събрали цялата информация на едно място. Повечето дигитални медии, които Пеевски се опитва да атакува, че пишат за него обаче са с ясна собственост (в \"Дневник\" и \"Капитал\" напр. тя от години е написана и в онлайн изданията). Има обаче десетки анонимни сайтове, през които често се разпространяват фалшиви новини или пропаганда (през последната година имаше разследвания и проучвания за руско влияние през сайтове) и техните собственици са трудно проследими или би изисквало намеса на държавните разследващи органи. Дали и как поправките, ако бъдат приети, ще успеят да изсветлят тази част от медийния пазар е спорно. Не е известно и как ще бъде проверявано и безвъзмездното финансиране на медиите. И защо то не включва всички източници на финансиране - банкови кредити, рекламни инвестиции, сред които и средства от държавни институции и компании, както и средства по европейските комуникационни програми (част от тези източници също са проверими и видими). Според адвокат Александър Кашъмов, директор на правния екип на Програма \"Достъп до обществена информация\", с  внесеният проект  на депутата от ДПС Делян Пеевски се  прави опит за цензура . Собственик на едни медии казва със закон, че ще се бори срещу други медии, каза Кашъмов преди 3 месеца. Експертът по медийно право професор Нели Огнянова смята, че законопроектът  не решава задачата  да разкрие принципно финансирането като източник на зависимости: \"Той е избирателен: не изисква разкриване на източници и практики, които се използват от медиите, близки до вносителите. Законодателят издател казва на конкурентните издатели, които не му харесват: вашето финансиране деформира пазара, а с нашето финансиране законът (ни) няма да се занимава\".", "date": "2018.05.13", "title": "Законът на Пеевски за медиите изпреварил Европейската комисия"}
{"url": "https://www.dnevnik.bg/sport/2018/05/13/3178186_siti_stana_purviiat_sus_100_tochki_vuv_visshata_liga/", "text": "Сезонът във Висшата лига приключи с много резултатен 38-и кръг, в който паднаха и последните неизвестни в първенството. Най-сериозната въпросителна около последната позиция в Топ 4, даваща право на участие в Шампионската лига беше разрешена. \"Челси\" загуби катастрофално с 0:3 като гост на \"Нюкасъл\" и остава пети. Точни на \"Сейнт Джеймсис парк\" за \"сварките\" бяха Дуайт Гейл и Айосе Перес, който вкара две попадения. За сметка на това прекият съперник на сините \"Ливърпул\" разгроми \"Брайтън\" с 4:0 на \"Анфийлд\". Звездата на мърсисайдци Мохамед Салах завърши сезона прекрасно, като вкара своя 32-и гол. Египтянинът стана най-резултатният играч в ерата на Висшата лига в сезон с 38 мача. Освен това Салах вкара на 17-и различен отбор през сезона. До момента няма друг играч, който да е постигал това. Египеткият нападател даде и асистенция за гола на Доминик Соланке, а другите два бяха дело на Деян Ловрен и Андрю Робъртсън. Новият шампион \"Манчестър сити\" спечели и последния си мач след драма със \"Саутхемптън\". Гостуването на \"гражданите\" на \"Сейнт Мери\" беше спечелено едва в 94-ата минута с победен гол на Габриел Жезуш. Попадението позволи на \"Сити\" да стане първият отбор, който печели 100 точки в рамките на един сезон. \"Гражданите\", които подобриха почти всички рекорди в английския футбол, вече са и тимът с най-много победи като гост за един сезон – 16 в 19 мача. \"Гражданите\" спечелиха общо 32 мача, което също е рекорд за Премиършип. Общо 31 гола паднаха в последния ден за сезона, като най-резултатно беше на \"Уембли\", където имаше девет гола. Там \"Тотнъм\" победи \"Лестър\" с 5:4, а Хари Кейн се разписа два пъти и стигна 30 попадения за сезона. Другите голове за \"шпорите\" бяха дело на Ерик Ламела, който също се разписа два пъти, а Кристиан Фукс си вкара автогол. За \"Лестър\" два гола реализира Джейми Варди, а по веднъж точни бяха Рияд Марес и Келеши Ихеначо. Последният изпадащ във Висшата лига е \"Суонзи\". След седем години в елита на Англия \"лебедите\" ще играят в Чемпиъншип. На своя \"Либърти\" тимът загуби с 1:2 от \"Стоук сити\", допускайки обрат. Анди Кинг изведе \"Суонзи\" напред в 14-ата минута, но с попадения на Ндиае и Питър Крауч \"грънчарите\" взеха трите точки. Те също изпадат, но победата им позволи да изпреварят \"Уест Бромич\" и завършват на 19-о място. Попадението на Питър Крауч пък беше под №1000 във Висшата лига за сезона.", "date": "2018.05.13", "title": "\"Сити\" стана първият отбор със 100 точки във Висшата лига, \"Челси\" остана извън Шампионската лига"}
{"url": "https://www.dnevnik.bg/bulgaria/2018/05/13/3178192_polski_samolet_kacna_avariino_na_letishte_sofiia/", "text": "Полски самолет изпълняващ чартърен полет от Крит до Варшава е кацнал аварийно около 10.00 ч. на летище София. На борда на \"Eрбъс А321\" е имало 180 пътници. Един час след излитането си, самолетът променил първоначалния си маршрут и поискал разрешение за кацане на столичното летище. Според информацията от полски медии кацането е заради технически проблем. На пътниците казали, че има пукнато стъкло на пилотската кабина. Пътниците от самолета все още са на летище София. В следобедните часове им е била осигурена храна и напитки. По разписание, самолетът е трябвало в 12 ч. да кацне във Варшава.", "date": "2018.05.13", "title": "Полски самолет кацна аварийно на летище София"}
{"url": "https://www.dnevnik.bg/bulgaria/2018/05/13/3178200_zapochva_sedmica_koiato_shte_ostane_v_istoriiata/", "text": "За българското европредседателство започва интензивна седмица, която ще остане в историята, каза днес по Канал 3 ресорният министър Лиляна Павлова. Тя припомни, че на 16 май е началото на неформалната среща на лидерите на 28-те страни от евросъюза. Първоначално плановете били на нея да се обсъжда сигурността на информацията, но действията на американския президент Доналд Тръмп наложили в дневния ред да влязат още разговори за ефекта от излизането на САЩ от сделката с Иран и търговските отношения САЩ-ЕС. На 17 май пък започва срещата ЕС-Западни Балкани. За нея вече бил подготвен проект за декларация, в която ще се казва, че членството на страните от тази част на Европа в ЕС става приоритет са съюза. Лиляна Павлова уточни, че вратата за влизане ще е отворена, но преди влезе, всяка страна трябва да изпълни определени условия. Подготвен е също софийски дневен ред – своеобразен план за действие, в който са включени конкретни проекти, които страните от Европейския съюз искат да реализират на Западните Балкани в следващите 10-15 години. \"Става въпрос за транспортна, дигитална и енергийна свързаност, а финансирането ще е хибридно, като само част от парите ще идват от Европа\", посочи Лиляна Павлова. На въпрос дали България ще успее да защити интересите на превозвачите от страната, министърът обяви, че до края на председателството ще се направи всичко възможно, но вероятно решение по темата ще има по време на австрийското председателство. Павлова отбеляза, че в Съвета на ЕС, в Европейския парламент и в Европейската комисия няма обща позиция по темата, а за съжаление исканията на България се подкрепят от малцинството държави.", "date": "2018.05.13", "title": "Започва седмица, която ще остане в историята, обяви министър Павлова"}
{"url": "https://www.dnevnik.bg/sviat/2018/05/13/3178045_muj_ubi_edin_chovek_s_noj_v_parij_predi_za_bude/", "text": "Мъж нападна с нож минувачи във Втори район на френската столица Париж, преди да бъде застрелян от полицията. В нападението е убит един човек, предадоха световните агенции, като се позоваха на полицейската префектура на Париж, съобщи БТА. Засега мотивите на нападателя не са известни. Нападението е станало около 21,30 ч. местно време на улица \"Монсини\", недалеч от сградата на парижката опера и на престижния квартал около площад \"Вандом\". Според последни данни нападателят атакувал с нож петима души, от които единият е починал. Четирима души са ранени, като двама са в сериозно състояние. Полицията реагирала незабавно и застреляла на нападателя. В Туитър френският министър на вътрешните работи Жерар Колон приветства \"хладнокръвието и бързата реакция на полицейските сили, които са неутрализирали нападателя\", предаде \"Франс прес\". Колон определи престъплението като \"отвратителна атака\", допълва Асошиейтед прес. Нападението става в момент, в който Франция продължава да живее под постоянна терористична заплаха.  Последната терористична атака бе от 23 март в Каркасон и Треб в Южна Франция . Със загиналите тогава броят на жертвите на терористични атаки в страната от 2015 г. стигна 245 души.", "date": "2018.05.13", "title": "Мъж уби един човек с нож в Париж преди да бъде застрелян от полицията"}
{"url": "https://www.dnevnik.bg/razvlechenie/2018/05/13/3177872_bulgarskata_pesen_se_klasira_na_14-to_miasto_na/", "text": "Българската песен, изпълнена от група \"Екуинокс\" (Equinox), зае 14-то място след финала на тазгодишното издание на конкурса \"Евровизия\". Той се проведе в Лисабон тази вечер. Това е най-лошото представяне на България в конкурса \"Евровизия\" от години, след като през 2015-та Поли Генова стана четвърта, а през миналата Кристиан Костов беше втори. В тазгодишното издание победи ексцентричната представителката на Израел Нета, с песента си \"Играчка\" (Toy). Страната и печели Евровизия след пауза от 20 години. Втората позиция е за Кипър, а третата за Австрия. Още преди началото на полуфинала песните на Израел и Кипър бяха сочени от букмейкърите за фаворити. Очакванията за България бяха за подреждане между 7 и 12 място.   Във финалния етап песента Bones на \"Екуинокс\" се бори с представители на 25 държави - Франция, Германия, Италия, Испания, Великобритания, Португалия, Австрия, Естония, Кипър, Литва, Израел, Чехия, Албания, Финландия, Ирландия, Сърбия, Молдова, Унгария, Украйна, Швеция, Австралия, Норвегия, Дания, Словения и Холандия. Групата \"Екуинокс\" беше създадена специално за конкурса, като в нея влизат Жана Бергендорф, Владимир Михайлов, Георги Симеонов-JJ, Джони Манюел и Трей Кембъл. Те излязоха на сцената под номер 18. Песента им Bones беше написана от Борислав Миланов и продуцирана от Symphonix International, с които БНТ си партнира при  второто място на Кристиан Костов  от миналата година и  четвъртото на Поли Генова от 2015 г. Протестиращ взе микрофона по време на британското изпълнение Инцидент наруши за кратко протичането на конкурса. Мъж се качи на сцената по време на изпълнението на британската участничка СюРи и грабна микрофона й. Охраната се намеси бързо, така че инцидентът продължи само няколко секунди, а на СюРи бе връчен друг микрофон. Тя запази присъствие на духа и продължи с изпълнението на песента си \"Storm\". Според АП мъжът, качил се на сцената, е бил протестиращ. В миналото е имало и други подобни инциденти. Миналата година например мъж нахлу на сцената и си свали за кратко панталоните пред пеещата там победителка на конкурса от 2016 г., украинската певица Джамала. В официално изявление организаторите се извиниха за инцидента, като уточниха, че мъжът е задържан от полицията. На СюРи и нейният екип е било предложено да повтори изпълнението си, но те са отказала \"горди от изпълнението си\".", "date": "2018.05.13", "title": "Българската песен се класира на 14-то място на \"Евровизия\" (видео)"}
{"url": "https://www.dnevnik.bg/skorost/2018/05/13/3177891_polumaraton_shte_zatrudniava_dvijenieto_v_centura_na/", "text": "Заради провеждането на първия софийския полумаратон и ученическо състезание днес сутринта ще има ограничения в движението на пътни превозни средства в района на площад \"Александър Невски\". От Центъра за градска мобилност информират, че затворени за движение от 9 часа днес до приключване на мероприятието са ул. \"Оборище\" (между ул. \"Г.С. Раковски\" и бул. \"Васил Левски\"), бул. \"Цар Освободител\" (между бул. \"Васил Левски\" и ул. \"Г.С. Раковски\"), ул. \"6-ти септември\" (между ул. \"Аксаков\" и бул. \"Цар Освободител\"), ул. \"Цар Шишман\" (между ул. \"Аксаков\" и бул. \"Цар Освободител\") и ул. \"11-ти август\" между ул. \"Московска\" и пл. \"Св. Александър Невски\" (на картата тези участъци са в червено). Маршрутът на полумаратона преминава и по булевардите \"Васил Левски\" и \"Евлоги и Христо Георгиеви\", като за целта те ще бъдат затваряни на няколко пъти за между три и пет минути. Ограничения има и за паркирането около пл. \"Св. Александър Невски\" и по улиците \"Оборище\" и \"11-ти август\".", "date": "2018.05.13", "title": "Първият полумаратон в София се провежда днес - какви са ограниченията в движението в центъра"}
{"url": "https://www.dnevnik.bg/photos/2018/05/12/3173511_fotogaleriia_kak_izglejdaha_shapkite_prez_20_vek/", "text": "Първоначално шапката се е използвала, за да предпазва главата от нараняване, но по-късно е издигната в култ и се превръща в символ на статус и социално положение. Шапките никога няма да изчезнат от дамския гардероб. Доказателство за това е фактът, че днес тяхното изработване се е превърнало в изкуство. Според редица изследвания именно носенето на този аксесоар привлича най-много вниманието. Агенция \"Асошиейтед прес\" публикува избрани снимки, проследявайки модата на шапките от ХХ век. На снимката от 16 август 1967 г. е показана шапка на дизайнера Мишел Гома от модната къща на Жан Пату.", "date": "2018.05.13", "title": "Фотогалерия: Как изглеждаха шапките през XX век"}
{"url": "https://www.dnevnik.bg/bulgaria/2018/05/13/3177963_nai-chetenoto_v_dnevnik_izchezvaneto_na_boian_petrov/", "text": "1.  Няма връзка с алпиниста Боян Петров при опита му за изкачване на Шиша Пангма  – 89 436 2.  Най-тежката загуба не е във футбола  – 49 618 3.  Цар-кола - руската лимузина за Путин направи премиера (видео)  – 37 811 4.  Търсенето на Боян Петров под Шиша Пангма е прекратено за днес  – 35 823 5.  Спасителните екипи излязоха в търсене на Боян Петров, вертолетите чакат добро време  – 35 628 6.  България се класира за финала на \"Евровизия\"  – 28 266 7.  Лошото време блокира и днес спасителната акция за Боян Петров  – 24 723 8.  Догодина 55 хил. пенсионери с максимална пенсия ще получат увеличение  – 22 739 9.  Трима шерпи и трима спасители търсиха Боян Петров във втория ден на спасителната операция  – 22 522 прочитания 10.  \"Фейсбук\" обмисля платена версия без реклами  – 21 621 прочитания", "date": "2018.05.13", "title": "Най-четеното в \"Дневник\": Изчезването на Боян Петров"}
{"url": "https://www.dnevnik.bg/evropa/2018/05/13/3175808_razreshitelno_za_ubiistvo_irlandiia_se_gotvi_za/", "text": "Когато в квартала на Ейми Калахан били поставени плакати с надпис \"Разрешително за убийство\", тя решила да сподели историята за пътуването си до Великобритания, където сложила край на бременността си, разказва \"Ройтерс\". Когато Калахан (на 35 години) била бременна в 12-ата седмица, тя и нейният партньор Конър Ъптън получили лошата новина, че плодът страда от аномалия, която пречи на нормалното развитие на мозъка. Това означавало, че бебето, което щяло да е второ дете за семейството, вероятно ще умре още докато е в утробата, или ще живее само няколко минути. В Ирландия, където абортите са разрешени само когато животът на майката е в опасност, двойката трябвало или да чака, докато сърцето на бебето спре да бие, или да отиде във Великобритания за аборт, както правят повече от 3000 ирландки всяка година. Калахан и съпругът й казали за пътуването си на шепа хора преди близо година. Но на фона на наближаващия  референдум за либерализиране на режима за абортите  в Ирландия тя и десетки други жени споделят историите си в социалните мрежи, по време на кампании и в интервюта за медии. Три години след като Ирландия, където в исторически план католическата църква е неоспорван морален авторитет, стана първата държава в света, подкрепила еднополовите бракове на референдум, хората отново ще се отправят към урните, отбелязва \"Гардиън\". Този път ирландците ще бъдат попитани дали искат да отменят осмата поправка – клауза в конституцията, която защитава \"правото на живот на неродените\". Поправката означава, че законното извършване на аборт е невъзможно в Ирландия дори и в случаи на изнасилване или фетални аномалии. Всяка година около 3500 жени пътуват до Великобритания за аборти, а други 2000 незаконно поръчват хапчета за аборт през интернет. Някои жени, които са против промяната, говорят за това колко много ценят краткото време, прекарано с бебетата им, които са имали малък или никакъв шанс за оцеляване. Вики Уол, 41-годишна активистка против абортите, разказва, че когато нероденото й бебе било диагностицирано със синдром на Едуардс, докторът й предложил да направи аборт в Англия, което по думите й било ужасно. \"Моето бебе бе родено в 32 седмица, след това умря. Трябваше да я прибера вкъщи, да прекарам време с нея.\" Референдумът, който може да отмени поправка в конституцията от 1983 г., е първата възможност от 35 години насам за реформа на един от най-стриктните режими за аборт в дълбоко католическата страна. Пълната забрана бе отменена преди пет години. Проучванията показват, че подкрепящите промяната засега водят, но един на всеки пети все още не е решил как ще гласува. Калахан си спомня мъката, която изпитвала през двете седмици преди процедурата в Ливърпул. Тя се чудела как ще обясни случилото се на сина си, който тогава бил на година и половина, ако износи бебето докрай, и как ще отговаря на въпроси за бременността си на приятели и колеги. \"Чувствахме се сякаш бяхме изоставени от тази страна, споделя Калахан. Тук не се грижеха за нас, не ни приеха със съчувствие в толкова труден момент.\" Референдумът на 25 май ще бъде почти година след деня, в който Калахан и Ъптън се прибрали в Дъблин с праха на дъщеря си в ръчния им багаж. \"Най-лошото нещо вече ни се случи. Дали референдумът ще мине или не, това не е най-лошото за нас, става въпрос за най-лошото нещо за следващия човек и това трябва да се промени\", казва още Калахан. Контрасти В покрайнините на тихия град Роскомън насред ирландската провинция има множество билбордове с противоположни послания, които са знак за засилващата се битка за гласовете на все още нерешилите как да гласуват на историческия референдум, пише \"Гардиън\". По улиците на града е невъзможно да не видите ламинираните плакати, закачени за уличните лампи. Жителите не споделят възгледите си по въпроса и нямат желание да обсъждат помежду си, а камо ли с чужденец, коя опция ще зачеркнат на 25 май. Референдумът заедно със социологически проучвания, които показват, че мнозинството подкрепя отмяната, е знак за това колко много се е променила Ирландия за близо едно поколение. Но Роскомън-Южен Лейтрим, единственият от 43 избирателни района, гласувал против хомосексуалните бракове, може отново да се отклони от общата тенденция. Дейвид Мълой, местен бизнесмен, коментира: \"Въпросът за аборта е в сърцевината на католическата вяра. Дори и тук да има хора, направили аборт, или познаващи такива, които са направили аборт, за това никога няма да се говори.\" Разделението сред поколенията по въпроса е значително. Окръгът един от най-застаряващите в Ирландия, в голяма степен защото младите хора напускат в търсене на работа или за да учат в университет. В същото време през последните две десетилетия се наблюдава забележителен наплив на имигранти: бразилци, наети да работят в месопреработвателната промишленост, източноевропейци, семейства, бягащи от войната в Сирия. Някога католическата църква бе единствената религиозна институция в града. Сега обаче има повече от дузина християнски вероизповедания, включително нигерийска и бразилска църква. В Роскомън хората, които са склонни да споделят мнението си, са малко. Едно изключение е Дени Фели (65 години), която редовно ходи на църква и е доброволец в градския музей. \"Мисля, че Роскомън ще гласува против отмяната на поправката. Тук просто няма толкова много млади хора... Аз обаче ще гласувам \"за\", така ще направи и семейството ми. Младите хора ходят в Англия (за аборти) по един или друг начин. Това се случва – не можем да го игнорираме\", допълва Фели.", "date": "2018.05.13", "title": "\"Разрешително за убийство\"? Ирландия се готви за исторически референдум за абортите"}
{"url": "https://www.dnevnik.bg/sport/2018/05/13/3178087_kiril_domuschiev_s_igrata_ot_proletta_ludogorec_trudno/", "text": "Пробив в групите на Шампионската лига ще бъде голямата цел пред \"Лудогорец\" след спечелването на седма поредна титла в България. Собственикът Кирил Домусчиев обясни, че в клуба вече мислят за квалификациите. \"Спечелихме седмата, аз вече искам осма титла. Сега обаче започваме да мислим за квалификациите за Шампионската лига, трябва да гледаме какво предстои\", каза Домусчиев. Той беше и критичен, след като обясни че \"Лудогорец\" на моменти не е бил убедителен през сезона. \"Има нужда от селекция. При всички положения трябва да се вземат играчи и да се надяваме, че ще намерим точните играчи. С новите правила в Шампионската лига ще ни бъде значително по-трудно да влезем в групите. Особено с тази игра, която показваме пролетта смятам, че ще бъде почти невъзможно, трябва да сме реалисти\", добави Домусчиев. Той поздрави и собственика на \"Левски\" Спас Русев, когото нарече джентълмен. Босът на сините беше на  мача в Разград  и седна до собствениците на \"Лудогорец\". \"Да се надявяваме, че повече ще бъдат такива президенти, защото селският манталитет не подхожда на българския футбол. Разбирате ме какво имам предвид\", завърши Домусчиев. Другият собственик Георги Домусчиев добави, че ремонтът на сектора за гости на стадиона в Разград ще готов за началото на квалификациите в евротурнирите. Треньорът на седемкратните шампиони Димитър Димитров също е съгласен с високите цели пред тима. Според специалиста е нужно увеличаване на конкуренцията в състава. \"Целта за нас е ясна – влизане в Шампионската лига. През този сезон играхме в Лига Европа и на мен много ми се иска да влезем в Шампионската лига. Ако постигнем това ще съм наистина щастлив\", каза Димитров. Той добави, че селекционният съвет вече работи по привличането на нови играчи.", "date": "2018.05.13", "title": "Кирил Домусчиев: С играта от пролетта \"Лудогорец\" трудно ще влезе в Шампионската лига"}
{"url": "https://www.dnevnik.bg/sport/2018/05/13/3177482_kogato_chasovnikut_spre_ili_kak_stomnata_na_hamburger/", "text": "Точно 54 години и 261 дни продължи участието на \"Хамбургер\" в елита на Германия. Часовникът на стадион \"Фолкспарк\", който отброяваше прекараното време на отбора в Бундеслигата, спря завинаги след  първото в историята изпадане на тима . До вчера \"Хамбургер\" беше единственият германски клуб, който беше част от най-високото ниво на германския футбол от създаването на Бундеслигата през 1963 г. Но както всяка серия, така и тази на отбора от пристанищния град имаше своя край. След няколко сезона на ръба и игра с огъня, клубът не научи урока си и стомната се счупи. Шесткратният шампион и носител на три купи на Германия беше далеч от най-добрите си години от края на 70-те и началото на 80-те и отстъпва мястото си в елита. В последния кръг отборът се надяваше от благоприятно стечение на обстоятелствата, за да избегне изпадане. \"Хамбургер\" се нуждаеше от домакинска победа срещу \"Борусия\" (Мьонхенгладбах) и я постигна с 2:1. Но също така се надяваше и \"Волфсбург\" да загуби срещу вече изпадналия \"Кьолн\", за да стигне до бараж срещу третия от Втора Бундеслига. \"Вълците\" обаче спечелиха с 4:1. Неизбежното изпадане Изпадането на \"Хамбургер\" може да бъде описано като история с предизвестен край. Отборът няколко пъти постигна чудеса от героизъм в заключителните моменти, като в последните четири сезона тимът два пъти игра плейоф за оставане в елита и запази мястото си. Слабите изяви на терена са отражение на по-дълбоки проблеми в ръководенето на отбора. С голямо текучество при треньорите тимът беше засилен към руслото да търси моментни резултати при липса на дългосрочен план. В последните четири сезона цели девет наставника опитаха да решат проблемите на отбора. Германските клубове са пример за отлична финансова политика, но \"Хамбургер\" не е един от тях. Преди седмица главният инвеститор на тима Клаус-Михаел Кюне заяви, че има малка възръщаемост на инвестициите. 80-годишният германец, чието състояние се оценява на 14.5 милиарда долара според сп. \"Форбс\", честно критикува ръководството на отбора. \"От финансова гледна точка \"Хамбургер\" е най-лошата ми инвестиция през целия ми живот\", каза Кюне пред изданието \"Зюддойче цайтунг\". \"Всяко чудо за три дни\" Рулетката в плейофите за оставане в елита започна през сезон 2013-14, когато \"Хамбургер\" отстрани \"Гройтер Фюрт\" с повече голове на чужд терен след 0:0 в първия мач и 1:1 при гостуването си. Година по-късно феновете на отбора преживяха нова палитра от емоции, когато гол в добавеното време съхрани надеждите им за спасение. Тогава отново в решителен плейоф \"Хамбургер\" сътвори подвиг, който ще се помни дълго. След 1:1 при домакинството си срещу \"Карлсруе\" отборът се нуждаеше от задължителен гол на реванша. Десетина минути преди края на двубоя \"Хамбургер\" се озова в догонваща позиция с гол пасив. Привържениците на отбора вероятно вече усещаха надвисналата опасност, но попадение от фаул на Марсело Диас в първата минута на добавеното време вкара сблъсъка в продължения. Пет минути преди края Николай Мюлер отбеляза безценния гол, който даде глъдка въздух за тима от пристанищния град. Какво предстои за отбора С изпадането си във Втора Бундеслига \"Хамбургер\" ще загуби десетки милиони евро търговски приходи ( от продажба на билети и фенартикули и др.), твърдят експертите. Най-голяма ще е разликата при телевизионните права, като новият четиригодишен договор влиза в сила от следващия сезон. Той предвижда 36-те клуба от първото и второто ниво на Германия да си разделят 4.64 млрд. евро (1.16 млрд. евро на сезон), или с 85% повече от предишната сделка. Разпределението на парите от телевизионни права ще става по четири критерия, като 70% от тях ще бъдат разпределени в зависимост от подреждането на отборите в шампионата за последните пет години. През първата година от договора \"Хамбургер\" ще получи близо 40 милиона евро. Надеждата пред ръководството е тимът да се върне бързо в Първа Бундеслига, за да не изпадне в забвение и да последва съдбата на \"Кайзерслаутерн\". В дните преди решителния мач срещу \"Борусия\"  феновете бяха близо отбора  и заедно с играчите живяха в надежда за чудото. Именно тази сплотеност може да се окаже най-силният коз за \"Хамбургер\" към връщането му в Първа Бундеслига. Но дори и при напускането на основни футболисти, надеждата е най-големият им талант Ян-Фийт Арп да поведе отбора.", "date": "2018.05.13", "title": "Когато часовникът спре... или как стомната на \"Хамбургер\" се счупи"}
{"url": "https://www.dnevnik.bg/bulgaria/2018/05/13/3177967_nai-komentiranoto_v_dnevnik_izchezvaneto_na_boian/", "text": "1.  Няма връзка с алпиниста Боян Петров при опита му за изкачване на Шиша Пангма  - 411 коментара 2.  От танк-робот до униформи с кордели - какво ново показа Русия на Парада на победата  - 275 коментара 3.  Цар-кола - руската лимузина за Путин направи премиера (видео)  - 273 коментара 4.  Румен Радев: Моралната криза е факт, да преоткрием храбростта на бранещите демокрацията  - 252 коментара 5.  Колоездачът, блъснал дете в парк, се е предал снощи  - 247 коментара 6.  Искате да отгледате децата си в България? Помислете добре  - 245 коментара 7.  Путин \"традиционно\" полага клетва днес за пореден мандат  - 236 коментара 8.  Китай ангажира 100 души в издирването на Боян Петров  - 222 коментара 9.  Тръмп изтегли САЩ от сделката с Иран и върна санкциите срещу Техеран  - 218 коментара 10.  \"Славия\" триумфира с купата след дузпи и донесе нов кошмар за \"Левски\"  - 218 коментара", "date": "2018.05.13", "title": "Най-коментираното в \"Дневник\": Изчезването на Боян Петров и парадът на победата"}
{"url": "https://www.dnevnik.bg/razvlechenie/2018/05/13/3172534_zavrushtaneto_na_stani_bogat_-_kakvo_kazvat_reitingite/", "text": "Изкуствен интелект е човек, който парадира с интелект, а всъщност не е чак толкова...\" е една от популярните шеги в социалните мрежи в последните седмици. Води началото си от завърналото се в телевизионния ефир предаване \"Стани богат\" и заедно с още няколко смешни отговора, попаднали случайно или не в първите му издания, фокусира вниманието върху шоуто. Месец след началото играта по БНТ равносметката е по-млади участници със съпровождащия риск от по-слаба подготвеност, повече въпроси по теми от всекидневните новини, един опит за спечелване на голямата награда от 100 хил. лв и добри рейтинги за държавната телевизия, но с ограничения за рекламата, които няма как да го направят печелившо както в частна медиа. Новото-старо шоу, което дълги години вървеше по частната Нова телевизия, бе част от промените, направени от новия генерален директор Константин Каменаров и неговия екип. В концепцията си за образователни предавания той бе заложил пускането на интелектуални игрови формати като популярното навремето руско предаване \"Къде, какво, кога\" и \"Най-умното дете\" на Би Би Си. \"Стани богат\" обаче се реализира неочаквано бързо - от 1 април, преди приключването на конкурса за нови формати и външни предавания в телевизията. БНТ мотивира придобиването на формата с възраждането на \"Стани богат\" по света - на 5 май, например, предаването се върна в британския ефир с водещ не кой да е, а някогашната звезда на \"Топ гиър\" Джереми Кларксън. В България Николай Кънчев - някогашното лице на шоуто, беше заменен от известния актьор Михаил Билалов. Засега изглежда, че и двата хода са били успешни, защото предаването е добре познато на българския зрител, и няма конкуренция на същото поле. Рейтингите  Според рейтинговата агенция ГАРБ през април БНТ е успяла да увеличи средния си аудиторен дял в слота от 19 до 19.45 ч. от 3% на 15%, в конкуренция с централните новини на bTV и \"Нова\". За същия период и час общият аудиторен дял на двете частни телевизии, по ГАРБ, е спаднал от 70 на 60%. \"Подобна тенденция, макар и в по-малка степен се наблюдава и при данните на другия доставчик на аудиторни данни за телевизия - \"Нилсен Адмосфер\", коментира за \"Дневник\" Александър Гагов, зам.-управител на медийната агенцията MediaS Com. Заключението е, че със старта на \"Стани богат\" БНТ е \"откраднало\" аудитория от двете водещи телевизии\", посочи Гагов и допълни, че предаването определено носи позитивни резултати за обществената телевизия. По думите му играта привлича повече аудитория в активна възраст (18-49 годишни), отколкото е средното за БНТ и се е появил интерес от страна на рекламодатели. От пресцентъра на обществената телевизия съобщиха за \"Дневник\", че отново по данни на ГАРБ, в последните дни на април предаването изпреварва една от новинарските емисии, излъчващите се по същото време, но не уточниха на коя. В същия часови пояс вървят новините на частните национални ефирни телевизии - Би Ти Ви и Нова телевизия.  По-лесни въпроси, по-млади участници - това пък са впечатленията на заклети почитатели и бивши участници в предаването, които споделиха мнение пред \"Дневник\". И според БНТ, след  първоначалната вълна от кандидати  със средна възраст от 40 г., се наблюдава нарастване на интереса на по-младата публика, като 30% от желаещите да участват са на възраст от 20 до 35 години, а 15% - студенти до втори курс. И докато за някои младите лица действат освежаващо, други намират неподготвеността на някои състезатели за уморителна. \"Дълги биографични подробности за участниците, повечето от които се препъват още на първите 5 лесни и уж смешни въпроси. Въпреки подсказванията на водещия, който е класи над участниците\", коментира редовна зрителка от София. Според Светлозар Желев - горещ почитател на предаването и един от участниците, почти до последния въпрос в миналия му живот по \"Нова телевизия\" първите един-два въпроса в новото шоу може да са с идея по-лесни, но не и нататък. \"Важното е, че са добре подбрани и не изискват само знание. От друга страна, то сякаш липсва на част от участниците\", смята Желев. Това препъване - от незнание, притеснение или поради различния културен \"тапет\" на родените след 1989 г. - даже поражда у някои съмнения за тенденциозност в подбора. Знание, без бързина Попадането в играта започва с лексиконен въпросник, в който желаещите трябва да разкажат подробности за себе си, последван от интервю. По Нова телевизия \"Стани богат\" включваше и предварителен кръг, в които 12 кандидати отговаряха на въпрос, за да седнат на мястото срещу водещия. \"Етапът \"Най-бързият печели\" отпадна, тъй като той е в по-голяма степен изпитание за бързина на реакцията, а не толкова за ниво на познанията. В повечето от страните, в които се излъчва състезанието, предварителният кръг се задържа в правилата на играта до 2010 г. Отпадането му дава възможност на всички, преминали през кастинга, да вземат участие в \"Стани богат\" и да демонстрират своето умение да се справят с въпросите\", обясниха от БНТ. В действителност интересната биография на кандидата винаги е играела роля за попадане на екрана. Светлозар Желев например разказа че е преминал през няколко кръга с лични въпроси, преди да стигне до ефир. Кой пише въпросите От обществената телевизия потвърждават, че промяна във въпросите има. \"До голяма степен те вече са ориентирани към актуални и/или любопитни новини от последните седмици и са добър индикатор дали гостът следи внимателно информационния поток\", казват от медиата. Измисля ги екип от 8 души, който включва математик, физик, етнограф, историк, езиковед, инженер и компютърен специалист. Техен ръководител е Станимир Чонев, който работеше и по последните сезони на шоуто в \"Нова тв\". Макар да не е упоменато в предаването, по информация на \"24 часа\" БНТ е закупила лиценза, а в реализацията на \"Стани богат\" участва предишният му собственик - продуцентската фирма \"Олд скуул\" на Нико Тупарев. То фигурира и като излъчващо се на нейния сайт. По информация на БНТ най-високото постижение на участник в \"Стани богат\" за месец април е въпрос №13, а най-голямата индивидуална спечелена сума - 10 хил. лв. Състезанието включва 15 въпроса с възможност за ползване на 3 жокера и три сигурни суми - 500 лв верен отговор на пети въпрос, 2500 - на 10-ти и 100 хил. лв. на 15-ти. Сложното уравнение с рекламата За целия месец април са раздадени награди на обща стойност 70 хил. лв, сочат данните на БНТ. За някои парите са малко (призът в последните издания на предаването по \"Нова\" бе 200 хил. лв), други се питат дали обществената БНТ може да го поддържа в дългосрочен план. \"Стани богат\" може да печели и от реклами и спонсорство, като 30-секундните спотовете около предаването са едни от скъпите в обществената медиа -  2500 лв . БНТ обаче е ограничена от закона да пуска не повече от 4 минути реклами на всеки час. Издръжката зависи и от участието на евентуалия независим продуцент. До приключването на текста от БНТ не уточниха как точно се осъществява предаването - като външна, вътрешна или съвместна продукция. В първия месец около \"Стани богат\" се рекламираха основно други програми на БНТ. Според Александър Гагов обаче се забелязва раздвижване и интерес от рекламодателите, тъй като играта е знаково и позитивно предаване без аналог в ефира. Като зрител и автор на рубрика за книги Светлозар Желев приветства завръщането й в ефира на обществената телевизия. Това в момента е единственият жив интелектуален игрови формат в България, коментира той.", "date": "2018.05.13", "title": "Завръщането на \"Стани богат\" - какво казват рейтингите и зрителите"}
{"url": "https://www.dnevnik.bg/citat_na_deniia/2018/05/13/3178089_citat_na_denia_pechelia_deset_titli_s_ludogorec_i_sled/", "text": "Централният защитник на \"Лудогорец\" Козмин Моци даде сериозно обещание след  награждаването по повод седмата титла на отбора  в Първа лига. Румънецът е шесткратен шампион с тима от Разград, след като беше привлечен през лятото на 2012 г.", "date": "2018.05.13", "title": "Цитат на деня: Печеля десет титли с \"Лудогорец\" и след това спирам с футбола"}
{"url": "https://www.dnevnik.bg/sviat/2018/05/13/3177770_erdogan_pristiga_v_london_za_biznes_forum_i_sreshti_s/", "text": "Турският президент Реджеп Тайип Ердоган ще е в Лондон от днес до вторник и ще се срещне както с премиера Тереза Мей, така и с кралица Елизабет Втора. Разговорите му вероятно ще бъдат посрещнати критично от опозицията в Обединеното кралство и правозащитници заради решението на Мей да проведе срещата, на практика  в разгара на предизборна кампания  (дори тя да не е започнала формално). Визитата обаче е планирана месеци преди вотът да бъде насрочен. По предварителна информация на \"Ройтерс\" срещата с Мей е насрочена за вторник. Говорител на \"Даунинг стрийт\" е потвърдил за \"Политико\", че Ердоган трябва да разговаря и с кралицата, но не е уточнил кога би трябвало да се случи това. \"Специална връзка\" Връзките между Лондон и Анкара са в добър период, след като Великобритания стана една от първите западни държави, осъдили опита за преврат в Турция през юли 2016 г. (макар британските власти да не са предавали последователи на  духовника Фетхуллах Гюлен  на турските си колеги на фона на многобройни искания за това). Представител на външното министерство подкрепи Ердоган, като посети страната дни след пуча. Президентът и други турски политици осъждат от месеци европейските лидери, че са закъснели или са били твърде сдържани в своята осъдителна реакция и съпричастността си. Същевременно представители и министри на Обединеното кралство повдигат темата за човешките права и върховенството на закона редовно, но не и публично, пред турските си колеги, пише \"Файненшъл таймс\". \"Репортери без граници\" и няколко други организации  свикаха  протест пред посолството на Анкара в Лондон с призив да се  \"освободят турските медии\" . Лондон и Анкара работят и за по-активна търговия и сътрудничество в отбраната. Една от целите на Ердоган е да участва в ежегодния британско-турски форум \"Татлъдил\" (Tatlıdil, \"Мелодичност\"), създаден след друго негово посещение (тогава като премиер) в Лондон преди шест години, да да подсили двустранните отношения в политиката, дипломацията, бизнеса, науката и медиите. Великобритания и Турция се редуват като домакини на събитието, а тази година фокусът ще е върху последиците от Брекзит за сътрудничеството им. Освен това в петък турският министър за европейските въпроси Йомер Челик нарече връзките между двете страни \"специални\". По време на икономически форум в Лондон той каза за турски медии, че Лондон е разбрал Анкара \"най-правилно\" след пуча. \"Някои от съюзниците ни трябва да се научат от Великобритания как да позиционират отношенията в съюза ни,\" каза той, цитиран от Анадолската агенция. Според него двете страни са работили заедно по много проекти, сред които и такива за създаване на нови бойни самолети.", "date": "2018.05.13", "title": "Ердоган пристига в Лондон за бизнес форум и срещи с Мей и кралица Елизабет"}
{"url": "https://www.dnevnik.bg/sport/2018/05/13/3178092_posledniiat_den_ot_sezona_v_angliia_bitka_za_prestij_i/", "text": "Шампионът във Висшата лига отдавна е известен. Два от трите изпадащи - също. За да не се присъедини \"Суонзи\" към \"Уест бромич\" и \"Стоук сити\", трябва да стане истинско футболно чудо. А миналогодишният първенец \"Челси\" разчита на домакинска загуба на \"Ливърпул\" срещу спасилия се новак \"Брайтън\", за да хване последния влак за Шампионската лига. Последният ден от сезона започва в 17.00 часа, а десетте мача ще се изиграят по едно и също време. Почти всичко изглежда ясно преди финалния кръг. Двадесетте отбора в елита на английския футбол обаче все още има за какво да играят. Днес на масата ще бъдат заложени   които Висшата лига разпределя между клубовете според позицията им в крайното подреждане. Последният в класирането ще получи 2 милиона паунда по това перо, като сумата се увеличава с 2 милиона за всяко място нагоре. За шампиона са отредени 40 милиона паунда, а за неговия подгласник - 38. Тези пари са гарантирани за отборите от Манчестър - \"Сити\" и \"Юнайтед\", които не могат да бъдат изместен от първите две позиции. \"Гражданите\" могат станат първият отбор във Висшата лига, достигнал сто точки в един сезон, а \"червените дяволи\" ще опитат да избегнат участта на сребърния медалист с най-голямо изоставане от шампиона. Шестият \"Арсенал\" и седмият \"Бърнли\" също няма да променят класирането си. Те ще спечелят съответно 30 и 28 милиона и участие в Лига Европа. За останалите 16 отбора обаче предстои битка за по-добър финансов край на сезона. Някои от тях могат да загубят осемцифрени суми, а други - да увеличат сметката си с цели 14 милиона. \"Ливърпул\" ще бъде много по-загрижен за мястото си в Шампионската лига, отколкото за двата милиона, които ще загуби при евентуален провал срещу \"Брайтън\". Мърсисайдци обаче могат да изместят \"Тотнъм\" от третата позиция, която ще осигури чек за 36 милиона паунда. Най-завързана ще е борбата за десетото място. То ще донесе 22 милиона, а с шансове да го заемат са цели шест отбора - \"Нюкасъл\", \"Кристъл палас\", \"Борнемут\", \"Уотфорд\", \"Брайтън\" и \"Уест хем\". \"Чуковете\" са в най-любопитната ситуация, тъй като могат да завършат на всяка една позиция от десета до 17-а. Сходна е ситуацията с \"Брайтън\", който ще приключи шампионата с между 10 и 22 милиона паунда. Програмата за последния кръг \"Бърнли\" - \"Борнемут\" \"Кристъл палас\" - \"Уест бромич\" \"Хъдърсфилд\" - \"Арсенал\" \"Ливърпул\" - \"Брайтън\" \"Манчестър юнайтед\" - \"Уотфорд\" \"Нюкасъл\" - \"Челси\" \"Саутхемптън\" - \"Манчестър сити\" \"Суонзи\" - \"Стоук\" \"Тотнъм\" - \"Лестър\" \"Уест хем\" - \"Евертън\"", "date": "2018.05.13", "title": "Последният ден от сезона в Англия: Битка за престиж и 108 млн. паунда"}
{"url": "https://www.dnevnik.bg/kultura/2018/05/13/3177577_po_edno_stihotvorenie_na_den_do_24_mai/", "text": "Двадесет и четири стихотворения за 24 май - по едно всеки делничен ден, такава диета за пролетно прочистване на организма препоръчва \"Литературен флашмоб\" -  аудиорубрика на сайта \"Тоест\" , създадена от преводачката Нева Мичева и изпълнена с гласовете и произведенията на любими български автори, актьори и преводачи. Всъщност не са само стихотворения, нито само български автори - китайският автор У Цин например чете част от разказа си \"Ключова дума: бягай\" в оригинал, изкушен и после преведен от преводача си на български Стефан Русинов; Теодор Ушев чете част от своя \"Манифест на кръвта\", Георги Господинов чете \"Избрани автобиографии\" от предстоящата си книга \"Всички наши тела\", Етгар Керет също се включва с разказа си \"Хранителната стойност на сънищата\" на иврит, прочетен после и от Манол Пейков... а фолклористът Йосиф Нунев и Алиса Атанасова ще четат ромски приказки в оригинал и на български. Накратко, всяка делнична сутрин в 11 часът на сайта на \"Тоест\" чака едно ново парче, записано с любов в някоя точка на планетата. Петъчното бе стихотворението \"Роднина\" на Надежда Радулова. Понеделнишкото е \"Терасата на осмия етаж\" на Катерина Стойкова-Клемер. Подборът е на Нева Мичева, а целият \"Флашмоб\" - създаден единствено благодарение на ентусиазма и желанието на приятели, от записите до илюстрациите на художничката Александра Димитрова. Записите са любителски, макар да не личи. \"Нямаме претенции за изчерпателност, целта е да се говори за добра литература и да се чуят гласонете на хора, които рядко или никога не чуваме, казва преводачката.\" 23 април и 24 май са избрани като международния ден на авторското право и денят на българската писменост и култура. Решихме да хвърлим мост между двете дати, тоест между света и България, обясняват създателите.  \"Тоест\"  е нов сайт - експеримент за по-дълга и бавна, анализаторска журналистика, която пробва да се издържа единствено от даренията на своите читатели. Стихотворенията могат да бъдат открити  на сайта  и  в платформата Soundcloud.", "date": "2018.05.13", "title": "По едно стихотворение на ден до 24 май"}
{"url": "https://www.dnevnik.bg/sviat/2018/05/13/3178105_napadateliat_ot_parij_e_s_chechenski_proizhod/", "text": "Мъжът,  който вчера атакува с нож петима души в центъра на Париж  и уби един от тях, преди да бъде застрелян от полицията е роден в Чечения, но има френско гражданство, каза френски източник, пожелал да остане анонимен, съобщиха \"Франс прес\" и \"Асошиейтед прес\", цитирани от БТА. Той е роден през 1997 г. в Чечения, родителите му са задържани и са под стража, съобщи съдебен източник. Според очевидци на снощното нападение мъжът е извикал \"Аллах е велик!\", преди да бъде убит от полицията. Двама от пострадалите четирима души с в тежко състояние в болница. Става въпрос за жена на 54 години и мъж на 34 години. Загиналият е тридесетгодишен. Отговорност за нападението пое групировката \"Ислямска държава\". Престъпникът е бил идентифициран по пръстови отпечатъци, защото не е носел лични документи, съобщи радио Европа-1, позовавайки се на полицията. Атаката бе извършена вчера вечерта около 21,30 местно време на улица Монсини, Втори район, недалеч от Парижката опера и престижните квартали около площад Вандом. Френският премиер Едуар Филип каза, че полицията е демонстрирала забележителни умения при елиминирането на извършителя на нападението в Париж. \"Само за девет минути след първото обаждане нападателят бе неутрализиран\", написа Филип в Туитър. \"Нашите полицейски сили още веднъж демонстрираха своите забележителни познания и способност за намеса. Франция е абсолютно решена да не отстъпи по никакъв начин пред заплахите, които нападателите се надяват да ни наложат\", допълни той. Малко след атаката френският президент Еманюел Макрон каза, че Франция няма да отстъпи пред враговете на свободата и също похвали действията на силите на реда, припомня Франс прес. Парижкият прокурор Франсоа Моленс съобщи, че разследването на нападението е предадено на антитерористичното звено към парижката прокуратура. Разследването се води за убийство и опит за убийство по терористични подбуди. Нападението стана в момент, в който Франция продължава да живее под постоянна терористична заплаха.  Последната терористична атака бе от 23 март в Каркасон и Треб в Южна Франция . Със загиналите тогава броят на жертвите на терористични атаки в страната от 2015 г. стигна 245 души.", "date": "2018.05.13", "title": "Нападателят от Париж е с чеченски произход"}
{"url": "https://www.dnevnik.bg/sport/2018/05/13/3178091_slujitel_na_mercedes_i_laptop_trenyor_povedoha/", "text": "Поредният сезон в Бундеслигата и не предложи голяма изненада –  \"Байерн\" (Мюнхен)  триумфиа с титлата за шеста поредна година. Извън заслужената титла на баварците и победоносното завръщане на 73-годишната легенда Юп Хайнкес треньорската революция в Германия привлече още по-голямо внимание. В период, когато германските треньори са на мода – Юрген Клоп изведе \"Ливърпул\" до финал в Шампионската лига, а Йоахим Льов и Томас Тухел са ухажвани от топ отборите в Европа, други двама специалисти буквално направиха фурор. Това са Доменико Тедеско, който изведе \"Шалке\" до второ място (най-доброто класиране от девет сезона) и Юлиан Нагелсман, който класира \"Хофенхайм\" трети и му осигури участие в Шампионската лига. Общото и при двамата е, че са на възраст, на която още могат да са активни футболисти. Тедеско е на 32, докато Нагелсман е с две години по-млад от колегата си. Тедеско е в една категория с Клоп и Тухел Ако максимата, че денят се познава по сутринта, то спокойно можем да кажем, че треньорът на \"Шалке\" Доменико Тедеско ще има обещаваща кариера. Това не се дължи само на факта, че 32-годишният италианец успя да класира кралскосините на второ място, година след като бяха десети. Важно е, че Тедеско беше избран да поеме \"Шалке\" от същия човек, който преди това даде път в треньорската професия на Юрген Клоп и Томас Тухел. Става въпрос за Кристиан Хайдел. Спортният директор на \"Шалке\" работеше 24 години в \"Майнц\" и именно той беше в основата за назначаването на Клоп на поста на едва 32 години и на Тухел на 35. \"Юрген, Томас и сега Доменико попадат в една категория. Не заради треньорските им качества, а заради усещането, което ти оставят в разговорите. Когато го (Тедеско) интервюирах веднага разбрах, че той е правилният човек. Не ме питайте защо, някои неща нямат обяснение\", казва спортният директор на \"Шалке\". Пътят на Тедеско е стремглаво нагоре, след като буквално за шест месеца той се насочва от юношеските гарнитури към един от топ отборите в Германия. На 8 март 2017 г. Тедеско е назначен за треньор на изпадащия от втора Бундеслига \"Ерцгебирге\" (Ауе). В 11 мача той обаче печели 20 точки и спасява отбора си. Само 93 дни по-късно италианецът е представен като треньор на \"Шалке\". \"Помня, че първото ми впечатление от него беше в един мач на юношите до 17 години на \"Щутгарт\" срещу \"Майнц\". Енергията му на страничната линия беше впечатляваща, но и футболът, който играеше отбора му също\", добавя Хайдел. През 2013 г. Тедеско води юношите на \"Щутгарт\" до 17 години, а две години по-късно е привлечен в школата на \"Хофенхайм\", където работи с 15-годишните. През 2016 г. е повишен да поеме тимът до 19 години, след като Юлиан Нагелсман става треньор на мъжкия тим на \"Хофе\". В \"Шалке\" ценят още повече, че Тедеско има богат опит извън футбола. Според кралскосините именно това го прави успешен. 32-годишният италианец, който живее в Германия откакто е на две, говори свободно пет езика. Освен това той има бакалавърска степен по бизнес инженерство, както и магистърска по иновации в мениджмънта. Преди да се захване с футбола Тедеско за кратко работи в \"Мерцедес\", където проектът му е за подобряване на комфорта на пасажерите. Италианецът е бил и дилър на автомобили. \"В Доменико ценя, че е бил успешен и извън футбола. На първо място той познава животът, има достатъчно опит и много широк спектър, през който гледа\", казва още спортният директор на \"Шалке\". Пречи ли възрастта на треньора, за да постига успехи – в \"Шалке\" никой не се вълнува от това. В началото играчите не познават треньора си, звездата Налдо дори проверява в Гугъл, за да види как изглежда Тедеско, но после се влюбва в работата на италианеца. \"Преди не играех много, бяха ме отписали, но той ме върна към най-добрите ми дни. Благодарение на него съм в най-добрата си форма, въпреки че съм на 35\", казва бразилецът. За постиженията на Тедеско говори и фактът, че той е единственият треньор в историята на Бундеслигата, който е избиран за Герой на кръга. Традиционната награда се връчва на футболисти, но след  равенството 4:4 с \"Борусия\" (Дортмунд) , когато тимът изоставаше с 0:4 на почивката, Тедеско беше удостоен с приза. За Нагелсман вдъхновението идва от Гуардиола и Тухел На 30 години Юлиан Нагелсман е едновременно най-младият треньор в Бундеслигата и най-търсеният. Дълго време се говореше, че той е фаворит да поеме \"Байерн\"(Мюнхен) преди баварците да се спрат на по-опитния Нико Ковач. Специалистът от Ландсберг ам Лех нашумя с иновациите, които въведе в \"Хофенхайм\". По негово нареждане тренировките започнаха да се заснемат с четири камери в реално време. Това даде възможност на треньорите да контролират по-добре заниманията. Освен това Нагелсман даде властта в ръцете на играчите. Той им позволява да му говорят на \"ти\", а също така да избират капитана, както и целите през сезона. Нагелсман е причисляван към новата вълна треньори във футбола наричани от някои \"лаптоп специалисти\". Това се дължи на неговата мания по видео анализите, на които се базира тактиката му за всеки един мач. \"Ако познаваш в детайли всеки свой съперник, то ще можеш да се подготвиш значително по-добре. Не съм съгласен, че един треньор трябва да гледа само своя отбор и неговите силни страни\", казва Нагелсман. За себе си той признава, че вдъхновението му идва от Пеп Гуардиола и Томас Тухел. Подобно на тях Нагелсман иска отборът му да печели топката възможно най-далеч от вратата си, но за разлика от Гуардиола предпочита по-директният футбол. През лятото на 2017 г. \"Хофенхайм\" на Нагелсман се изправя срещу \"Ливърпул\" на Юрген Клоп в плейофите на Шампионската лига. След два вълнуващи мача германците отпадат с общ резултат 3:6. Това не пречупва Нагелсман, според когото основата на футбола е в психическата устойчивост. Не успява да го пречупи и фактът, че губи двама от основните си играчи през миналото лято, след като Никлас Зюле и Себастиан Руди бяха купени от \"Байерн\". Тяхната съдба през зимата последва и  Сандро Вагнер, също поел към \"Алианц арена\" . С победа в  последния кръг  над \"Борусия\" (Дортмунд) \"Хофенхайм\" си осигури участие в Шампионската лига, този път директно в групите. Бъдещето на треньора обаче не е сигурно въпреки че той има договор до 2021 г. \"Арсенал\" е най-напористият отбор, който следи развитието на Нагелсман и го иска за наследник на Арсен Венгер. Младите са на почит и в златната среда Младите треньори в Бундеслигата са успешни не само в челните места на класирането. Освен Нагелсман и Тедеско, още трима, които нямат навършени 40 години завършиха сезона в елита на Германия. Флориан Кофелд, който е на 35, изведе \"Вердер\" (Бремен) до 11-ото място. Специалистът замени Александър Нури през октомври, след като преди това водеше втория тим на \"Бременските музиканти\". В 25 мача Кофелд записа 11 побед, седем равенства и седем загуби. Едно място по-надолу се класира \"Аугсбург\", воден от Мануел Баум. Подобно на Кохфелд, 38-годишният треньор от Ландшут преди това работеше във втория тим, но вече има по-голям стаж. Баум е начело на \"Аугсбург\" от декември 2016 г. \"Майнц\" също спази традицията да има млад треньор, след като Сандро Шварц изкара първия си сезон начело на тима. 39-годишният треньор нямаше много силна първа кампания, но успя да спаси \"Майнц\", който завърши сезона на 14-о място.", "date": "2018.05.13", "title": "Служител на \"Мерцедес\" и лаптоп треньор поведоха футболната революция в Бундеслигата"}
{"url": "https://www.dnevnik.bg/sviat/2018/05/13/3178106_bukingamskiiat_dvorec_pokaza_dokumenta_s_koito/", "text": "Бъкингамският дворец публикува вчера вечерта документа, в който британската кралица Елизабет Втора дава официално съгласието си за сватбата на внука си принц Хари с американската актриса Меган Маркъл, предадоха \"Асошиейтед прес\" и \"Франс прес\", цитирани от БТА. Сватбата е на 19 май, а документът, даващ съгласието на кралицата за сключването на брака, датира от 14 март. Той е подписан от кралицата и е написан на ръка от канцеларията на кралицата върху веленова хартия, използвана само за най-важните държавни документи. Документът ще бъде даден на Меган и Хари малко след сватбата им. Той е украсен с много символи и гербове, сред които тези на британската монархия и тези на принц Хари. Сред тях се открояват червен дракон - символът на Уейлс, а също и флоралната емблема на Великобритания - роза, детелина и бодил. В документа има и роза, която е флоралният символ на САЩ, както и елементи отличаващи семейството на Хари по майчина линия. В документа фигурира знамето на Общността на нациите. През април кралицата номинира Хари за посланик на младежта в Общността на нациите - организация, която обединява 53 страни членки. Документът е подпечатан с големия печат на Обединеното кралство, използван при кралско одобрение на най-важните държавни документи. Според нов закон за унаследяване на короната, влязъл в сила през 2015 г., шестимата първи наследници за трона трябва да получат съгласието на монарха, за да могат да се оженят. Хари е шестият след баща си принц Чарлз, брат си принц Уилям и племенниците си принц Джордж, принцеса Шарлот и принц Луи.", "date": "2018.05.13", "title": "Бъкингамският дворец показа документа, с който кралицата разрешава на Хари да се ожени"}
{"url": "https://www.dnevnik.bg/sviat/2018/05/13/3178111_nai-malko_devet_dushi_sa_ubiti_pri_bombeni_napadeniia/", "text": "Най-малко деветима думи са убити, а 40 ранени днес при бомбени нападения срещу три църкви във втория по големина град в Индонеция Сурабая, съобщи ДПА. Индонезийското разузнаване каза, че атаките вероятно са дело на свързаната с \"Ислямска държава\" организация Джемаат Аншарут Даулах (JAD). Тя е планирала да нападне на 11 май полицейски участъци, но тъй като полицията е научила и е била готова да реагира, ислямистите са избрали други цели, каза пред местна телевизия говорител на Националната разузнавателна агенция. Аман Абдурахман, предполагаемият водач на групировката, е подсъдим за нападение през 2016 г. в Джакарта, при което бяха убити осем души, включително четирима ислямистки бойци. Не е изключено атентатите да са свързани със затворнически бунт, избухнали неотдавна в строго охранявания затвор в градчето Депок, където се държат заподозрени в тероризъм, предаде ТАСС, цитирайки говорителя на разузнаването. Първият взрив е отекнал в католическата църква \"Санта Мария\", последвали са експлозии в църква на петдесетници и в протестантска църква. Атаките са били извършени от камикадзета с мотоциклети и автомобили. В една от църквите е била обезвредена заложена в кола бомба. Индонезия е страната с най-многочислено мюсюлманско население в света и от 2000-та година е разтърсвана от атентати, отбелязва ДПА. Християните, много от които са от китайското малцинство, са около 9 на сто от населението на Индонезия, което е 260 милиона. Сред атентатите на остров Бали през 2002 г., взели 202 жертви, Индонезия предприе продължителна кампания срещу екстремистите. Днешните нападения са най-тежките след атаките срещу църкви, извършени на Бъдни вечер през 2000 г., когато загинаха 15 души, а близо сто бяха ранени, припомня Асошиейтед прес.", "date": "2018.05.13", "title": "Най-малко девет души са убити при бомбени нападения срещу три църкви в Индонезия"}
{"url": "https://www.dnevnik.bg/photos/2018/05/12/3177839_fotogaleriia_izlojbi_v_sofiia_subira_nai-rasovite_kotki/", "text": "На 12 и 13-ти май се провеждат две поредни изложби на котки в музея \"Земята и хората\" в София.", "date": "2018.05.13", "title": "Фотогалерия: Изложби в София събират най-расовите котки"}
{"url": "https://www.dnevnik.bg/sviat/2018/05/13/3178113_policiiata_arestuva_21_dushi_protestirali_sreshtu/", "text": "Египетската полиция арестува 21 души, участвали в протест срещу изненадващото решение на правителството да увеличи цената на билетите за метрото в Кайро, като част от мерките за икономии, предаде \"Асошиейтед прес\". Повечето хора са задържани в метростанция Хелуан в южното предградие на Кайро. Задържаните са обвинявани, че са се опитали да блокират метростанцията и да спрат влак на метрото. Преди три дни властите обявиха увеличаване на билетите за метрото. Увеличението влезе в сила в петък. Вместо две египетски лири (0.09 евро) за билет, пътниците вече ще плащат сума, варираща от пропътуваното разстояние - три лири (0.14 евро) за девет станции, пет лири (0.23 евро) за 16 станции и седем лири (0.33 евро) за над 16 станции. Мерките за икономии в Египет са въведени в замяна на заем от 10 милиарда евро от Международния валутен фонд за съживяване на икономиката. Протестите са рядкост в Египет, откакто бе приет закон, забраняващ всякакви събирания, които не са били предварително разрешени от министерството на вътрешните работи. Законът бе приет през 2013 г. след свалянето на демократично избрания президент, ислямиста Мохамед Морси от Абдел Фатах ас Сиси, който по онова време бе главнокомандващ на египетските въоръжени сили. Сега той е президент на Египет, отбелязва Франс прес.", "date": "2018.05.13", "title": "Полицията арестува 21 души, протестирали срещу поскъпване на метрото в Кайро"}
{"url": "https://www.dnevnik.bg/skorost/2018/05/13/3178115_putni_znaci_nasocheni_kum_dvata_pola_se_poiaviha_v/", "text": "По пътищата на Саудитска Арабия за пръв път се появиха табели с указания на транспортните власти, насочени и към двата пола, съобщи телевизионният канал \"Ал Арабия\". Телевизията показа първите пътни табели от този тип. Те са предвидени за всички водачи без изключение, предаде ТАСС, цитирана от БТА. \"Уважаеми братя и сестри\", обръща се саудитската автомобилна инспекция към водачите. \"Настойчиво ви приканваме да спазвате правилата за движение по пътищата в името на собствената си безопасност и на това да бъдат опазени животите на водачите и на другите превозни средства\", пише на една от табелите. Табелите са част от подготвителни мерки по пътната мрежа, свързани с това, че от 24 юни саудитките за пръв път в историята на страната си официално ще могат самостоятелно да управляват леки автомобили. Окончателното решение да им бъде разрешено това беше прието на 8 май. В специално съобщение по този повод на саудитското Управление на автомобилното движение се казва, че \"вече са напълно систематизирани всички изисквания към жените, управляващи автомобили на територията на кралството\". На 26 септември саудитският крал Салман подписа указ, разрешаващ на жените да получават шофьорска книжка и да управляват леки автомобили. Саудитките от много години искаха да получат това право, но строгият обществен морал в саудитското общество всячески пречеше на това. Жените, посмели да седнат зад волана, биваха строго наказвани.", "date": "2018.05.13", "title": "Пътни знаци, насочени към двата пола, се появиха в Саудитска Арабия"}
{"url": "https://www.dnevnik.bg/skorost/2018/05/13/3176602_fotorazkaz_nai-malkata_s-klasa/", "text": "Германският производител на луксозни автомобили \"Мерцедес\" продължава със стратегията да вкарва технологии от флагмана си S-класа в по-компактните модели. Вече екстри, познати от лимузината, ще могат да се поръчват и в новата A-класа. Така например новото поколение на най-компактния модел, с трилъчева звезда на радиаторната решетка, може самостоятелно да се придвижва в задръстване или да се оборудва със светодиодни фарове.", "date": "2018.05.13", "title": "Фоторазказ: Най-малката S-класа"}
{"url": "https://www.dnevnik.bg/kultura/2018/05/13/3177505_otkus_ot_rogonosecut_na_djefri_archur/", "text": "Eдин oт дeceттe нaй-дoбpи paзĸaзвaчи нa cвeтa! Лoc Aнджeлиc Taймc Близo дeceтилeтиe cлeд ĸaтo пyблиĸyвa пocлeдния cи cбopниĸ c paзĸaзи Джeфpи Apчъp ce зaвpъщa c бpилянтнaтa ĸoлeĸция oт ĸpaтĸи иcтopии \"Poгoнoceцът\". Oтĸpийтe ĸaĸвo щe ce cлyчи c ĸлeтия млaд пoлицaй oт Heaпoл, ĸoмaндиpoвaн в мaлĸo плaнинcĸo гpaдчe, зa дa oтĸpиe \"Koй yби ĸмeтa?\", или c виcoĸoмepнoтo xлaпe oт \"Πътят ĸъм Дaмacĸ\", чийтo живoт ce пpoмeня нa cтo и oceмдeceт гpaдyca, cлeд ĸaтo oтĸpивa иcтинaтa зa пpoизxoдa нa ceмeйнoтo бoгaтcтвo. Πoтoпeтe ce в иcтopиятa нa eднa жeнa c блecтящ интeлeĸт, ocмeлилa ce дa xвъpли pъĸaвицa нa мъжeтe oт eлитeн yнивepcитeт, в \"Джeнтълмeн и yчeн\", дoĸaтo дpyгa млaдa жeнa пoлyчaвa мнoгo пoвeчe, oтĸoлĸoтo e oчaĸвaлa, в \"Aвтocтoп\". Teзи интpигyвaщи, cвeжи и opигинaлни иcтopии пoĸaзвaт нe caмo зaщo ĸpитиĸaтa cpaвнявa Apчъp c Дaл и Moъм, нo и зaщo \"Taймc\" гo нapичa \"вepoятнo нaй-вeлиĸия paзĸaзвaч нa нaшaтa eпoxa\". Предговор Това е първият сборник с разкази, който написах след \"Хрониките на Клифтън\". Някои от тези истории са вдъхновени от случки, за които научих по време на пътуванията ми от Грантчестър до Калкута и от Крайстчърч до Кейптаун. Тези разкази са отбелязани със звездичка, докато останалите са плод на моето въображение. Джефри Арчър 2017 Уникална Предизвикателството Преди много години един познат редактор на \"Рийдърс Дайджест\" в Ню Йорк ме покани да напиша разказ от сто думи с начало, среда и край. И тъй като това предизвикателство явно не му се бе сторило достатъчно сериозно, настоя текстът да не бъде нито от 99, нито от 101 думи, а точно от сто. Нещо повече, въпросният редактор поиска да получи разказа в рамките на двайсет и четири часа. Първият вариант съдържаше 118 думи, вторият – 106, а третият – 98. Питам се дали ще се досетите кои две думи върнах в текста. Резултатът бе разказът, който ще откриете на следващата страница. Апропо, може би ще ви е любопитно да узнаете, че гореизложената предистория също съдържа точно 100 думи. 14 март 1921, Париж Колекционерът запали угасналата си пура, взе лупата и огледа малката триъгълна пощенска марка от хиляда осемстотин седемдесет и четвърта година, известна сред филателистите по целия свят като \"Нос Добра надежда\". – Предупредих ви, че марките са две – каза продавачът, – което означава, че вашата не е уникална. – Колко струва? – попита колекционерът. – Десет хиляди франка. Колекционерът бавно написа чек, после дръпна от пурата си, но тя бе угаснала отново. Той взе клечка кибрит, драсна я и я поднесе към пощенската марка. Продавачът зяпна изумен, когато крайчецът на марката започна да дими. Колекционерът се усмихна. – Грешите, приятелю – каза той съвсем спокойно. – Моята е уникална. Кой уби кмета? Кортолия е живописно градче в сърцето на Кампания. Разположено е върху хълм, от който се открива великолепна гледка към Монте Табурно на изток и Везувий на юг. Популярните пътеводители го описват просто като \"земен рай\". Населението на градчето наброява 1472 души, число, което почти не се е променило през изминалия век. Три са основните източници на доходи за неговите жители: вино, маслини и трюфели. \"Кортолия бианко\", ароматно бяло вино с приятен, леко тръпчив привкус, е сред най-търсените вина по света, тъй като производството му е ограничено и реколтата се продава още преди то да бъде бутилирано. Що се отнася до зехтина, единствената причина никога да не сте виждали бутилка маслиново олио от Кортолия по рафтовете на кварталния супермаркет, е обстоятелството, че водещите ресторанти, окичени гордо с две или три звезди на \"Мишлен\", не използват никоя друга марка зехтин. Черешката на тортата, която позволява на местните да живеят по начин, който поражда завистта на съседните градчета, са техните трюфели. Ресторантьори от цял свят пътуват до Кортолия, за да се сдобият с трюфели, които да предложат на най-претенциозните си клиенти. Вярно е, че някои жители на Кортолия са напускали градчето в опит да потърсят щастието другаде, но най-здравомислещите сред тях бързо са се връщали. Не бива да забравяме и още нещо. Продължителността на живота в средновековното градче на хълма е осемдесет и шест години за мъжете и деветдесет и една за жените, което е с осем години повече от средното за страната. В центъра на градския площад се издига статуя на Гарибалди, днес по-известен заради бисквитите, които носят неговото име, отколкото заради битките, които е спечелил. По периферията на площада са наредени само десетина магазина, два ресторанта и един вино-бар. Градският съвет ограничава броя им, защото се опасява, че разрастването им може да привлече туристи. В Кортолия няма жп гара, а два пъти седмично тук пристига автобус, за да качи онези, които са достатъчно глупави да пътуват до Неапол. На пръсти се броят жителите на градчето, които притежават автомобили, но те почти не ги използват. Местните дела се ръководят от consiglio comunale, или градски съвет, съставен от шестима старейшини. Апропо, най-младшият сред тях, чиито предци живеят тук едва от три поколения, изобщо не се смята за местен. Собственикът на винарската изба, Лоренцо Пелегрино, председател на съвета (ex officio), Паоло Карафини, управителят на фирмата за производство на зехтин, и Пиетро де Роза, специалистът по трюфели, са доживотни членове на съвета, докато за трите останали места се провеждат избори на всеки пет години. И тъй като през последните петнайсет, че и повече години никой не се е кандидатирал срещу директора на училището, аптекаря и зарзаватчията, гласоподавателите са забравили как се провеждат избори. В местния полицейски участък служи един-единствен полицай, Лука, който е подчинен на властите в Неапол и затова се опитва да не ги безпокои излишно. Тази история е посветена на единствения случай, в който се наложи Лука да се свърже с Неапол. Никой не знаеше със сигурност откъде се взе Дино Ломбарди, но той се появи изневиделица една вечер, досущ като буреносен облак, който носи със себе си не само проливен дъжд, но и гръмотевици. Ломбарди бе висок над метър и деветдесет и имаше физиката на боксьор тежка категория, който не очаква противниците му да издържат повече от два, най-много три рунда. Така започна царстването на Ломбарди, който подложи на терор по-слабите жители на градчето, собствениците на магазинчета, местните търговци и двамата ресторантьори, които убеди, че се нуждаят от закрила. От кого? Не стана ясно, тъй като никой не помнеше в Кортолия да е извършвано каквото и да било престъпление. Дори германците не си бяха направили труда да изкачат хълма по време на последната война. В интерес на истината полицаят – навършил вече шейсет и отгоре годишна възраст – бе пред пенсия, а градският съвет все още не бе намерил негов заместник. Истинският проблем възникна, когато кметът, Марио Пелегрино, почина на сто и две и се наложи да се проведат избори за негов наследник. Всички очакваха мястото да бъде заето от сина му Лоренцо. В такъв случай Паоло Карафини щеше да стане председател на градския съвет и всички останали щяха да се придвижат с едно място нагоре, а вакантното щеше да бъде заето от Умберто Катанео, местния месар. Така стояха нещата преди Ломбарди да се кандидатира за кмет. Никой не се съмняваше, че Лоренцо Пелегрино ще спечели изборите със смазваща преднина, затова всички останаха смаяни, когато местният глашатай, подпрян на две патерици заради гипсирания си крак, застана на стъпалата пред кметството и обяви, че Ломбарди е получил 551 гласа, а Пелегрино – 486. Като чу това, смаяното множество ахна изумено, защото никой сред събралите се жители на Кортолия не познаваше човек, който да е гласувал за Ломбарди. Ломбарди мигом взе властта в ръцете си, настани се в кабинета на кмета и разпусна градския съвет. Само след няколко дни начело на Кортолия Ломбарди обложи с данък върху продажбите трите основни предприятия в градчето, а впоследствие разпростря тази мярка и върху магазините и ресторантите. И тъй като това явно не бе достатъчно, започна да изисква подкупи под формата на комисиони както от продавачите, така и от купувачите. В рамките на една година \"раят на земята\" се превърна в \"ад на земята\", като кметът с най-голямо удоволствие играеше ролята на Сатаната. И до такава степен се бе вживял в нея, че никой не остана изненадан, когато Ломбарди бе убит. Лука Джентиле заяви пред градския съвет, че не е по силите му да разследва подобно престъпление, затова е принуден да уведоми началството в Неапол, като не пропусне да спомене, че заподозрените са точно 1472-ма и той няма никаква представа кой от тях е убиецът. Неапол, като град, който разследваше убийства, изпрати един от най-талантливите си млади детективи да разкрие престъплението, да арестува виновника и да го доведе в града, където да го изправи пред съда. Случаят бе възложен на Антонио Росети, който току-що бе повишен в лейтенант на крехката възраст от трийсет и четири години. Той обаче приемаше новото разследване за пречка, която ще го отдалечи, макар и за кратко, от фронтовата линия. Антонио увери шефа на полицията, че ще разреши случая колкото се може по-скоро и ще се върне в Неапол, за да се бори с истинските престъпници. Нещата обаче се усложниха, тъй като Лука Джентиле почина от сърдечен удар преди лейтенант Росети да пристигне в Кортолия. Някои смятаха, че сърцето на Джентиле не издържало на напрежението, тъй като последното убийство в градчето било извършено в далечната 1892 г., когато poliziotto бил неговият прадядо. Единственият човек с известни познания по случая бе лекарят, извършил оглед на трупа. Той обаче живееше в съседното село. Росети позвъни на доктор Бароне на път за Кортолия и остана много разочарован, когато научи, че тялото на Ломбарди е било кремирано, а пепелта му – разпръсната на вятъра от другата страна на хълма. Всичко това се бе случило броени часове след смъртта на Ломбарди, толкова силна омраза изпитваха местните жители към него. Доктор Бароне успя да му каже само, че двамата с Лука Джентиле огледали тялото преди то да бъде отнесено в черен найлонов чувал. – Двамата с вас сме единствените хора, които знаят как е било извършено убийството – заяви Бароне, докато връчваше на Росети доклада от аутопсията. Лейтенант Антонио Росети пристигна в Кортолия по-късно вечерта и разбра, че градският съвет е решил да го настани в дома на кмета, докато открие убиеца. – В края на краищата – заяви председателят на съвета – време е да приключваме с този въпрос, за да може младият човек да се върне в Неапол колкото се може по-бързо. На следващия ден Антонио отиде в местния полицейски участък, който заемаше две малки стаи, една празна килия и една тоалетна. След като препрочете доклада на д-р Бароне, той реши да излезе от кабинета и да се поразходи из градчето с надеждата, че някой може да му предложи информация. Но макар че вървеше бавно и се усмихваше на всички, хората предпочитаха да го заобикалят, вместо да го заговарят. Очевидно не бе добре дошъл сред местните. След това безплодно утро Антонио се върна в участъка и се зае да съставя списък на хората, които имат най-голяма изгода от смъртта на Ломбарди. Бързо стигна до нерадостния извод, че трябва да започне с членовете на градския съвет. Записа в бележника си: Вино, Зехтин и Трюфели. Реши да започне с Трюфели и позвъни на синьор Де Роза, за да си уговори среща по-късно следобед. – Желаете ли чаша вино? – попита Де Роза още преди полицаят да е седнал. – Не, благодаря. Не мога да пия, докато съм на служба. – Така си е – съгласи се Де Роза. Това обаче не му попречи да си налее голяма чаша от местното бяло вино. – Можем ли да започваме? – попита Антонио, отвори бележника си и погледна въпросите, които бе подготвил предварително. – Тъй като семейството ви живее в Кортолия от над двеста години... – Триста – поправи го ловецът на трюфели. – Надявах се да имате представа кой би могъл да убие Дино Ломбарди. Де Роза напълни чашата си отново и я пресуши на един дъх, преди да отговори: – Разбира се, че имам представа, лейтенант Росети! Та нали аз убих Ломбарди! Антонио се изненада. Днес бе едва вторият му ден в Кортолия, а той вече бе получил самопризнания. Представяше си как се завръща триумфално в Неапол и се захваща със сериозните престъпници. – Имате ли нещо против да подпишете писмени самопризнания? – Разбира се, че не. – Осъзнавате ли, синьор Де Роза, че ще се наложи да ме придружите до Неапол, да се изправите пред съда и да прекарате остатъка от живота си в затвор? – Само за това мисля, откакто убих онзи мръсник. Но не се оплаквам, добре си поживях. – Защо убихте Ломбарди? – попита Антонио, който смяташе именно мотива за най-важен елемент от разследването на едно убийство. Де Роза напълни чашата си за трети път. – Той беше зъл човек, господин лейтенант. Всяваше страх и ужас у всички, с които общуваше. – Замълча, отпи от виното и добави: – Направи живота на всички ни непоносим, включително моя. – Как по-точно? – настоя Антонио. – Не само обложи трюфелите ми с безбожно висок данък, но започна да иска комисиони и от най-старите ми клиенти. Ако го бях оставил да продължи в този дух, щях да фалирам. – Докато Де Роза разказваше, Антонио пишеше трескаво: – Миналата година приключих на загуба за първи път, откакто поех бизнеса от баща ми. Истината е, че Ломбарди получи това, което заслужаваше. – Имам само още един въпрос – каза полицаят. – Как го убихте? – Пронизах го с моя нож за трюфели – отвърна Де Роза без капка колебание. – Стори ми се уместно. – И колко пъти го пронизахте? – Шест или седем – призна Де Роза, взе един нож и показа как точно е извършил престъплението. – Уверявам ви, синьор Де Роза, че злоупотребата с времето на полицията е сериозно престъпление. – Разбира се, че е така – съгласи се с готовност Де Роза. – Но сега, след като си признах всичко, можете да ме арестувате и да ме пратите в затвора. – Бих го направил с най-голямо удоволствие – каза Антонио, – но само ако Ломбарди бе пронизан с нож. Ловецът на трюфели сви рамене. – Има ли значение? Кажете ми как е бил убит Ломбарди и аз ще си призная. За първи път в кариерата си Антонио Росети попадаше на човек, който изгаря от желание да си признае престъпление, което не е извършил. – Ще си тръгвам, синьор Де Роза, преди да се забъркате в големи неприятности. Ловецът на трюфели явно беше разочарован. Антонио затвори бележника си, стана и излезе от стаята, без да продума повече. Едва сдържа усмивката си, когато мина покрай най-обгрижваните прасета, които бе виждал. Животните изглеждаха толкова доволни, сякаш знаеха, че никога няма да бъдат заклани. Докато се връщаше в участъка, Антонио забеляза аптеката от другата страна на площада и си спомни, че трябва да си купи сапун и паста за зъби. Щом отвори вратата, над главата му иззвъня малко звънче. Полицаят се повъртя пред щанда и след няколко секунди от задната стаичка излезе млада жена, която го поздрави с думите: – Добро утро, синьор Росети, с какво мога да ви помогна? Когато си единственият човек в града, когото никой не познава, всички те познават. И най-закоравелите престъпници от най-мрачните квартали на Неапол не бяха в състояние да оставят Антонио Росети без думи, но една фармацевтка от Кортолия успя да го направи с едно изречение. Тя чакаше търпеливо отговора му. – Исках... исках един сапун – отърси се от вцепенението си той. – Ще намерите богат избор от сапуни на третия стелаж зад гърба ви. Антонио си избра сапун, но не взе паста за зъби, защото си търсеше повод да се върне тук колкото се може по-скоро. Остави сапуна на щанда и положи усилия да не погледне жената в очите. – Нима полицаите в Неапол очакват да получат всичко безплатно? – попита тя с усмивка. – О, съжалявам – отвърна Антонио, извади бързо няколко монети от джоба си и ги остави на щанда. Едва не хукна навън и бързо се върна в полицейския участък. Седна зад бюрото си и започна да пише доклад за срещата си с Де Роза, но установи, че му е трудно да се съсредоточи. А когато все пак приключи с писането, се върна към списъка с имена и задраска Трюфели. Реши да посети Паоло Карафини, собственика на компанията за производство на зехтин, но този път без да предупреждава никого. Излезе от полицейския участък в ранния следобед и тръгна към малката фабрика в покрайнините на града. Изпитваше задоволство, че ще мине отново покрай аптеката. Забави крачка, когато приближи витрината, и надзърна през нея. Младата жена стоеше зад щанда и разговаряше с възрастна дама, но вдигна поглед тъкмо когато Антонио минаваше покрай аптеката. Усмихна му се, което накара Антонио да отмине бързо-бързо. Когато стигна във фабриката за зехтин \"Карафини\", Антонио Росети помоли за среща със синьор Карафини. – Имате ли уговорка? – попита го секретарката. – Не – отвърна той и извади служебната си карта. – Е, зная кой сте – отвърна секретарката, вдигна телефона и каза: – Полицаят е дошъл, за да се види с вас. Антонио се усмихна тъкмо когато вратата в другия край на коридора се отвори и на прага се появи възрастен господин. – Заповядайте, синьор Росети – покани го любезно той. – Извинявам се, че идвам без предварителна уговорка – каза Антонио, когато последва синьор Карафини в кабинета му. – Напълно ви разбирам – отвърна Карафини. – Нали се надявате да ме изненадате, макар да трябва да призная, че съвсем не съм изненадан. – И защо? – попита Антонио, докато сядаше срещу него. – Всички знаят, че разследвате убийството на Ломбарди. Очаквах да съм сред първите хора, с които ще разговаряте. – Но защо? – Защото никога не съм крил факта, че мразех този човек. Затова предполагам, че причината да не предупредите за посещението си е намерението да ме арестувате. Антонио остави химикалката си. – И защо ще искам да ви арестувам, синьор Карафини? – Защото всички знаят, че аз убих кмета. Трудно ми е живея с мисълта, че съм извършил убийство. Това бреме се оказа почти непоносимо за мен... – Защо го убихте? – Съсипваше бизнеса ми. Ако беше останал на поста само още една година, нямаше да има какво да завещая на децата си. Благодаря на Бога, че синът ми е готов да поеме нещата в свои ръце, след като вляза в затвора. – Карафини се изправи и протегна ръце над бюрото в очакване полицаят да му сложи белезници. – Преди да ви арестувам, синьор Карафини – каза Антонио, – бих искал да ви попитам как точно убихте Ломбарди? Карафини не се поколеба. – Удуших го – отвърна той, преди да седне отново. – С какво? Този път Карафини се поколеба. – Има ли значение? – Никакво – призна Антонио, – защото Ломбарди не е бил удушен. – Но откъде знаете, той нали беше кремиран? – Прочетох доклада от аутопсията и мога да ви уверя, синьор Карафини, че Ломбарди не е бил удушен. – Кажете ми как е бил убит и ви уверявам, че убиецът скоро ще си признае, а това ще реши всичките ни проблеми. – Няма да го направя! В никакъв случай! Затова кажете на приятелите си, синьор Карафини, че ще хвана убиеца на Ломбарди и ще го тикна зад решетките – заяви Антонио и затвори рязко бележника си. Тъкмо се канеше да си тръгне, когато забеляза на бюрото на Карафини една фотография. Собственикът на фабриката за зехтин се усмихна. – Сватбата на дъщеря ми – обясни той. – Тя се омъжи за сина на моя скъп приятел синьор Де Роза. Казват, че зехтинът и водата не бива да се смесват, но от зехтина и трюфелите се получава добра комбинация. – И той се засмя на шегата си, която едва ли използваше за първи път. – А шаферката? – попита Антонио и посочи младата жена, застанала до булката. – Франческа Фаринели, племенницата на синьор Пелегрино, която се надявах да се омъжи за втория ми син Марио, но, уви, не им било писано. – Защо? – учуди се Антонио. – Изглеждат ми добра двойка. – Така е. Но днешните италиански жени държат на собственото си мнение. За всичко е виновен баща ѝ. Не биваше да я праща в университет. – Антонио щеше да се засмее, ако не бе забелязал, че Карафини говори съвсем сериозно. – Съжалявам, че не можах да ви помогна, господин лейтенант. – Аз също – отвърна Антонио. Полицаят реши да се отбие в аптеката на път за участъка, където се канеше да напише поредния безполезен доклад. Остана разочарован, когато завари зад щанда мъж на средна възраст, който разговаряше с клиентка. – С какво мога да ви помогна, синьор Росети? – попита той, когато Антонио влезе в аптеката. – Трябва ми паста за зъби. – Горният ред, вдясно. Антонио тъкмо се канеше да плати, когато се появи Франческа с рецепта в ръка. – Това би трябвало да свърши работа, синьора. Уведомете ме, ако състоянието ви се влоши. – Благодаря, миличка – каза възрастната жена, преди да си тръгне. – Да не би да сте дошли да арестувате баща ми? – попита Франческа. – Не, в момента просто търся човек, който да заяви, че не е убил Ломбарди. – Съжалявам, че трябва да го призная, но аз не съм го убил – заяви синьор Фаринели. – С удоволствие бих го направил, но за зла участ по същото време бях в Рим, участвах в конференция на фармацевти... – Но аз не бях в Рим – усмихна се Франческа. – Сигурно не ви е лесно. Пристигате в град, в който не познавате никого... – Можеше да е и по-зле – отвърна Антонио. – Местните хора са много любезни, настанен съм в прекрасен дом... – Питах се дали ще приемете поканата ни за вечеря? – Много мило от ваша страна. – Какво ще кажете за четвъртък? В осем? – С най-голямо удоволствие – отвърна Антонио и се накани да си тръгне. – Да не забравите пастата за зъби – подсети го Франческа.", "date": "2018.05.13", "title": "Откъс от \"Рогоносецът\" на Джефри Арчър"}
{"url": "https://www.dnevnik.bg/bulgaria/2018/05/13/3178131_izdirvashtite_boian_petrov_ne_suobshtavat_da_sa_go/", "text": "Екипът на алпиниста Боян Петров в България няма информация за днешната издирвателна акция. Причината за това е, че не е постъпвала информация от базовия лагер, където участниците в акцията се обаждат. Българският екип на Петров е съобщил на участващите пеша в издирването, че ако с риск за живота си ще отидат до върха само с цел да издирват алпиниста, те не искат това от тях. На тях е оставена преценката в какъв район и докъде да търсят. В този смисъл е и публикацията във \"Фейсбук\" профила на съпругата на алпиниста Радослава Ненова. \"Вчера в много труден за мен разговор взех решение да не се изкачва върхът днес. От Лагер 3 нагоре няма да го намерим жив. Колкото и да ми се иска да не губя надежда - за мен живота и оцеляването на всички участници в спасителната акция е много важен и макар да ми е много трудно - не виждам смисъл да бъдат застрашени и други животи\", пише тя. Деян Петков от екипа на алпиниста в България обясни, че българският екип всъщност никога не е взимал решението за това къде да бъде издирването, а е помагал с информация на участниците в акцията.  Последно Боян Петров  е забелязан с бинокъл от базовия лагер на 3 май  в района на Лагер 3, или на около 7500 м височина. В базовия лагер няма информация по радиовръзката с издирващите българския алпинист, пише и изданието Dream Wanderlust. Наетите хеликоптери изчакват в Катманду и ако бъдат повикани от издирващия екип, придвижващ се пеша, могат да реагират, посочва изданието, като се позовава на ръководещия екипа. Той допълва преди 3 часа, че никой не знае подробности от действията на шерпите, но би трябвало да са достигнали Лагер 3. В момента в Катманду времето е лошо и вали дъжд.", "date": "2018.05.13", "title": "Издирващите Боян Петров не съобщават да са го намерили"}
{"url": "https://www.dnevnik.bg/politika/2018/05/13/3178133_patriotite_shte_iskat_obiasnenie_gerb_za_zakona_im_za/", "text": "Обединени патриоти\" ще поискат обяснение от ГЕРБ на следващия коалиционен съвет защо са внесли законопроект за вероизповеданията заедно с БСП и ДПС, при положение, че \"патриотите\" също подготвят такъв. Това съобщи в предаването \"Неделя 150\" по \"Хоризонт\" депутатът от \"Обединените патриоти\" и заместник-председател на парламентарната група Искрен Веселинов. Според Веселинов изказването на Каракачанов, че в парламента \"скърца нещо\", се отнася точно към този случай. \"Правим консултации всяка седмица с колегите от парламентарната група на ГЕРБ, а те са решили да не споделят тези свои намерения, примерно да внесат този законопроект. В това отношение очевидно има сбъркана комуникация. За първи път това е по толкова драстичен начин\", каза Веселинов. Той добави, че промените на Закона за вероизповеданията се подготвят от около 6 месеца. \"Дори на последния КСНС заявихме, че сме готови с него и започваме консултациите. Наложи се обаче да го внесем в НС, преди да сме получили становищата на вероизповеданията, защото парламентарната процедура е такава, че законопроектът се разпределя на комисии и ако не го бяхме внесли, двата законопроекта (внесеният от ГЕРБ, БСП и ДПС и този от ОП) щяха да вървят на отделни писти. Идеята е, когато се променя толкова сериозен закон, да се променя възможно най-рядко\", каза още Веселинов. Според него в проекта на ДСП основната цел е да реши финансирането на вероизповеданията, тоест държавата да гарантира, че ще финансира вероизповеданията. Там има текстове които конкретно решават целевите проблеми на мюсюлманското вероизповедание и най-вече по регистрацията на ръководството му. \"Като цяло обаче този законопроект задава привилегиите, но не задава задълженията на вероизповеданията по ред теми, свързани основно с националната сигурност. Нашият законопроект е комплексен и обхваща както правата, така и задълженията – вероизповеданията са длъжни да следят за процеса на радикализация, да прекратят правомощия на свои духовници или проповедници, които бъдат уличени в такива действия, не трябва да разпространяват радикална религиозна литература. Има и санкции при неизпълнение – нещо, което досега го нямаше, включително спиране на издателската дейност, затваряне на храмове. Задължаваме вероизповеданията да предоставят списък на своите храмове и места, където се извършват обреди и проповеди и съответно забраняваме това се извършва в места, които не са предназначени за това\", каза още Веселинов. В проекта на \"патриотите\" се предвижда и нов ред за регистрацията на вероизповеданията. Те ще трябва да поискат становище от Дирекцията по вероизповеданията относно догматиката си. Според Веселинов предложеният от ДПС, ГЕРБ и БСП вариант би легитимирал възможността Ислямският институт в София да дава дипломи за образователна степен \"магистър\" и \"бакалавър\". Депутатът алармира, че Ердоган е използвал ислямските вузове, за да напълни администрацията, армията и полицията с \"верни на него радикални елементи\". Да бъде написан нов закон, който да гарантира, че през религиите няма да проникват радикални течения, беше решено на две заседания на  Консултативния съвет за национална сигурност .", "date": "2018.05.13", "title": "\"Патриотите\" ще искат обяснение от ГЕРБ за закона им за вероизповеданията"}
{"url": "https://www.dnevnik.bg/sviat/2018/05/13/3177242_zakopavane_na_plastmasi_-_evropa_se_chudi_kakvo_da/", "text": "Закопаване на пластмасовите отпадъци с идея един ден - когато се открие по-подходяща технология - да бъдат използвани като ресурс. Подобни нестандартни идеи се появяват, докато Европейският съюз се чуди какво да прави с трупащите се пластмасови боклуци, след като Китай внезапно отказа да ги приема за преработка. Проблемът се изостри още повече от насочването напоследък на вниманието към замърсяването на водата - по данни на ООН, ако нищо не се стори, към 2050 г. пластмасата в океаните ще надхвърли като тегло това на рибите. По данни на Европейската комисия световното производство на пластмаси се е увеличило около 20 пъти от 60-те години до днес и се очаква да се удвои отново в следващите 20 години. Данни на Евростат показват, че износът от Европа за най-големия пазар за рециклиране е рухнал с 96% за първите два месеца на годината след влизането в сила на забраната от 1 януари - от почти 325 000 на малко над 13 000 тона. Драматичен е спадът и в Хонконг - вторият по големина приемник през миналата година сега е свил вноса на европейски пластмасови отпадъци от 151 000 на малко под 30 000 тона \"Ройтерс\" разказва, че в очакване да се отворят нови пазари пластмасите се трупат на всевъзможни места - от изкопи до пристанища. Преработката в ЕС не расте отчасти защото това са продукти, замърсени с други съставки и не са сортирани - основната причина, поради която Китай отказа повече да ги приема. Страни като Малайзия и Виетнам са започнали да внасят европейска пластмаса повече от всякога, но ако това не направят още няколко държави, единствената алтернатива остава горенете или закопаването на този отпадък. Понеже никъде в света няма толкова ограничителен режим за сметищата, остава горенето за производство на енергия. Но за производството на мегават електричество от отпадъци са нужни 345 кг пластмаса, изхвърляща 880 кг въглероден диоксид. За сравнение, централа на природен газ произвежда същата енергия с изгарянето на 132 кг газ и изхвърлянето на 360 кг въглероден диоксид, казва Ерик Солхайм, ръководител на екоорганизацията на ООН в Найроби. През 2016 г. в Европа от събраните 27.1 млн. тона пластмасови отпадъци 41.6% са отишли за генериране на енергия, 31.1% - за рециклиране, включително в Китай, а 27.3% са струпани на сметища, сочат данни на Plastics Europe. Според организацията това е първата година, в която делът на рециклираните отпадъци е надхвърлил този на изхвърляните по сметища. Това са най-добрите показатели в света. В САЩ например по официални данни от 2014 г. са събрани 33 млн. тона пластмаси, от които 75% са оставени по сметища, 15% са изгорени и 9.5% са рециклирани. Учени, работещи за ООН, изчислиха през същата 2014 г., че по света се рециклират едва 20% от градските отпадъци, 13.5% се изгарят за енергия и останалото се трупа по места, отделящи парникови газове като метан. Една от радикалните идеи, предлагани напоследък, е пластмасите да се трупат под земята - например в закрити мини, и да се извличат обратно, когато рециклирането стане по-съвършено. Защитник на този модел е проф. Иън Бойд, старши научен съветник на британското екоминистерство. Според него европейските политики трябва да бъдат с повече нюанси и докато забраняват сметищата, правят малко за предотвратяване замърсяването на въздуха. Заводите за изгаряне на смет са освободени от т.нар. въглеродна такса, която в момента е около 14 евро на тон. Ако рязко се увеличат глобите за емитиране на парникови газове - както от производството, така и от изгарянето на пластмаси - тогава бизнесът и хората може да започнат повече да ценят пластмасите. От индустрията не са съгласни с подобна логика, защото според тях с използването на пластмаси се спестяват други далеч по-замърсяващи производства. С такива леки опаковки например се спестяват емисии в транспорта или по-добре се съхранява храна, т.е. аграрният сектор и производителите на храни изхвърлят по-малко вредни газове. По данни на фондация \"Елън Маккартър\", специализирана в познанията за рециклиране, през 2012 г. заради пластмасите - от производството до изгарянето им - са изхвърлени 390 млн. тона въглероден диоксид или екивалента на годишните емисии на Турция. Европейската конфедерация на заводите за изгаряне на смет (CEWEP), обединяваща около 400 завода, използващи 90 млн. тона общински отпадъци, казва, че закопаването на пластмаси с цел да бъдат използвани по-късно е чиста фантазия. \"Безотговорно е да се надяваме, че някаква чудодейна технология ще изскочи някъде в бъдещето\", казва Елен Щенглер, ръководителката на CEWEP. Само почистването на този отпадък преди натрупването би било много скъпо, а и под земята пластмасите се разпадат и има рискове от пожари, допълва тя. Поскъпването на преработката е факт и сега, но това не се трансформира в засилен интерес на бизнеса към отпадъците от пластмаси. Китай, където се рециклираше над половината от световния износ на пластмаси, настоя те предварително да бъдат почиствани. Целта е да намалее делът на отпадъка, който става само за изгаряне, което обикновено се прави в открити ями. Малайзия, Виетнам, Турция, Индия и Индонезия поеха около 60% от европейските отпадъци, но в ЕС се трупат излишъци и данните засега сочат, че няма увеличен интерес към тях. Данни на британската група letsrecycle.com сочат, че преди година тон пластмасов отпадък за износ, в който има до 20% замърсители от типа на хартиени етикети по бутилките, е продаван за 25-40 паунда. Година по-късно цената е скочила на 40-60 паунда и пак не е лесно да се намери кой да го купи.", "date": "2018.05.13", "title": "Закопаване на пластмаси - Европа се чуди какво да прави с трупащите се отпадъци"}
{"url": "https://www.dnevnik.bg/photos/2018/05/13/3178130_snimka_na_denia_bilbord_privetstva_amerikanskoto/", "text": "Военни патрулират минавана покрай табела, приветстваща преместването на американското посолство в Йерусалим.", "date": "2018.05.13", "title": "Снимка на деня: Билборд приветства американското посолство в Йерусалим"}
{"url": "https://www.dnevnik.bg/razvlechenie/2018/05/13/3178137_bulgarskite_predstaviteli_v_evroviziia_smiatat_che_sa/", "text": "Българската следа в конкурса \"Евровизия\" продължава да е ярка. Горди сме, че България имаше един от най-стойностните музикални проекти тази година. Това казват изпълнителите от групата \"Екуинокс\" (Equinox), чиято песен \"Кости\" (Bones),  зае 14-о място в тазгодишното издание на конкурса , провело се снощи в Лисабон, съобщава пресцентърът на БНТ. 63-ото издание на \"Евровизия\" беше спечелено от израелската песен \"Играчка\" (Toy) в изпълнение на Нета Барзилай. България взе две специални отличия - композиторската награда \"Марсел Безансон\" за най-добра песен и награда за най-добро заснемане на сценична изява. \"Поздравяваме Нета и Израел за победата. На финала пяхме с цялото си сърце и душа, оставихме част от себе си на тази сцена. Благодарим на всички българи за подкрепата, на Symphonix International за впечатляващата песен, на БНТ за шанса и реализацията на българското участие. Най-важното е, че оставаме заедно и скоро ще можем да споделим повече подробности\", казват още изпълнителите. Групата \"Екуинокс\" беше създадена специално за конкурса, като в нея влизат Жана Бергендорф, Владимир Михайлов, Георги Симеонов-JJ, Джони Манюел и Трей Кембъл. Продуцентът на българското участие в \"Евровизия\" Йоана Левиева-Сойър пък благодари на петимата изпълнители, че са защитили достойно българската песен. \"При много силна конкуренция те доказаха колко е важно да вярваш в музиката си и да не правиш компромиси. В екипа на БНТ сме щастливи, че те продължават заедно своето професионално развитие, и сме сигурни, че публиката ще продължи да ги подкрепя\", допълва тя.", "date": "2018.05.13", "title": "Българските представители в \"Евровизия\" смятат, че са оставили ярка следа"}
{"url": "https://www.dnevnik.bg/detski_dnevnik/2018/05/12/3176244_otkus_ot_sofiiski_magyosnici_2_v_surceto_na_strandja/", "text": "В \"Софийски магьосници 2: В сърцето на Странджа\" бродят караконджоли, нестинарки танцуват върху жар, самодиви пеят, а един змей беснее над родната столица. В момент, в който здрачници и зорници усещат, че наближава голяма опасност, а странните инциденти зачестяват, вятърът довява пленителна самодивска песен Младият читак Бриян Тенев попада в окото на бурята – станал е герой, всички го познават, но се чувства по-безпомощен от всякога. Останал е без амулет след сблъсъка с демона на улица \"Дъждовна\", Ванина и Свилен са изчезнали, а в сънищата му упорито се появява тайнствена врата, зад която съзира сянката на могъщ магьосник. Зад тази врата се крият всички отговори. Но дали Бриян знае правилните въпроси? Тази нощ някой го повика в съня му. Отново. Бриӣн избута чаршафа в краката си и се изправи. В просъница огледа стаята за подозрителни подробности. Дали отново се беше събудил  ? Напоследък случаите бяха зачестили, но невинаги можеше да прецени със сигурност. Стаята беше потънала в плътен мрак, но все пак различи всичко наоколо: щорите на прозорците; дрехите, нахвърляни върху стола; календара, окачен на вратата. Вратата. В главата му прозвучаха думите на учителката му, които от толкова повтаряне вече помнеше наизуст. \"Когато се събудиш, първо си погледни ръцете. Няма значение къде се намираш или какво се случва – първо си погледни ръцете, чуваш ли?\" Бриян кимна по навик и огледа лявата си китка. Първоначално нищо не забеляза − трябваше да разтръска ръка, да отмести поглед и пак да се взре. Чак тогава видя нишката. Тънък сребрист конец, който се опъваше във въздуха и продължаваше право в стената. \"Добре...\" Ето го доказателството. Във Вътрешния град стените бяха само условност, както и гравитацията. Можеше да полети над нощните сгради и да проследи нишката чак до дома на учителката си. През изминалите месеци често го правеше, но тази нощ някой го беше повикал с определена цел. Вратата не поддаде – трябваше да опре рамо в нея и да натисне силно.   някои предмети ставаха тежки като канари или пък леки като перце. Прекоси коридора, подминавайки спалнята на родителите си. Макар че беше късна пролет, стъпалата му замръзваха. \"Трябваше да си обуя чехлите.\" Винаги се сещаше впоследствие, а не можеше просто да се обърне и да се върне. Някаква невидима сила го буташе напред, същата сила, която го беше придърпала във Вътрешния град. Стигна до края на коридора, но вместо да спре, продължи напред. Потъна в стената като в меко желе. Родителите му дори не подозираха за тези среднощни странствания. За тях Бриян все още беше просто момче, което се занимава с безобидни фокуси и общува с леко чалнати илюзионисти. Родителите му бяха тъй рядко срещаното изключение от правилото – случайни, на които се е родило дете магьосник. А в крайна сметка Вътрешният град беше място извън измеренията, убежище за надарените със сила. Едновременно напомняше на външния свят и се различаваше значително от него. Всяка сграда беше на обичайното си място, но хора и почти всякакви други създания липсваха.   всеки полъх на вятъра отекваше, предизвиквайки безкрайна върволица от звуци. Всяка улична локва беше потаен океан, побрал цветовете на вселената. Обикновено магьосниците посещаваха Вътрешния град денем, след няколко минути, прекарани в усамотение със затворени очи. Там те можеха да проследят дирите на нечие заклинание, да открият необичайна магическа активност или просто да останат на спокойствие. Според древните книги Вътрешният град криеше множество тайни, но малцина притежаваха потенциала и търпението да ги издирят. Бриян обаче имаше навика да попада   насън. От съвсем ранна възраст му се случваше да се буди нощем, да обикаля странния, полужив град и да се чуди продължава ли да сънува. Тогава още не знаеше нищо за магьосническия свят, нито за своето място в него – просто кръстосваше причудливата астрална реалност и се възхищаваше на красотата ѝ. След ритуала за пробуждане среднощните му странствания бяха спрели. Преди няколко месеца обаче се завърнаха с пълна сила и се случваше да се буди във Вътрешния град веднъж-два пъти седмично. Тези разходки вече не изглеждаха самоцелни. Бриян чуваше как някой го вика, усещаше как невидими ръце го сграбчват и повеждат нанякъде. Баба Буреносна, учителката му, прие тези сомнамбулски прояви доста на сериозно. Според нея среднощните странствания на Бриян бяха свързани със собственото му минало, с въпросите, които продължаваше да поражда. Защо това момче на случайни родители притежаваше магическа мощ? Защо именно то беше първият оглемаг от двеста години насам? Според Буря отговорите на тези въпроси очакваха Бриян нейде из Вътрешния град и нетърпеливо го приканваха да се разтърси. За съжаление, събитията отпреди година бяха оставили Бриян много по-неопитен и слаб магьосник – чирак в пълния смисъл на думата. Престоят   изцеждаше бързо енергията му и той се събуждаше, преди да достигне до крайната цел. Буря го заставяше да прави упражнения за концентрация преди сън, но и те не помагаха прекалено. В редките случаи, когато издържаше по-дълго  , Бриян виждаше една врата в далечината, достигаше я с огромни усилия, хващаше бравата и тогава... отново се будеше. \"Вървя напред – повтаряше Бриян и усещаше как краката му вече не му се подчиняват. – Вървя право напред.\" Опитваше се да си пести силите. Клепачите му вече натежаваха, а мисълта му се разсейваше. \"Вървя напред\", повтаряше той, макар че напред нямаше нищо – вървеше просто по някакви невидими стъпала във въздуха. Понякога стъпалата водеха нагоре и тогава сградите се отдалечаваха от погледа му, сетне рязко се спускаха и Бриян политаше надолу с учестено сърцебиене. Вълнението можеше да го накара да се събуди, затова повтаряше: \"Не се страхувам... Вървя право напред...\". Щом събра достатъчно кураж, погледна надолу. Вътрешна София изглеждаше едновременно познато и различно. Видя как НДК светеше в тъмното като древен космически кораб, а \"Александър Невски\" създаваше илюзията за няколко поникнали един от друг храма. Видя Президентството и Народното събрание, които светеха призрачно като празни макети на сгради. Спря поглед на жълтите павета и безчетните улички, които под светлината на лампите течаха като реки от злато. Съзря подлези и изоставени заводи, товарни влакове и строителни кранове, примигващи в мрака като гигантски насекоми. Видя самотната телевизионна кула на Копитото, десетките безлични билбордове и стотиците стари реклами по покривите на панелките. Издигна се високо и градът се превърна в езеро от ярки светлини. Над Витоша се спусна жълтеникав смог, а над центъра избухнаха фойерверки. Уличните светлини разказваха различни истории: яркооранжеви, приглушено розови, сънено охрени... Бриян се опита да обхване всичко с поглед и устните му се извиха в усмивка. От тази височина София изглеждаше огромна, по-красива и по-лесна за обичане. Нещо в далечината привлече вниманието му и той забави ход. \"Вратата.\" Познатият правоъгълник изникна в небето и очерта дълъг, тесен коридор от светлина. Бриян се намираше едва в началото му, продължи напред и отпъди всякакви мисли от главата си. Ето я финалната права, изпитанието, в което досега винаги се беше провалял. Взе леко да му призлява. Отново си припомни думите на Буреносна: \"Оглеждай се за нещо познато, сграда или име на улица, каквото и да е. Дори да не отвориш вратата, поне ще разберем къде се намира.\" Огледа се, светлините на София тлееха под краката му като спомени от полузабравен сън. Всеки момент щеше да разпознае мястото, беше сигурен в това. Понякога стигаше едва до средата на коридора, друг път издържаше дълго, клатушкайки се из прозрачното му черво. Днес имаше късмет – приближи се достатъчно до вратата, за да я огледа. Беше масивна, старовремска врата от дъбово дърво, с резбовани многобройни слънца и полумесеци. Пристъпи предпазливо напред. Тя беше толкова близо, че вече можеше да надзърне през процепа. Повдигна ръка и махна към светлината. И отсреща някой му помаха. Бриян потрепери от вълнение и направи още една крачка. Щеше да успее, този път обезателно щеше да успее. Познатото пронизително бучене изпълни ушите му – бученето, което предвещаваше края на силите му. \"Не! – каза си. – Само още малко...\" Следващата му крачка се превърна в подскок, вместо да продължи напред, той се превъртя във въздуха. Небето се разтрепери и Бриян полетя назад. \"Нее!\" Събуди се облян в пот. Инстинктивно се огледа наоколо за Морков, преди да си спомни, че хамстера го няма. Повдигна с пръст една от щорите – навън се развиделяваше и смог обвиваше сградите. Бриян легна обратно и се опита да отпъди неприятното усещане за неуспех. Имаше още малко време да поспи преди алармата. Затвори очи, а сърцето му продължаваше да бие учестено. Почти се беше унесъл, когато му хрумна нещо. Надигна се и погледна към календара, окачен на вратата. Нямаше закога да заспива – денят беше дошъл. Денят, който беше очертал преди близо година с червен маркер, беше дошъл... − Най-сетне – прошепна Бриян. – 24 май!", "date": "2018.05.13", "title": "Откъс от \"Софийски магьосници 2: В сърцето на Странджа\" от Мартин Колев"}
{"url": "https://www.dnevnik.bg/zdrave/2018/05/13/3178140_problemut_e_che_nikoi_ne_znae_kolko_pari_sa_nujni_za/", "text": "При положение че доплащането от страна на пациентите при лечение е 45-50%, може да се приеме, че толкова по-голяма финансиране е нужно на системата, за да функционира нормално. Тази хипотеза изрази днес по БНР председателят на Българския лекарски съюз Венцислав Грозев. При положение че сега държавата дава около 5 млрд. лева, това ще рече още поне 2 млрд. допълнително. Д-р Грозев обаче посочи, че никой не е правил разчети колко точно средства са нужни, а хроничният недостиг на средства започва да се отразява. Националният рамков договор за тази година е създал по-добри условия за финансиране, но парите отново не стигат, уточни д-р Грозев. \"Да, завишават се средствата, но когато една система е изконно недофинансирана, каквито и пари да даваш в нея, те няма да бъдат достатъчни до момента, докато не се знае точно колко струва тази система. За да може да се знае това, един от факторите, определящ големия разход в системата, е остойностяването на труда\", е неговото мнение. Председателят на БЛС посочи, че след като с години проблемите се неглижират и \"замитат под килима\", вече се говори за затваряне и фалиране на болници\", допълни той, визирайки лечебните заведения във Враца и Ловеч. Коментирайки  протестите на медицинските сестри  и на медици от болници в страната, Венцислав Грозев изтъкна, че в националната здравна карта е записано, че съотношението лекари - сестри трябва да е 1 към 1, а отдавна става въпрос за съотношение 1 към под 0.9. \"Над 30 хиляди сестри напуснаха системата. Това е един изключително отговорен и би трябвало да бъде престижен труд, но не е така. Възнагражденията им са крайно нищожни, крайно недостатъчни\", е неговото мнение. Основната цел на министерството е връщане на доверието Също по БНР заместник-министърът на здравеопазването Жени Начева обясни, че предстои приемане на стратегия за развитие на човешките ресурси в системата. Според нея в момента целта на ръководството на министерството е чрез преговори да върнат доверието на работещите към управляващите здравеопазването. Начева пое ангажимент в областите Враца и Ловеч хората да нямат проблем с достъпа до здравеопазване, а работещите в болниците там скоро щели да започнат да си получават редовно парите. В отговор на въпрос заместник-министърът обяви, че вкарването на финансова инжекция в двете болници не е решение, като се работи за това всички дейности да се плащат навреме, като кредиторите взимат само част от приходите.", "date": "2018.05.13", "title": "Проблемът е, че никой не знае колко пари са нужни за здравеопазване, смята председателят на лекарския съюз"}
{"url": "https://www.dnevnik.bg/tehnologii/2018/05/13/3177441_ucheni_ot_sasht_suzdadoha_nai-evtiniia_ured_za/", "text": "Учени от Университета в Бъфало произведоха химически сензорен микрочип, който може да открие кокаин в тялото на човек само за няколко минути. Наркотикът може да бъде установен чрез проби от кръв, урина и слюнка. Най-големият му плюс обаче е неговата ниска стойност - суровините за производството му възлизат на едва 10 американски цента. Предстои чипът да бъде инсталиран в преносимо устройство за тестване. Така той ще може да се използва от пътни полицаи, фармацевти и дори от работодатели, обясняват от университета. Чипът има наноструктура, направена от наслояване на златни и сребърни наночастици, които улавят светлината. Когато биологични или химически частици попаднат на повърхността на чипа, те започват да взаимодействат с молекулите и така се образуват уникални светлинни модели, които са като пръстови отпечатъци. Те разкриват какви съединения присъстват в тялото на човек. \"Технологията е рентабилна, подходяща за индустриално производство и има дълъг срок на годност. Дори след една година на съхранение тя все още дава точни резултати\", уточниха от университета в Бъфало. Чипът може да ускори процедурите за тестване за наркотици. Целта е чипът да бъде развит и да започне да открива и други наркотици.", "date": "2018.05.13", "title": "Учени от САЩ създадоха най-евтиния уред за откриване на кокаин в тялото"}
{"url": "https://www.dnevnik.bg/sport/2018/05/13/3178142_alpinistut_atanas_skatov_e_izkachil_shestiiat/", "text": "Българският алпинист  Атанас Скатов  е изкачил още един осемхилядник - Чо Ойю, обявиха от екипа му във \"Фейсбук\". Той е стигнал върха, без да ползва допълнително кислород, посочват те. Чо Ойю е висок 8188 метра и е шестият най-висок в света. Намира се на 20 километра от най-високия връх в света Еверест и е на границата между Китай и Непал. \"Много съм изморен, не съм спал две нощи, не съм ял и пил вода също откакто сме тръгнали - 13 часа катерене. Изтощен съм, но се радвам, че успях\", заяви Скатов, цитиран от екипа си във \"Фейсбук\". \"Това е първото ми безкислородно качване и без шерп и съм щастлив. Времето беше перфектно и планината ме допусна до себе си, за което съм много благодарен. Вече съм истински алпинист. Минути след изкачването падна гъста мъгла и тръгвам надолу. Намерих си стъпките в снега до въжето и се надявам да сляза невредим по лагера\", добави той. Ураганен вятър задържал Скатов три дни в Лагер 2 на 7150 метра, докато част от групата му се е върнала надолу. От екипа му добавиха, че той е добре въпреки студа, липсата на сън и лошите метеорологични условия. Скатов две изкачвания на Еверест от север и юг, а освен това се е качвал и на Манаслу, Анапурна, Дхаулагири, Макалу,  Гашербрум II  и Лхотце.", "date": "2018.05.13", "title": "Атанас Скатов е изкачил шестия най-висок връх в света Чо Ойю"}
{"url": "https://www.dnevnik.bg/sport/2018/05/13/3178204_nad_800_dushi_vzeha_uchastie_v_purviia_polumaraton_na/", "text": "Първият по рода си полумаратон на София привлече над 800 участници, които се включиха в отделните дисциплини. Победител при мъжете стана Методи Георгиев. 31-годишният софиянец измина дистанцията от 21.5 километра за 1:16.40 часа. Втори финалната линия пред катедралата \"Св. Александър Невски\" пресече Дмитрий Ярошенко. Той завърши за 1:20.23 часа, докато трети финишира Никола Овчарски с време 1:24.53 часа. При дамите най-бърза беше Мария Николова. Тя даде резултат 1:32.07 чса, а втората Снежина Стефанова беше с две минути по-бавна – 1:34.18. Третата Боряна Николчева остана далеч назад и завърши за 1:41.43 часа. Участниците в основната дисциплина на събитието – 21 километра бяха 278. В другите по-кратки дистанции на 10 и 5 километра победители станаха Самюел Папо (40.50 минути) и Анна Стефанова (45.21 минути), и Симеон Велков (22.02) и Доротея Николова (26.02). За пръв път беше проведена и безплатна щафета, която включваше 4х5 и 5 километра, 10 км и 21.1 километра за ученици.", "date": "2018.05.13", "title": "Над 800 души взеха участие в първия полумаратон на София"}
{"url": "https://www.dnevnik.bg/photos/snimka_na_denia/2018/05/13/3178194_snimka_na_denia_sboguvaneto_na_arsen_venger_s_visshata/", "text": "Арсен Венгер спечели последния си мач като мениджър на \"Арсенал\" и сложи край на една епоха. 21 години, седем месеца и 13 дни продължи периода, в който французинът водеше \"артилеристите\". Последният мач за сезона беше гостуването на \"Хъдърсфийлд\". Единственият гол отбеляза Пиер-Емерик Обамеянг в 38-ата миута. Победата беше и първа за \"Арсенал\" като гост през сезона.", "date": "2018.05.13", "title": "Снимка на деня: Сбогуването на Арсен Венгер с Висшата лига"}
{"url": "https://www.dnevnik.bg/ot_vas/novini_ot_vas/2018/05/13/3178216_skorostna_tangenta_vajna_vuzlova_detelina/", "text": "Скоростна тангента важна възлова детелина за разклона към бул. Илиянци промишлена зона и село Кубратово, Световрачене, Подгумер, Войняговци.", "date": "2018.05.13", "title": "Скоростна тангента важна възлова детелина!"}
{"url": "https://www.dnevnik.bg/photos/2018/05/13/3178128_fotogaleriia_svetovnite_snimki_na_denia_-_12_-_13_mai/", "text": "Участници в \"German Fetish Ball\" в Берлин, Германия.", "date": "2018.05.13", "title": "Фотогалерия: Световните снимки на деня - 12 - 13 май 2018 г."}
{"url": "https://www.dnevnik.bg/biznes/companii/2018/05/13/3178234_trump_obiavi_che_zaedno_s_kitaiskiia_si_kolega/", "text": "Президентът на САЩ Доналд Тръмп каза днес, че той и китайският президент Си Цзинпин работят заедно, за да може китайската телекомуникационна компания Зет Ти И (ZTE Corp) да да се върне бързо в бизнеса, предаде \"Ройтерс\", цитирана от БТА. \"Твърде много работни места в Китай бяха загубени. Търговското министерство бе инструктирано да действа в тази посока!\", написа Тръмп в \"Туитър\". По-рано този месец  Зет Ти И обяви , че е \"спряла основните си оперативни дейност\" след санкция на САЩ, с която й се забранява да купува американски електронни компоненти. Зет Ти И, лидерът в развитието на инфраструктурите за 5Джи (5G) в Китай, до голяма степен зависи за бизнеса си в сектора на мобилните телефони от американски технологии като чипове и операционната система Андроид. Така че оцеляването на компанията е застрашено от ембаргото, наложено от САЩ. Китайската компания уточни, че продължава активно комуникацията си с американската администрация, за да издейства промяна или отмяна на решението и да стигне до положителен край. В средата на април министерство на търговията на САЩ забрани на американски компании да продават части на китайския производител на телекомуникационно оборудване Зет Ти И за срок от 7 години заради нарушения на американските санкции. Миналата година Зет Ти И се призна за виновна пред федерален съд в Тексас в тайно съглашение, целящо нарушаване на американските санкции като нелегално се доставят американски стоки и технологии на Иран. Компанията плати 890 милиона долара глоби, но може да й бъде наложена и допълнителна глоба от 300 милиона долара.", "date": "2018.05.13", "title": "Тръмп обяви, че заедно с китайския си колега работи за връщането в бизнеса на ZTE"}
{"url": "https://www.dnevnik.bg/sport/2018/05/13/3178236_zverev_specheli_titlata_v_madrid_bez_zaguben_set/", "text": "Световният №3 Александър Зверев спечели титлата от тенис турнира от сериите \"Мастърс\" в Мадрид. Германският тенисист надви Доминик Тийм за 1.19 часа 6:4, 6:4. Успехът е още по-значим за 21-годишния Зверев, който не изгуби нито сет по пътя към титлата. Трофеят е трети за германеца от турнирите \"Мастърс\". През 2017 г. той спечели титлите в Рим на клей и Монреал на твърди кортове. От началото на годината титлата е втора за Зверев след тази в Мюнхен, отново на червени кортове. Зверев имаше и един загубен финал през 2018 г., след като в Маями в друг турнир от сериите \"Мастърс\" 1000 отстъпи на Джон Иснър. Едва за втори път в съперничеството между Зверев и Тийм германецът излезе победител. Дотук той имаше само един успех в Китай през 2016 г. и четири поражения. Във финалния мач Зверев беше много стабилен и не допусна нито една двойна грешка, а записа един ас. За сметка на това съперникът му не беше на ниво и два пъти беше пробит.", "date": "2018.05.13", "title": "Зверев спечели титлата в Мадрид без загубен сет"}
{"url": "https://www.dnevnik.bg/sport/2018/05/13/3178239_balkan_botevgrad_e_purviiat_finalist_v_basketbolnoto/", "text": "Балкан\" (Ботевград) е първият финалист в мъжкото баскетболно първенство. В \"Арена Ботевград\" баскетболистите на Небойша Видич затвориха серията срещу \"Академик Бултекс\" в четири мача. Ботевградчани се наложиха с 3:1 успеха след 102:91. Ключова се оказа стрелбата от далечно разстояние, като домакините показаха по-точен мерник и реализираха 15 тройки. Над всички в мача беше Джордан Калахан с 20 точки и 8 асистенции. Христо Захариев вкара 19, а със 17 се отчете Брандън Фортънбъри. За \"Академик Бултекс\" много силно игра Димитър Димитров. Той завърши с 37 точки, като овладя и 8 борби. Васил Бачев отбеляза 21 точки, Никола Маравич има 16. За последно \"Балкан\" игра финал преди две години, когато отстъпи на \"Лукойл Академик\". Съперник тази година ще бъде победителят от двойката \"Левски Лукойл\" – \"Рилски спортист\". До момента резултатът е 2:1 в полза на състава на Константин Папазов.", "date": "2018.05.13", "title": "\"Балкан\" (Ботевград) е първият финалист в баскетболното първенство"}
{"url": "https://www.dnevnik.bg/sport/2018/05/13/3178237_zenit_produlji_hegemoniiata_si_v_evropeiskiia_voleibol/", "text": "Зенит\" (Казан) продължи пълната си хегемония в европейския волейбол. Руският отбор спечели Шампионската лига за четвърта поредна година след зрелищен финал и победа срещу \"Любе\" (Чивитанова) с Цветан Соколов в състава си. Воденият от Владимир Алекно състав стигна до обрат за 3:2 (29:27, 18:25, 23:25, 25:23, 17:15). В тайбрека италианският отбор водеше с 11:7, но не успя да свали съперника си от трона. Изпълненият със звезди \"Зенит\" стигна до рекордната си шеста титла в Шампионската лига. Тя дойде пред пълната седемхилядна зала в Казан. Принос за успеха имаха Вилфредо Леон и Максим Михайлов, направили общо 57 точки. Ключът за победата беше в силната психика на \"Зенит\", който изоставаше с голяма разлика както в четвъртия гейм, така и в тайбрека. Михайлов беше избран за най-полезен играч във финалите. Цветан Соколов изигра много силен мач за \"Лубе\" и попадна в идеалния отбор. Диагоналът направи 29 точки и стана най-резултатен за отбора си. Сега пред него предстои взимането на важно решение заради състоянието му, като  е под въпрос участието му в световното първенство, на което България е домакин съвместно с Италия . Първият гейм беше много оспорван, като \"Зенит\" имаше лека преднина и накрая спечели с 29:27. \"Лубе\" направи обрат след два силни гейма, в които държеше инициативата. Италианският отбор беше във водещата роля и в четвъртия гейм, но изпусна добра преднина. В тайбрека \"Лубе\" дръпна с 11:7, а съперникът изравни. Последва преследване в резултата, както и няколко вълнуващи разигравания. Точката на спора сложи Леон с 33-ата си точка в мача след отлично изпълнен начален удар, при който топката попадна на линията.", "date": "2018.05.13", "title": "\"Зенит\" продължи хегемонията си в европейския волейбол, Соколов влезе в идеалния отбор"}
{"url": "https://www.dnevnik.bg/sport/2018/05/13/3178242_juventus_specheli_titlata_v_italiia_za_sedma_poredna/", "text": "Ювентус\" е шампион на Италия за 34-и път в своята история, след като спечели златните медали в Серия А за седма поредна година. Кръг преди края \"бианконерите\" са недостижими на върха, независимо че не успяха да спечелят гостуването на \"Рома\". Дербито от предпоследния кръг на \"Олимпико\" завърши 0:0, като резултатът удовлетвори и двата тима. \"Рома\" си осигури участие в Шампионската лига, след като не може да бъде изместен от четворката. \"Бианконерите\" играха с човек повече повече от 20 минути, след като Раджа Наинголан беше изгонен за два жълти картона, но се задоволиха с предпазлива игра. Те нямаха нужда да атакуват, а просто да не допускат попадение в мрежата си. Преследвачът \"Наполи\" спечели като гост на \"Сампдория\" с 2:0 с попадения на Аркадиуш Милик и Раул Албиол, но това не се оказа достатъчно. Неаполитанците се нуждаеха от задължителна загуба на \"Ювентус\", за да запазя теоритичните си шансове. Преди три седмици \"Ювентус\" загуби от \"Наполи\" в директен мач за първото място, но след това тимът от Южна Италия допусна две поредни грешки, които на практика поднесоха титлата на \"Старата госпожа\".", "date": "2018.05.13", "title": "\"Ювентус\" спечели титлата в Италия за седма поредна година"}
