{"url": "https://www.dnevnik.bg/zdrave/2019/06/19/3927351_sluchai_na_pochinalo_dete_s_levkemiia_pak_postavi/", "text": "Националната здравноосигурителна каса (НЗОК) е сезирала Изпълнителна агенция \"Медицински надзор\" към Министерството на здравеопазването за цялостна съвместна проверка по случая с лекувано от левкемия 6-годишно момиче в Университетската болница \"Царица Йоанна – ИСУЛ\" и възникналите около лечението суми за плащане. Това съобщиха в становище до медиите от касата днес. Повод за съобщението стана историята на момичето, починало тази сутрин в болницата, разпространена медийно. И повдигнатите въпроси за това дали касата плаща своевременно за извършеното лечение, доколко се бавят отговорите на заявленията на болни деца и адекватно ли изпълнява функциите на Фонда за лечение на деца, което пое наскоро. Родителите на детето кандидатстват на 25 април към комисията в здравноосигурителната каса, поела функциите на фонда за лечение на деца, с искане да бъдат поети разходите за онкомедикаменти, които не се покриват от касата. Досега практиката беше деца да се лекуват с такива медикаменти, включително и с лекарства, за които още няма разрешение за употреба в България, при преценка на лекарите. Като сумите се покриваха от Фонда за лечение на деца. И преди, и след поемане на функциите на фонда от здравната каса здравните власти многократно заявиха, че всичко, финансирано от фонда, ще продължи да се плаща от касата. Вчера сутринта обаче родителите на детето сигнализираха, че въпреки законовите кратки срокове за отговор на заявленията решение на касата по тяхното искане за покриване на онколекарства все още няма. Според съобщението на НЗОК такова решение е издадено на 18 юни – вчера. Междувременно от ИСУЛ преди дни издават на майката на момичето фактура от 14 000 лв. за покриване на влетите лекарства от дарителската сметка на семейството за лечение на дъщеря им. А родителите сигнализираха медии за изисканото плащане за приложеното лечение. Множество организации реагираха остро. Пациентска организация \"Заедно с теб\" поиска и вот на недоверие на управителя на НЗОК д-р Дечо Дечев и отбеляза, че 55 дни не са стигнали, за да се вземе решение за отпускането на нужните средства. Днес от здравната каса отбелязаха, че въпреки теклите процедури детето е получило лечение. Процедурата \"по никакъв начин не е възпрепятствала провеждането на лечението на детето и то е приложено в определените от лечебното заведение срокове и терапевтична схема\", се казва в съобщението. От касата отбелязват, че в заявлението за финансиране, подадено на 25 април, е липсвала задължителна медицинска документация от страна на Университетската болница \"Царица Йоанна - ИСУЛ\". НЗОК е изискала липсващите документи. До 30 май 2019 г., когато специализираната комисия разглежда случая за втори път, не е постъпила изисканата медицинска документация от лечебното заведение. Комисията констатира, че все още от ИСУЛ няма предоставен протокол от лекарско-контролна комисия на лечебното заведение, информират от касата. Въпреки това комисията предлага на управителя на НЗОК наличната медицинска документация, макар и непълна, да бъде изпратена за становище на двама външни експерти. Според данните от касата от ИСУЛ са предоставили последния изискуем медицински документ на 6 юни, но отново не е предоставила информация за цените на двата медикамента. На 13 юни в комисията към касата са получени задължителните по процедурата становища от външни консултанти, но все още няма документ за цените на лекарствата. Според съобщението на касата на 18 юни – вчера, от ИСУЛ, след като специално им е било изискано, са дали документ за сумата и още на същия ден управителят на НЗОК е издал заповед за одобряване на заплащането на цялата сума в \"размер на 23 377.40 лв., по цени, официално заявени от Университетската болница \"Царица Йоанна – ИСУЛ\". Заради разминаването между изисканата от родителите по фактура стойност от 14 000 лв. и предоставените на здравната каса суми НЗОК е сезирала Изпълнителна агенция \"Медицински надзор\" към Министерството на здравеопазването за проверка по случая. На едно от последните заседания на надзорния съвет на НЗОК в началото на май е взето решение, че занапред касата ще плаща на болниците общо за приложените на децата лекарства, а не за всеки отделен случай на дете, както беше във фонда, и както касата процедираше след закриването му през април. Сега от НЗОК твърдят, че новата процедура вече е приведена в действие, но от болници в страната има сигнали, че това не е така и че съществуващите правила са тромави и създават проблеми. Появиха се и сигнали от родители за трудна комуникация със служителите на НЗОК, данни за забавяне при обработването на подадените заявления за лечение. От здравната каса отричат да бавят преписки, твърдят, че комисията, която одобрява случаите, се събира редовно. Според данните от 1 април 2019 г., когато каста пое дейността фонда, специализираната комисия в институцията е разгледала 379 заявления. От началото на юни до момента са разгледани около 100 случая. За същия период са издадени 29 заповеди за извършване на плащания, още 10 очакват одобрение. Не е издаден нито един отказ за плащане.", "date": "2019.06.19", "title": "Случай на починало дете с левкемия пак постави въпроса за плащанията за лечение на деца"}
{"url": "https://www.dnevnik.bg/biznes/2019/06/19/3927349_shefut_na_nek_podade_ostavka/", "text": "Изпълнителният директор на \"Национална електрическа компания\" ЕАД Петър Илиев е подал оставка. Това съобщи пресцентърът на Българския енергиен холдинг, част от който е НЕК. В съобщението не се посочват причините за оттеглянето. Вероятна причина е  обявеният и по-късно спрян търг  за продажба на електроенергия за 50 млн. лв. при силно ограничаващи условия, които не само свеждаха потенциалните купувачи до един, но и създаваха проблем за останалите участници на свободния пазар на ток, а и носиха пропуснати ползи за самата държавна компания. Порочната сделка трябваше да се състои днес, но  срещу нея се обяви Асоциацията на работодателските организации , която обединява КРИБ, АИКБ, БСК и БТПП. Критики към държавната компания изразиха и много търговци на електроенергия.", "date": "2019.06.19", "title": "Шефът на НЕК подаде оставка"}
{"url": "https://www.dnevnik.bg/biznes/2019/06/19/3927324_bulgarite_sa_lideri_v_regiona_po_vuzpriemaneto_na/", "text": "България е лидер във възприемането на технологични иновации за ежедневни нужди. Това показва проучване на компанията за картови разплащания \"Мастеркард\" (Mastercard), проведено в 13 държави от Централна и Източна Европа, резултатите от което бяха представени днес. Според тях 57% от потребителите биха се възползвали от възможността да потвърждават плащания чрез биометрични данни. Българите твърдят, че по-голямата сигурност може да ги насърчи да използват картите си при онлайн пазаруване по-често. Данните показват още, че 58% от потребителите плащат сметките си дигитално, което нарежда страната сред лидерите по този показател, като средното ниво в ЦИЕ е 50%. Същото се наблюдава и за повечето платежни дигитални услуги като плащане чрез мобилни портфейли – 24% при средно 19% в ЦИЕ. В P2P плащанията (преводи на пари) се наблюдава значителен ръст от 27% в сравнение с 2016, който се дължи на бързото развитие на финтех индустрията в България – 36% от потребителите вече използват тези плащания, като средното за региона е 30%. В онлайн пазаруването също е отчетен ръст в сравнение с 2016 година – от 68% до 74% през 2019. Потребителите в България пазаруват онлайн през мобилни приложения средно 5 пъти месечно, a плащане през уеб браузър ползват 72%. Плащанията с карта онлайн вече надминават плащането кеш при доставка, съответно с 64% на 54%. 45% плащат с карта при доставка, а 37% ползват PayPal.  74% от потребителите плащат с мобилен телефон Това показват данните за региона. Смартфонът реално се превръща в алтернатива на картата. Това представлява увеличение със 17% в сравнение с резултатите преди 3 години. В България 64% вече активно използват възможността за мобилно плащане.  По отношение на сигурността при онлайн пазаруването хората са все по-добре настроени към биометрията – 78% считат, че пръстовият отпечатък е сигурен начин да се направят и потвърдят техните онлайн покупки, а 57% биха искали да използват удостоверяване чрез биометрия. Все още ПИН кодът е най-разпространеният метод за идентификация при плащане – 51% използват тази опция, следвана от еднократен код с есемес – 43%, и потребителска парола – 30%. Все още само 18% използват възможността за потвърждаване на плащания чрез биометрия.  С влизането в сила на новата регулация (PSD2) от 14 септември тази година онлайн транзакциите трябва да прилагат двуфакторно удостоверяване. Това означава, че потребителите трябва да докажат своята идентичност по два от три начина; нещо, което те са (например пръстов отпечатък, разпознаване на лице); нещо, което те имат (например мобилен телефон, карта или токен); и нещо, което знаят (например парола, пин). Нуждата от задълбочено удостоверяване на идентичността (SCA) е голяма – 52% от българите смятат, че е необходимо по време на плащания в магазина, а 59% - при онлайн пазаруването. 80% от българските потребители на дигитални платежни услуги ги ползват заради бързината, 75% заради това, че са достъпни винаги и навсякъде, а 71% оценяват удобството им.  Страната е – 82%; музикални стрийминг платформи – 53%; споделяне на снимки и видео – 65% (при средно за ЦИЕ 58%), онлайн чат и интернет разговори – 82% (75% средно за ЦИЕ), поръчка на храна за вкъщи – 40% (31% средно в ЦИЕ), проверяване прогнозата за времето – 73%, сайтове за настаняване – 57% (46% средно за ЦИЕ), идеи за почивка и свободно време – 36%, навигация – 75%, електронни книги – 22%, онлайн залагания – 23% (16% средно в ЦИЕ), и сайтове за запознанства – 14% (11% средно в ЦИЕ). \"Дигитализацията на ежедневните дейности в България вече се случва. Тя дава път на ползването на дигитални услуги за свободното време и личния живот пред използването на такива инструменти в работния процес например. Това означава, че българите са открили ползите от дигитализацията и са започнали да я използват за свободното си време и лични нужди - пътуване, споделяне на общи дейности и ресурси, пазаруване, общуване с приятели и семейство и дори за откриване на подходящия партньор\", коментира резултатите от проучването Виниций Петров, психолог, цитиран в съобщение на компанията. Проучването показва, че в сферата на здравеопазването, образованието и обществения транспорт. Mastercard вече прави първите стъпки в дигитализацията в училищата, като през последните 2 години направи възможно създаването и внедряването на първата цифрова училищна система за хранене в България. Иновациите в града и неговото развитие също се насърчават от компанията, посочват от нея. От март с нейна подкрепа работи мобилно приложение за купуването на транспортни карти в града чрез мобилен телефон - MPASS. Проучването е проведено от IPSOS Research по поръчка на Mastercard. Събрани са данни от интернет потребители с банкови сметки в Австрия, Босна и Херцеговина, България, Хърватия, Чехия, Гърция, Унгария, Полша, Румъния, Сърбия, Словакия, Словения, Украйна. ", "date": "2019.06.19", "title": "Българите са лидери в региона по възприемането на технологичните иновации, сочи проучване"}
{"url": "https://www.dnevnik.bg/evropa/2019/06/19/3927372_nikola_sarkozi_shte_bude_suden_za_podkupvane_na_vissh/", "text": "Френското правосъдие окончателно потвърди, че бившият президент Никола Саркози ще бъде съден за корупция на висш магистрат от Касационния съд - афера, разкрита чрез телефонно подслушване, предаде \"Франс прес\", като се позова на няколко различни източника. Касационният съд отхвърли вчера последните обжалвания, внесени от бившия президент, адвоката му Тиери Ерзог и бившия висш магистрат Жилбер Азибер, за да бъде избягнат съдебен процес за корупция и търговия с влияние. Делото ще бъде гледано в Париж в близките месеци. Това е първият процес за корупция срещу бивш президент в историята на Петата република. Саркози е извън политиката от края на 2016 г. Той е заподозрян, че в началото на 2014 г. чрез своя адвокат Ерзог се е опитал да получи поверителна информация от Жилбер Азибер при процедура за конфискуване на бележниците му от аферата \"Бетанкур\" (за дарения, направени на бившата дясна партия Съюз за народно движение на Саркози от богатата наследница на групата \"Л'Ореал\" Лилиан Бетанкур) - която през 2013 г. беше прекратена - в замяна на помощ за получаване на престижен пост в Монако. След разследването, белязано от многобройни обжалвания, на 26 март 2018 г. френските съдии наредиха срещу тримата да бъде възбудено дело за корупция и търговия с влияние в съответствие с искането на националната финансова прокуратура от октомври 2017 г. Ерзог и Азибер ще бъдат съдени също за нарушаване на професионалната тайна. Вчера Касационният съд отхвърли обжалване на Саркози и Ерзог срещу искането на финансовата прокуратура и потвърди делото срещу Азибер. Аферата тръгна от телефонни подслушвания на бившия президент при друго разследване - по обвинения за либийско финансиране на кампанията му през 2007 г. При тези подслушвания френските следователи забелязали, че бившият президент и адвокатът му общуват по мобилни телефони, купени под фалшива самоличност. Името, използвано от Саркози, било Пол Бисмут. /БТА", "date": "2019.06.19", "title": "Никола Саркози ще бъде съден за подкупване на висш магистрат"}
{"url": "https://www.dnevnik.bg/kultura/2019/06/19/3927362_za_jubileia_si_gyote-institut_zatvaria_chast_ot_ulica/", "text": "Гьоте-институт ще отбележи 30-ата годишнина от основаването му в София с празнична програма, за която ще затвори част от ул. \"Будапеща\" за един ден и ще заеме пространството пред и в института с разнообразни събития, съобщиха от там.  Програмата ще продължи от 11 до 22 часа. Гьоте-институт ще използва повода да представи и новия си двор в пространството зад сградата на института (откъм ул. \"Московска\"), където ще има детски занимания, прожекции на открито и други инициативи. Сред акцентите са пърформансът за деца на театралната режисьорка Ани Васева по произведения на ЕТА Хофман от 11 и 16 ч., изпълненията на Софийския духов оркестър от 17:15 и 18 ч., откриването на юбилейната изложба по случай 30 години Гьоте-институт с куратор Елисавета Станчева в 18:30 и концертът на групата Help me Jones (Марий Росен и Константин Тимошенко) в 20 ч. В празничния ден ще има още експресни уроци по немски език, училищен театър, откриване на документална изложба, арт инсталации и немско късометражно кино на открито, както и немски базар с традиционна бира и вурстове.  Културната програма по ул. \"Будапеща\" ще продължи и отвъд номерата 1-3, където се случва Летният празник на Гьоте-институт. Частта на улицата от другата страна на бул. \"Дондуков\" също ще бъде затворена за движение като част от инициативата за културен квартал в София \"КвАРТал\".  Подробна програма за деня на юбилея е публикувана  тук .", "date": "2019.06.19", "title": "За юбилея си Гьоте-институт ще затвори част от улица \"Будапеща\" в София"}
{"url": "https://www.dnevnik.bg/sport/2019/06/19/3927375_borusiia_si_vurna_mats_humels_ot_baiern_sreshtu_30/", "text": "Борусия\" (Дортмунд) и \"Байерн\" (Мюнхен) постигнаха договорка за трансфер на защитника Матс Хумелс, който се завръща при жълто-черните след три години в Бавария. Клубът от \"Сигнал идуна парк\" обяви трансфера, който е на стойност 30 милиона евро. В сделката са включени и бонуси за представянето на 30-годишния Хумелс, които могат да повишат сумата до 38 милиона. Бранителят игра за \"Дортмунд\" в периода 2008 - 2016 г., като записа 309 мача във всички турнири. Хумелс беше част от тима в най-силния му период и спечели две титли в Бундеслигата, една Купа на Германия и два пъти Суперкупата. Той беше част от състава, който игра финал в Шампионската лига срещу \"Байерн\" през 2013 г. Защитникът има 25 гола за жълто-черните в първия си престой в тима. Хумелс е юноша на \"Байерн\" и се върна на \"Алианц арена\" през 2016 г. за 35 милиона евро. Той спечели три поредни титли с отбора. За \"Байерн\" Хумелс има 116 мача и осем гола. Централният защитник е световен шампион с Германия от 2014 г., но след първенството в Русия през миналата година селекционерът Йоахим Льов спря да го вика в тима. \"Двете страни постигнаха договорка за сделката, която обаче остава конфиденциална и няма да се разкриват детайли. В момента Матс минава прегледи в Дортмунд\", написаха от досегашния му клуб. През последния сезон в Бундеслигата \"Байерн\" изпревари \"Борусия\" с две точки и спечели седма поредна титла в Бундеслигата. Баварците изоставаха от съперника си през голяма част от сезона, но със силно представяне през пролетта заеха първото място.", "date": "2019.06.19", "title": "\"Борусия\" си върна Матс Хумелс от \"Байерн\" срещу 30 милиона евро"}
{"url": "https://www.dnevnik.bg/analizi/2019/06/19/3927358_kumpingite_-_nachin_na_upotreba/", "text": "Тези дни темата с къмпингите, дюните, палатките пак превзе медиите.  То не бяха забрани за носна кърпа на дюната, не бяха проверки, журналисти, кметове. Музиканти се изказаха, приятели ми се карат, че не протестирам. Сега и аз ще се изкажа – да не съм по-назад – ходя на море от крехка детска възраст, когато почивките бяха по 20 дена. Продължавам да ходя на палатка и на почтените си 60 и кусур години. Междувременно сигурно имам поне 3 години живот в хотели между 3 и 5 звезди, между които различни хилтъни, империали, рояли, меридиени, хаяти, радисъни, бурдж ал не знам какво си и т.н. Ял съм на шведски маси, ял съм сьомга, черен и червен хайвер, но съм ял и цаца, копърка и русенско варено. Имам се за добре развит потребител на туризма. Сега ще се опитам на разгледам няколко аспекта на проблема с дивото къмпингуване, ама така, че и аз да си ги изясня. Драмата тук е в неразбирането на отдиха като такъв. За една група хора, може би по-голямата, почивката в хотел (апартамент, квартира) е единствено възможната. Не духа, не вали, има ток, вода, баня и WC. Това повтаря обичайният комфорт на ежедневието и няма стрес. За други хора обаче отдихът е тъкмо в разрушаването на комфорта. Палатка/каравана, няма ток (има солар), спане на земята, готвене на огън (газ), душ с кофата, нужник в гората (или химически в караваната). Една носталгия по някаква първичност на битието, което можем да си позволим за 20-ина дни в годината. За някои хора сигурно, но за мнозина не е. Ако се огледаме в кемпърите и караваните и присъщите им разходи, то със сигурност тези хора могат да прекарат доста почивки в най-добрите хотели. Следователно отдихът е въпрос на философия. И щом е така, то право на съществуване имат и едните, и другите. При сегашната несъразмерна окупация на природния ресурс в полза на хотелския тип отдих на море то логично е да се роди и спонтанната алтернатива на \"дивото\" къмпингуване. Както често се самоцитирам, човек почива с главата си, а не със задника си. А това наистина е философски въпрос. За държавата и общините то е диво, защото не вземат пари от него, защото не са го разрешили или поне регулирали. Да не говорим да са го организирали или обслужили. За практикуващите то си е нормално. Диво е и за едни т.нар. инвеститори, които имат апетит към ресурса, който сега е окупиран от дивите къмпингари. Явно е, че държавата с общините и инвеститорите играят в един отбор срещу \"диваците\". Ако палатката и караваната са на общинска земя – що не сте искали разрешение, кой ще ви събира боклука, плащайте такса смет колкото поискаме постфактум и се махайте от тука. Ако пък горните средства за подслон са на частен парцел/нива, следват глоби на собственика, щото не е декларирал, че имотът се използва за нещо си, не дай Боже, за къмпинг – що нямаш лиценз за туристическа дейност, що не плащаш данък смет, туристическа такса и други тегоби. Подозирам, че никой собственик на нива няма да си докарва главоболие. Най-много да се разбере с \"диваците\" за някой лев и после да се прави на ударен, че са се самонастанили. Може, разбира се, да си огради имота, да сложи платена охрана и да ближе рани от финансовите си загуби. И за капак на всичко в този първичен бульон на интереси се слага щипка сол с акциите на полицията, която през два-три дена търси наркотици из палатките и караваните. Ако в понеделник няма, то в сряда непременно ще има или в петък. Интересно е, че всички съставки от тоя бульон на интереси имат едно оправдание – екологията – дюните, растителността, чистотата, гущерчетата и други важни неща. На последно място споменават и липсата на плащане. Местните хора, виждате ли, плащат за чистенето след дивите къмпингари. А кучете е заровено именно там, а не в гущерчетата. Общините, вместо да вземат по 2-3 лева на ден на човек и да организират сметосъбиране и извозване, настройват местните, че някой ги краде.  Да си представим една условна площ от 10 000 кв. метра, или 10 декара. Ако я разделим на парцели по 100 квадрата за каравана/кемпер или палатка, то ще сложим 100 такива обекта. Да предположим, че в едно такова нещо има трима души. Значи едновременно там ще има 300 души. Тези 300 души все нещо трябва да ядат, да пият и поради това щъкат да близките села и градчета да заредят домати, краставици, дини, ракия, водка, бира, пържолки и други жизнено необходими неща. Плащат, но не пряко на държавата, а на местния бизнес или на някоя баба. А местният бизнес даже в магазинчето и на сергията с домати си е сложил една курортна цена, за да изкара до следващата година. Произвеждат, разбира се, и боклук, с който се справят както могат – зарязват го на място (много лошо) или карат до най-близката кофа. Ако я има. Иначе си го карат до най близкия град с кофи по улиците. Това обаче продължава само 3 месеца в годината – юни, юли и август. Останалото време тези 10 декара са си дюни, гори, ниви, степи, треви, храсталаци и други и всички змии, гущери и други земни твари свободно си щъкат из хабитата. Никой на никого нищо не плаща до другото лято.  Не може така, реве държавата и местният кмет радостно приглася. Плащането! Именно това е причината общините да гледат на \"диваците\" като на навлеци. Иначе отдавна да са спретнали някакви кофи за боклук, нужници, в т.ч. химически с график на извозване, и бани със слънчева вода, с каквато се къпеха доскоро из детските лагери по морето. И да са сложили някаква такса. В таксите лошо няма. Щом има услуга, трябва да се плаща.  Таксите трябва да се приватизират и да се плащат на когото трябва. Или ресурсът да се приватизира и да донесе много пари пак на когото трябва. Сега да си представим, че тези 300 души са на хотел. Това са 150 хотелски стаи за по двама души. За сведение хотел \"Радисън\" в София има 142 стаи. Не знам каква е застроената площ на един такъв хотел, но ако сложим един–два басейна, паркинга за гостите (50 коли), два тенис корта плюс алеите наоколо, местна пречиствателна станция (ха дано, ама надали), сигурно ще стане 3 декара, че и отгоре. И, забележете, тези три декара остават бетонирани за цяла година, а не само за 3 месеца. Остават бетонирани поне за 50 години или по-дълго и никога вече няма да са дюни, гори, ниви, степи, треви и земните твари няма свободно да си щъкат из хабитата. Ще има ли доволни? Разбира се. Общинарите ще вземат такса смет и местни данъци. Някои местни жители ще работят по 3 месеца в поддръжката на хотела. Ако се уредят. Инвеститорът ще прибира парите на туристите и ще ги храни на ол-инклузив, за да не може и една стотинка да остане в местните баби, които продават домати на тротоара, или за една ракия в местната кръчма. Ако пък тия 150 стаи се разпродадат като апартхотел, нещата даже се влошават. Просто вече няма туристи и държавата и общината ще губят. Туристите вече не са туристи, а собственици или гости на свещената частна собственост и не дължат нищо на никого освен местните данъци и такси. Няма ги. Те са гневни, някои отчаяни. Казали са пред телевизията и пред децата си, че това не е държава. Казали са го високо и ясно, защото не са маргинали, а музиканти, тенисисти, журналисти, водещи в радиа и телевизии. Част от тях са естествени лидери на общественото мнение. В тесен кръг и без микрофони сигурно са псували и поименно отговорните лица в държавата. Направили са опит да се изнесат на друго място или в друга държава. Поотрасналите им деца са се изнесли през Терминал 2.  Хотелът обаче е там за поне 50 години Може да е на дюните или даже на плажа. Да вземем за пример един сегашен оборотен къмпинг. Там площта е разделена на парцели 10 на 10 метра. Слагаш вътре кемпер, каравана, палатка или каквото искаш и колкото искаш, стига да си в парцела. Цената за цял сезон (3 месеца) е около 3000 лева, или по 1000 лева на месец. Ако е само за 1 месец, вече е 1500 лева. Има ток (вкл. в цената), има общи нужници и душове. Излиза по 30-тина лева на ден (при цял сезон) и 50 лева на ден при наем за 1 месец. За да си на далавера в сравнение с квартирата в близкото село, то всеки божи ден поне трима–четирима, че и по петима души трябва да ползват парцела. И хоп – ражда се нов бизнес. Каравана под наем – 100 лева на вечер. Колко са нощуващите? Няма ограничение – колкото могат да се поберат в караваната и на парцела. Двама, трима, петима, седем–осем. И изведнъж романтичното общуване с първичната природа става пренаселено. На нужника има опашка, водата на душовете свършва бързо. Скоро весел смях и яки ритми ще цепят нощната тишина. Има пазарна ниша и диджей Гунчо ще я запълни. На плажа става хавлийка до хавлийка. Днес на един къмпинг, утре на всички празно няма. Ако не стане единият сценарий, ще преминем към другия. Важното е да се плаща. Утре и \"Корал\" ще стане оборотен къмпинг. Ще го вземат за стопанисване най-правилните хора с най-почтената тръжна процедура на света. И ще се плаща на когото трябва. И колкото трябва.  За носталгия по някаква първичност на битието, което можем да си позволим за по 20-тина дни в годината, трябва да се плаща. Много и на когото трябва. В аванс.", "date": "2019.06.19", "title": "Къмпингите - начин на употреба"}
{"url": "https://www.dnevnik.bg/sport/2019/06/19/3927255_zashto_milan_otkazva_da_igrae_v_evropa/", "text": "Някога величие и отбор с големи успехи във футбола, в днешни дни \"Милан\" изживява тежки времена на терена и извън него. Клубът е далеч от европейските грандове, преследван е често от финансови главоболия, а УЕФА следи зорко всяка стъпка на \"росонерите\". Сега \"Милан\" е готов на необичаен ход, като според италианските медии клубът иска... да бъде изваден от евротурнирите за следващия сезон. \"Росонерите\" се класираха по право в \"Лига Европа\", след като завършиха пети в Серия А. Заради наказанието си за  нарушаване на финансовия феърплей  до 2021 г. \"Милан\" няма да може да картотекира повече от 21 футболисти в европейските турнири. Също така дотогава клубът трябва да подобри финансовото си положение. В противен случай ще бъде изхвърлен от евротурнирите за една година през сезон 2022-2023 или 2023-2024. Плановете на тима обаче са други, като клубът желае да се възползва като част от сделка с УЕФА. Според някои италиански медии \"Милан\" няма желание да участва във втория по сила турнир и може да използва този ход, за да изтърпи едногодишното наказание за нарушаването на финансовия феърплей по-рано, да балансира бюджета си и да инвестира средства в състава си през лятото, без да се притеснява от правилото. Как обаче се стигна до възможността до подобно искане? Хронологията на проблемите Управлението на Силвио Берлускони доведе клуба до тежка ситуация, като за 11 години \"Милан\" натрупа дългове на стойност 500 милиона евро. В опит да освободи \"росонерите\" от задължения през април 2017 г. бившият италиански премиер продаде дела си на Юнхун Ли и други неизвестни китайски инвеститори. Новите собственици поеха управлението с голям ентусиазъм и обещания за финансова стабилност, като през следващото лятото клубът похарчи над 200 милиона евро за нови играчи. По това време \"Милан\" беше под финансов надзор от УЕФА и през юни 2018 г. организацията изхвърли тима от евротурнирите си за нарушаване на финансовия феърплей. Впоследствие се оказа, че голяма част от операциите на Лу са финансирани със заем. Базираният в САЩ хеджфонд за частни капиталови инвестиции Elliot Management е дал на Ли 180 милиона евро, за да бъде приключена сделката за собствеността, и още 125 милиона за летните трансфери. Ли не успя да върне заема, който с лихвата беше 350 милиона евро, и \"Милан\" отиде в ръцете на \"Елиът\" през юли 2018 г. След обжалване  Спортният арбитражен съд (CAS) в Лозана отмени забраната на \"росонерите\"  и клубът участва в Лига Европа през миналия сезон. Придобиването на седемкратните шампиони от \"Елиът\" пък беше последвано от  рокади в ръководството  за изготвянето на нов бизнес план, като фондът обяви пълната си подкрепа за клуба. Последният финансов отчет обаче показа тежкото състояние, в което се намира \"Милан\".  Клубът обяви рекордна загуба  от 126 милиона евро  за финансовата 2017-18 година, което е увеличение с 53 милиона от сезон 2016-17. В резултат дълговете на \"Милан\" се повишиха на 730 милиона евро, като 460 милиона са натрупани през последните пет години. В опит да се стабилизира клубът прибегна до назначаването на дългогодишния изпълнителен директор на \"Арсенал\" Айвън Газидис, а легендите на тима Паоло Малдини и Леонардо се завърнаха на работа.  С последното си решение УЕФА глоби \"Милан\" с 12 милиона евро за нарушаване на финансовия феърплей. Решението е взето от Камарата на арбитрите за финансов контрол на клубовете (CFCB), като те не се съобразяват със становището на съда в Лозана. Според европейската централа загубите на клуба са над 150 милиона евро заради трансферите в последните две години, които са на стойност 320 милиона.", "date": "2019.06.19", "title": "Защо \"Милан\" отказва да играе в Европа"}
{"url": "https://www.dnevnik.bg/biznes/2019/06/19/3927399_chujdite_investicii_sa_na_minus_i_prez_april/", "text": "И през април преките чуждестранни инвестиции в българската икономика остават на минус, показват данните на БНБ. Нетната сума към края на четвъртия месец на 2019 г. е отрицателна в размер на 54.8 млн. евро, съобщава  \"Капитал\" . Отрицателната стойност тази година идва до голяма степен от операцията по покупката на \"Сосиете женерал Експресбанк\" от ДСК - българското поделение на унгарската OTP. Финализирането на сделката през януари 2019 г. доведе до изплащането на близо 600 млн. евро (под формата на дялов капитал) към френската Societe Generale. Реално отлив на инвестиция няма, тъй като в края на 2018 г. за целта беше увеличен капиталът на ДСК със същата сума, но тази операция остана в данните за миналата година. В същото време вложенията в капитал под формата на дългови инструменти са на плюс 656.5 млн. евро, от които близо 123 млн. евро са постъпили само през април. Дълговите инструменти обикновено се асоциират с краткосрочен инвеститорски интерес или вече установени в страната клонове на чужди компании. От друга страна, инвестициите под формата на реинвестирана печалба и дялов капитал са на минус съответно 173 млн. и 538 млн. евро. Отливът на реинвестирана печалба показва, че компаниите - майки на български подразделения, са изтеглили значителен дивидент от страната.  На лидерското място като източник на чужди инвестиции в България се позиционира отново Холандия - с 260.2 млн. евро през първите четири месеца на годината. На второ място остава Великобритания с 86.5 млн. евро, следвана от Ирландия с 65.2 млн. евро. Българският износ на стоки и услуги достига 9.3 млрд. евро към април, което е с 11% над миналогодишната сума. От друга страна, вносът също расте, но по-бавно - с 5.6% на годишна база до 9.76 млрд. евро. Така търговският баланс остава отрицателен, но минусът се свива до 455 млн. евро спрямо 858 млн. през същия период на миналата година.", "date": "2019.06.19", "title": "Чуждите инвестиции са на минус и през април"}
{"url": "https://www.dnevnik.bg/politika/2019/06/19/3927388_valeri_simeonov_predlaga_tavanut_na_dareniiata_ot/", "text": "Няколко часа след като  ГЕРБ и ДПС обявиха консенсус за отпадане на ограниченията за финансиране на политическите партии от бизнеса , лидерът на НФСБ Валери Симеонов внесе предложение в парламента даренията, които формациите получават от физически и юридически лица, да не надхвърлят 8 млн. лева за една календарна година. В петък се очаква мнозинството в парламента да приеме окончателно предложението на премиера Бойко Борисов държавното финансиране на партиите с над 1% подкрепа на последните парламентарни избори да бъде намалено от 11 на 1 лев на глас от 1 юли т.г. Днес ГЕРБ и ДПС обявиха консенсус да се върви към американски модел за отворено финансиране на политическите формации, т.е. от физически и юридически лица - предложения, които вече са внесени от Мустафа Карадайъ и Делян Пеевски. Срещу идеята възрази единствено БСП, която я  определи като атентат срещу демокрацията.  В кулоарите на парламента по-рано днес Симеонов обяви пред журналисти, че не отговаря за безумията на ГЕРБ, защото двете партии не са сиамски близнаци. От качените на сайта на парламента законодателни предложения между първо и второ четене се вижда, че той подкрепя консенсуса на ГЕРБ и ДПС, но предлага таван за даренията. Предлага се също партиите да не получават дарения от местни юридически лица. Депутати от ВМРО - една от другите партии в коалицията \"Обединени патриоти\", предлагат партиите в Народното събрание да имат \"субсидия за парламентарна дейност\" от 1.5 млн. лева до края на годината. Мотивът е, че с намаляването на партийната субсидия на 1 лев не може да се финансира парламентарна дейност, в т.ч. и диалог с хората. Към момента \"Атака\" няма свои предложения за партийните субсидии. По-рано днес лидерът й Волен Сидеров поиска медийното отразяване на предизборните кампании да бъде безплатно, ако се ореже субсидията. Според него, ако бъде приет американският модел, да се каже, че се иска всеки богат човек да има партия. БСП предлага партиите да върнат парите от субсидията, които са неусвоени към 3 юни т.г. ГЕРБ държи субсидията си в банков депозит, който според отчета й за м.г. е 23 млн. лв. След европейските избори по данни на Корнелия Нинова БСП има по сметка около 400 хиляди лева. Заради намаляването на субсидията шефът на бюджетната комисия от ГЕРБ Менда Стоянова предлага партиите да ползват безвъзмездно офисите, които досега наемаха от общините или държавата. Между първо и второ четене на актуализацията на бюджета ДПС предлага да се създаде фонд за изграждане и безплатни детски градини, в който да идат спестените от субсидията пари. Движението предлага и нулева ставка на ДДС за книги и учебници, а БСП - 5% косвен данък върху основни хранителни продукти като хляб, месо и мляко, както и данъчни облекчения за млади семейства.", "date": "2019.06.19", "title": "Валери Симеонов предлага таванът за даренията от бизнеса за партиите да бъде 8 млн. лв. на година"}
{"url": "https://www.dnevnik.bg/detski_dnevnik/2019/06/19/3927416_zadachi_i_otgovori_na_izpita_po_matematika_sled_sedmi/", "text": "Днес се проведе вторият изпит за учениците, които завършват седми клас - този по математика. Министерството на образованието и науката публикува току-що задачите и отговорите към тях (вижте  тук  и в прикачения файл). Резултатите от изпитите трябва да излязат до 27 юни. Кандидатстването в гимназиите започва след това.", "date": "2019.06.19", "title": "Задачи и отговори на изпита по математика след седми клас"}
{"url": "https://www.dnevnik.bg/kultura/2019/06/19/3927197_mnogoobrazieto_ot_scenichni_janrove_e_vodeshto_vuv/", "text": "Четвъртото издание на фестивала \"Етюди и приятели\" започва днес и ще се проведе до 30 юни в \"ДНК - пространство за съвременен танц и пърформанс\" и галерия \"Етюд\". Събитието продължава поредицата танцови концерти на  Фондация \"Етюд\" , които имаха за цел представят разнообразието на жанровите и творчески подходи чрез кратки хореографии, съобщават организаторите. Фестивалът води началото си от 2016 г. и представя нови и утвърдени български артисти, които живеят както в България, така и в чужбина. В течение на времето многообразието продължава да е водещо за концепцията на \"Етюди и приятели\". Тази година фестивалът предлага силно международно участие, а след някои от представленията са планирани срещи с публиката. В програмата влизат прожекции на документалния филм за балерината Фео Мустакова, както и на селекцията от кратки експериментални танцови филми на Зорница Стоянова. На 29 юни в галерия \"Етюд\" ще бъде открита съвместна изложба на Ани Колиер, Лиляна Дворянова и Галина Борисова, която ще може да бъде видяна и след закриването на фестивала на 30 юни. \"Етюди и приятели\" ще започне днес с представлението \"НЕ-ВИДИМ\" на Зорница Стоянова в \"ДНК - пространство за съвременен танц и пърформанс\" от 19.30 часа. В него тя се превръща в бежанец, който иска да стане част от американската мечта. Така се хвърля поглед към разочарованието от западния свят въпреки фантастичното, красиво, но в крайна сметка измамно пътешествие до \"обещаната земя\". В 12-те фестивални дни се открояват и гостуването на хореографа и оперен тенор Джон Скот със спектакъла Heroes. В него той използва германски герои от операта - от \"Фиделио\" на Бетовен, през \"Валкюра\" и \"Зигфрид\" на Вагнер и \"Вълшебният стрелец\" на Вебер. В представлението Джон Скот работи със сътрудника на Джонатан Бъроуз - Матео Фарджон. В програмата на \"Етюди и приятели\" се отличават още шведската хореографка Гун Лунд и съвместната работа на американката Лорън Уорхол Колдуел и българката Ани Колиер Hello. I like you. Now, agree with me. Българското участие се допълва от Ива Свещарова и Вили Прагер с \"Произведени за щастие\", Деница Дикова с Voyager. А в \"Методът на г-жа Лидия (в разговор със самата себе си)\" Галина Борисова работи заедно с Лидия Стефанова, за да отведе публиката в един свят на изолацията и обмисляне на несбъдналите се събития в живота.  Пълната програма на фестивала  може да бъде намерена тук .", "date": "2019.06.19", "title": "Многообразието от сценични форми е водещо във фестивала \"Етюди и приятели\""}
{"url": "https://www.dnevnik.bg/sport/2019/06/19/3927439_luis_enrike_napusna_nacionalniia_otbor_na_ispaniia/", "text": "Националният селекционер на Испания  Луис Енрике  напусна поста след по-малко от година начело на тима. Специалистът, който пое \"Фурия роха\" след световното първенство в Русия през миналия юли, си тръгва поради лични причини. Новината съобщи испанският ежедневник \"Марка\", а малко по-късно ръководството на Испанската кралска футболна федерация (RFEF) потвърди. Президентът на организацията Луис Рубиалес свика пресконференция, на която беше представен новият треньор Роберт Морено. Досега той беше помощник на Луис Енрике. Това е поредна смяна в испанския национален тим за последната година.  Ден преди началото на световното  първенство в Русия Хулен Лопетеги беше уволнен, след като подписа договор с \"Реал\" (Мадрид). На мондиала испанците бяха водени от Фернандо Йеро, преди да бъде подписан договор за 2 години с Луис Енрике. В престоя си начело на \"Фурия роха\" бившият играч на \"Реал\" и \"Барселона\" водеше тима в 10 срещи. В тях Испания записа осем победи и две поражения при голова разлика 28:10. Загубите бяха от Англия и Хърватия в Лигата на нациите и двете дойдоха с един и същи резултат – 2:3. \"Ние уважихме решението на Луис Енрике, който ни каза, че не може да продължи да бъде треньор на отбора. Оставаме с най-добри чувства към него и вратите на RFEF винаги са отворени за него\", каза Рубиалес. Новият треньор Морено дълги години е дясната ръка на Енрике. Двамата работят заедно от времето им във втория отбор на \"Барселона\". След това Морено беше асистент на Луис Енрике в \"Рома\", \"Селта\" и \"Барселона\", преди да го последва и в националния тим. Младият специалист е считан за един от най-добрите видеоанализатори в Испания. Преди години той написа книга \"Моята рецепта за 4-4-2\". \"Да застанеш начело на Испания е голямо предизвикателство и отговорност. Ще дам най-доброто от себе си да работя за моята родина. Аз съм до Луис Енрике 9 години и той ми е повлиял не само като треньор, но и като човек. Благодаря му за всичко\", каза Морено. Той водеше Испания през март в мач срещу Малта, когато Енрике трябваше спешно да се прибере заради лични проблеми до Испания. Луис Енрике, който е на 49 години, постигна най-големите си успехи начело на \"Барселона\". През 2015 г. той изведе каталунците до требъл (Ла Лига, Купата на краля и Шампионската лига). В два поредни сезона спечели титлата и взе общо девет трофея за три години, като спечели 76% от мачовете си. Испания е начело в група F на европейските квалификации, като има пълен актив след четири мача. \"Фурия роха\" води пред Швеция и Румъния, които имат по 7 т.", "date": "2019.06.19", "title": "Луис Енрике напусна националния отбор на Испания след по-малко от година начело"}
{"url": "https://www.dnevnik.bg/bulgaria/2019/06/19/3927403_glavniiat_prokuror_napisa_do_ks_che_ne_e_neobhodim/", "text": "Не е необходим специален закон след отмяната от Конституционния съд на Закона за одържавяване на имотите на царете Фердинанд и Борис III и техните наследници от 1947 г., за да бъде решен въпросът за собствеността на имотите. Решението на КС възстановява правото на собственост във вида, който е бил факт преди одържавяването. Такова - накратко - становище до КС е изразил   за което пръв съобщи сайтът  news.lex.bg. Конституционния съд беше сезиран преди месец от състав та Върховния касационен съд, до който беше стигнало още едно дело за царските имоти, решено на първите две инстанции в полза на държавата - това за \"Царска Бистрица\". Върховният съдебен състав обаче този път спря делото и поиска от КС тълкуване какви са правните последици от отмяната на закони с еднократно действие и конкретно на решението на КС от 1998 г., с което бе отменен Законът за одържавяване на царското имущество от 1947 г. До този момент съдилищата, разглеждайки делата на държавата срещу реституцията на имотите на Симеон Сакскобургготски и сестра му Мария Луиза, се опираха на становището от 2012 г. на ВКС по делото за чифлика \"Кричим\", че решението на КС от 1998 няма реститутивен ефект, тъй като отменя закон с изчерпано еднократно действие и поради това последиците от решението трябва да се уредят със закон. И тъй като закон не е приет, реституцията е неправомерна. Преди месец КС - изненадващо според едни юристи и логично според други -  допусна искането  на съдебния състав за тълкуване. И конституира като заинтересовани страни Министерския съвет, Народното събрание, президента, Върховния касационен и Върховния административен съд и главния прокурор, от които поиска да изразят становища. Същевременно КС покани и 12 учени специалисти да дадат частно мнение, сред тях професорите Васил Мръчков, Димитър Радев, Емилия Друмева, Снежана Начева, Георги Близнашки, Даниел Вълчев, Янаки Стоилов. Досега от конституираните страни са изпратили становищата си Министерският съвет и главният прокурор. А от поканените за частно мнение изявени представители на правната наука са се отзовали до момента проф. Васил Мръчков и проф. Димитър Радев. Изразените позиции са различни. тоест правото на собственост се възстановява, както е съществувало преди одържавяването на царските имоти през 1947 г. Такова становище е изразило правителството. Позицията на МС поражда въпроса защо, щом смята за задължително законодателно уреждане, правителството, което има парламентарно мнозинство да приеме закон, какъвто намери за добре, не го е сторило досега, нито дава знак, че има такова намерение. В своето обширно и позоваващо се на много правни източници становище проф. Васил Мръчков прави извод  че обявяването на закон за противоконституционен от КС все още не означава, че законът е отменен, а означава само, че не се прилага занапред. Така е възникнал проблемът със законите с еднократно действие, какъвто е конкретният за одържавяването на имотите от 1947 г., който е произвел действието си тогава и вече не действа, оттук и въпросът какво означава обявяването му за протовоконституционен днес - дали означава възстановяване на предишното правно положение отпреди 1947 (в конкретния случай), или е задължително закон да уреди последиците. Ако приемем, че без последващ специален закон не настъпват последици от отмяната от КС на закон с еднократно действие, то тогава възниква въпросът за смисъла въобще от решенията на КС в тези случаи. Доколкото приемането на закон е функция на политическа воля, означава ли това, че решението на КС си остава само декларация или правила за добро поведение, ако такава воля не настъпи. Този е смисълът на позицията на проф. Димитър Радев. Той по принцип отхвърля като недопустимо съществуването на закони с еднократно действие.  Така зададен, въпросът означава, че законът от 1947 г. е порочен в самия си генезис , пише проф. Радев. Тепърва ще изпращат становищата си останалите конституирани страни и професори. Според информация на \"Дневник\" КС ще решава делото по същество след лятната ваканция. Остава валиден въпросът защо едва сега върховните съдии се сетиха или решиха да поискат тълкуване от КС на собственото му решение за отмяната на одържавяването, след като окончателно бяха решени три дела в полза на държавата - за имота в Кричим, хижата \"Саръгьол\" в Рила, къщата в Ситняково на Боровец. В неделя Симеон Сакскобургготски каза в интервю за предаването \"120 минути\" по Би Ти Ви, че държавата не е влязла във владение на имотите \"Саръгьол\" и \"Ситняково\" въпреки спечелените дела, и той се опасява, че съдбата им ще бъде като тази на царските конюшни. Туристи, които си минавали оттам, казаха още миналата година пред \"Дневник\", че хижата е разрушена от пожар, а къщата в Ситняково е полуразграбена и в начална разруха.", "date": "2019.06.19", "title": "Главният прокурор написа до КС, че не е необходим специален закон за царските имоти"}
{"url": "https://www.dnevnik.bg/politika/2019/06/19/3926953_parlamentut_shte_glasuva_po-drastichni_sankcii_za_shum/", "text": "Близо година след първото гласуване в пленарната зала Народното събрание ще обсъжда окончателно днес промени в Закона за защита от шума в околната среда, с които се увеличават санкциите за шум. Новите глоби бяха инициирани от  тогавашния вицепремиер Валери Симеонов след акции срещу шума в заведения по Черноморието . В приетите на първо гласуване текстове се предвиждат забрана за вдигането на шум в населени места от 23 до 8 часа и от 14 до 16 часа, драстични санкции за нарушителите, възможност за затваряне за седем дни или един месец на заведения, които вдигат шум извън регламентираните часове, ограничаване на митингите и протестите от 14 до 16 часа, както и ограничения за зареждане на търговски обекти. От доклада на второто гласуване на текстовете от водещата парламентарна комисия по здравеопазването, чийто председател е шефът на парламентарната група на ГЕРБ Даниела Дариткова, се разбира, че санкциите за вдигане на шум ще бъдат смекчени, но все пак ще се затегнат. Такава заявка дадоха и депутати от ГЕРБ при първото гласуване на законопроекта. В подкрепените от комисията текстове се предлага възможност при неизпълнение на разпореждания срещу вдигане на шум извън регламентирани часове да могат да се затварят обекти до три дни или за две седмици при повторно нарушение. Санкциите, които се налагат по закона, се очаква да се завишат, но не толкова драстично, колкото предвижда приетият на първо четене законопроект. В момента глобата за регламентиран шум е от 1000 до 3000 лева при първо нарушение и от 4000 до 10 000 лева при второ. Инициираният от Валери Симеонов законопроект предвижда санкции съответно до 10 000 и до 20 000 лева. В доклада на парламентарната комисия се предлага глобите за първо нарушение да станат от 3000 до 6000 лева, а за второ - от 5000 до 12 000 лева.", "date": "2019.06.19", "title": "Парламентът ще гласува по-драстични санкции за шум"}
{"url": "https://www.dnevnik.bg/analizi/2019/06/19/3927009_zashto_bsp_ne_vijda_svetlina_v_kraia_na_tunela/", "text": "На кого ни оставяте, другарко Нинова?!\" Въпросът - апел, прозвучал на конгреса на БСП в неделя, на който уж подалият оставка след евроизборите партиен лидер Корнелия Нинова си я \"оттегли\", разкрива истинската драма в Столетницата. Тя не е за политическата съдба на Нинова, чиято оставка ще стане отново актуална само след няколко месеца при очертаващата се загуба и на местните избори. Драмата на социалистите е, че парцелираната опозиция, обединена единствено от омразата и желанието си за реванш срещу Нинова, не може да излъчи харизматичен и компетентен кандидат. За да има сериозни шансове да детронира влязлата късно в редиците на партията бивша приватизаторка, той трябва да може да гледа отвъд отстраняването на Борисов и ГЕРБ от властта. Конкурентът на партийния лидер трябва да стане лице на преродената социалдемокрация и С други думи – проблемът е не замяната на Нинова с \"наш\" човек, а каква партия иска да бъде БСП и с какви хора в редиците си иска да осъществи промяната, която рекламира че носи. На конгреса Нинова предпочете да \"поеме имиджови щети върху себе си\", но да \"предпази партията от хаос, битки за овладяването й, с нечисти цели, загуба на подкрепа и срив в доверието\". И матира вътрешнопартийната опозиция. Силно беше посланието й към гравитиращия около партията капитал: \"На тези бизнесмени, които отвън се бъркат в партийните ни работи, искам да кажа оттук: \"Наиграхте се. Затворете си портфейлите. БСП не се продава. БСП не е стока. БСП е кауза.\" Тези патетични думи сигурно са били приети възторжено сред обеднелите и маргинализирани избиратели социалисти. Как обаче Нинова ще гради доверие и мостове към широката периферия и малкия и средния бизнес, каквито заявки дава от три години насам, с хора като Кирил Добрев зад гърба си и Румен Овчаров край себе си - само тя си знае. В това отношение обаче опозицията й изглежда още по-зле, най-вече в очите на твърдия електорат на партията. Бизнес \"отборът\" около Георги Гергов, в който влизат хора като бившия сив кардинал Димитър Дъбов и др., е крайно непопулярен сред членската маса на БСП. Гергов например, където отново се задава изборна катастрофа за социалистите. Неслучайно критиците му продължават да сочат контролирания от него Пловдивски панаир и сделката за т.нар. дупка в центъра на Варна като нагледни примери за бизнес сътрудничество между държавата в лицето на ГЕРБ и БСП. Въпреки политическата конфронтация помежду им. Впрочем Нинова продължава да избягва да коментира двете парещи бизнес теми. Вътрешнопартийната опозиция се дискредитира и с противопоставянето си на прекия избор на партиен лидер. Въпреки че той беше и продължава да бъде калкулиран за преизбиране на Нинова, с настояването следващият председател на партията да се избира постарому, от конгреса, критиците на Нинова заемат ретроградна позиция. Неслучайно в речта си на конгреса партийният лидер подчерта, че пряко се избират лидерите на социалдемократически партии в Португалия, Велкобритания, Франция и др. Във Великобритания в прекия вот могат да се включат не само партийни членове, но и привърженици. С такъв бизнес и идеен багаж върешнопартийната опозиция, в която личат и стойностни имена като Атанас Мерджанов, Антон Кутев и др., е компрометирана в зародищ. На тясна подкрепа в партията, но не и на емоционална вълна, в тяхна полза могат да разчитат за вбъдеще \"претенденти\" като Валери Жаблянов и Красимир Янков. А фигурата на лидера на ПЕС Сергей Станишев, който е брандиран като \"най-европейското лице\" на БСП, ще продължава да избледнява. Над него и без това тежат прегрешения като въвеждане на неолибералния плосък данък, който задълбочава социалното неравенство, и 11 загуби от ГЕРБ. Най-големият проблем във вътрешнопартиен план обаче е, че няма ясно обособено и чуваемо ляво крило, което да бъде истински коректив на партийното ръководство. В БСП има отделни фигури, особено сред по-младите, които биха могли да изпълняват тази роля. Но ще отидат ли те отвъд вътрешнопартийната критика? На този въпрос все още не се наемам да давам отговори, макар че идейната безпътица води БСП все по-навътре в тунела без светлина. Миналата година Ана Пиринска например направи съкрушителен анализ на прехвалената от Нинова и обкръжението й \"Визия за България\" в статия за списание \"Ново време\". Но той остана нечут сред по-широкия кръг от симпатизанти на БСП. Основно послание в него е, че, \"битката срещу разрушителния неолиберализъм няма да бъде спечелена с войнстващ национализъм, а с радикална прогресивна социалистическа алтернатива\". Тя изброи колко пъти се повтарят клучови думи в документа: \"солидарност\" - два пъти, \"прогрес\" – нито веднъж, \"работници\" - два пъти, \"експлоатация\" – нито веднъж, \"неравенство\" – 4 пъти, \"класа\" – веднъж, \"олигархия\" - нито веднъж, \"капитализъм\" - нито веднъж, \"държава\" – над 30 пъти, \"икономика\" - над 25 пъти, \"бизнес\" - над 15 пъти, \"инвестиции\" с разновидностите на думата - над 20 пъти. \"Наред с някои добри идеи и инициативи, \"Визията\" нескрито фаворизира ролята на държавата. И тук въпросът е не дали, а каква държава? В каква рамка ще облечем онези така необходими социални политики, регулации, правила, защита на колективни интереси и т.н.? Социална и правова държава, полицейска държава или може би Очевидно партията, в чието ръководство няма работници и хора на труда, която продължава да се срамува да говори за капитализъм и класова борба в условията на глобализация, не си е написала домашното докрай. Неслучайно уж \"заплюти\" от социалистите теми като прогресивното подоходно облагане и необходимостта от стриктно законодателство срещу \"модерното робство\" в много сектори на производството и услугите и др. се изговарят с крайно неудобство от водещи представители на партията. Или дори се премълчават. Освен това, въпреки \"всенародното\" обсъждане на \"Визията\", което всъщност си беше кръжочна дейност на функционери и активисти на БСП, до началото на кампанията за евроизборите, в която заложиха на антикорупционната реторика, Нинова и обкръжението й сърфираха на съвсем друга вълна. С консервативен плам в очите, с дяснопопулистки обосновки и окрилени от техния нов идол – унгарския автократ Виктор Орбан, те громяха Истанбулската конвенция, джендъра и Плана на ООН за миграцията и популяризираха \"традиционните семейни ценности\". Тази идеологическа линия продължи и с остра критика на Стратегията за детето, която междувременно, след гласовита съпротива на всички консервативни среди в България, беше оттеглена от правителството. От партийната програма, в която като пътеводна звезда продължава да грее демократичният социализъм, непредубеденият читател може да остане с впечатление , че чете документи на социалдемократическа партия. Наследството на Станишев пък тежи с направения тогава завой към неоиберализма и ограничаване на трудовите права, омекотяван със социална реторика, а Нинова води бащината дружина към консерватизма, националпопулизма и \"консервативното ляво\". При тази идейна какафония е ясно защо БСП не може да спечели за своите планове нови групи от електората. Нито в центъра, накъдето тегли Нинова, нито от прекариата – онази широка, но аморфна маса от трудово и социално незащитени хора, включително прохождащи на трудовия пазар младежи. Имено липсата на каквито и да е бродове към младите е стратегическият проблем на БСП, който виси с огромна сила с продължаващото застаряване на елетората й. Специфично негово отражение е липсата на каквато и да е работеща концепция и челен опит за работа на партията в социалните мрежи, където са активни и \"живеят\" потенциалните нови гласоподаватели на социалистите. Вместо това ръководството им продължава да държи на тромавата, насочена към твърдия електорат партийна БСТВ. На евроизборите БСП успя да затвърди твърдия си електорат, не мотивира широката си периферия и Въпреки понесените загуби формацията на Бойко Борисов запазва позицията си на партия на \"средния\" българин. Профилът на гласувалите според екзит пола на \"Галъп\" сочи, че Столетницата е трета политическа сила сред младите (18–30 г.), след ГЕРБ и ДПС. В почти всички възрастови групи доминира ГЕРБ. БСП е първа само сред най-възрастните – с вот от 41% сред пенсионерите и 39% сред тези на и над 60-годишна възраст. Така БСП изостава фатално зад \"младия\" вот на партии и коалиции като ДПС, \"Демократична България\" и ВМРО. А без разтваряне на електоралното ветрило и мобилизация на нови прослойки, които да гласуват за нея, и най-добрите намерения на БСП ще си останат само в скучно написаните и неразбрани партийни документи.", "date": "2019.06.19", "title": "Защо БСП не вижда светлина в края на тунела"}
{"url": "https://www.dnevnik.bg/sport/2019/06/19/3927058_grigor_dimitrov_shte_napravi_nov_opit_da_zapochne/", "text": "При добро време и липса на дъжд Гргигор Димитров ще започне участието си на турнира от сериите АТП 500 в \"Куинс\". Българският тенисист трябваше да се изправи срещу Феликс Оже-Алиасим в сблъсък от първия кръг във вторник, но  валежи отложиха  всички срещи за сряда. Двубоят между Димитров и 18-годишния канадски тийнейджър е отново е последен в програмата на централния корт. Състезателният ден започва с Хуан Мартин дел Потро срещу Денис Шаповалов в 14 часа българско време. След това са мачовете Стан Вавринка - Даниел Еванс и Стефанос Циципас – Кайл Едмънд. Срещата Димитров – Оже-Алиасим трябва да започне около или след 19 часа. Турнирът в \"Куинс\" е излъчван по \"Макс спорт 1\". Прогнозата за времето в Лондон е по-благоприятна за сряда, с шансове за превалявания около 13 и 17 часа местно време, при това само около 40%. Дотук  Димитров  никога не е играл срещу Алисим. Канадецът направи пробив през миналата година, когато влезе и в основната схема на US Open. Съперникът на Димитров вече натрупа инерция на трева, като стигна до финала на турнира в Щутгарт. Там Оже-Алиасим загуби от Матео Беретини 4:6, 6:7 (11).", "date": "2019.06.19", "title": "Григор Димитров ще направи нов опит да започне участие на турнира в \"Куинс\""}
{"url": "https://www.dnevnik.bg/detski_dnevnik/2019/06/19/3925487_deteto_ima_pravo_na_greshki_riskove_i_roditel_koito_ne/", "text": "Родителските страхове са нормални и разбираеми, но трябва да са в приемливи рамки. Кога те излизат извън границите на нормалното, дали става дума за тревожност или за свръхконтрол - по тези въпроси \"Детски Дневник\" разговаря с психолозите и психотерапевти Мариела Михайлова-Стефанова и Людмил Стефанов. Двамата заедно създават психологическия център \"Аз и Ние\", а в ежедневната си частна практика работят с деца и семейства, водят обучителни семинари с учители и родители.  Страховете са свързани най-често с живота, здравето и безопасността, както и с тревогата дали детето ще се справи само в някаква нова и предизвикателна ситуация. Днешните родители са все по-малко склонни да оставят децата си сами навън. Това се отнася повече за живеещите в по-големите населени места, където хората не се познават, защото се поражда усещането, че няма на кого да се разчита. Преди време 6-7-годишните деца бяха пускани спокойно да се забавляват сред природата. Сега за повечето родители това изглежда немислимо. При наскоро направени изследвания на общественото мнение във Великобритания се оказва, че 43% от хората смятат, че децата може да излизат сами от къщи едва след 14-годишна възраст, а за 30% тази допустима възраст е дори 16 години. Разбира се, контекстът, в който живеем днес, е много различен . На първо място, страхът на родителя за детето е нещо съвсем естествено. Той е неразделна част от ролята му, но е важно да си даде сметка дали е здравословен или не. От съществено значение е да му имат доверие, че то може да се справи само или да потърси помощ от други възрастни. Понякога страховете са несъразмерно силни спрямо реалните заплахи към детето. Когато бебето е малко, тревожният родител проверява дали то диша през нощта, обръща голямо внимание на стерилността и качеството на храната, дори не позволява никой да се доближава до него. След това се появява страхът да пусне детето си на детска градина, а той става враждебен и разпитва детето си в детайли дали всичко е наред по начин, който го напряга. Когато тръгне на училище, родителят се притеснява как то ще се справя, какви ще са приятелите му, дали няма да бъде тормозено от съучениците или учителите си. В юношеството тревогите са свързани с избора на партньор и злоупотребата с алкохол и наркотици. Разбира се, всичко изброено се прави под формата на грижа и прилича на проява на родителска любов и може да се определи с популярната метафора \"задушаваща прегръдка\". Така той може да блокира развитието и израстването на детето си, да постави преграда пред неговата автономност и да го направи зависимо. Свръхобгрижените и зависими деца стават все повече напоследък.  Неестествено силните страхове на родителите, за които говорим тук, се коренят в собственото им детство. Както и от информацията за света, в който живеем.  Най-често родителите проявяват страховете си, като ограничават децата си за неща, за които психически детето вече е готово. Например всички деца от класа ходят сами до училище, а него го води възрастен. Причините за тази прекалена предпазливост най-често не се разбират от родителите, защото коренът ѝ е в тяхното собствено детство. Ето пример от практиката: една майка твърде много се тревожи от това как се чувства детето ѝ в детската градина. Това напрежение се предава и на самото дете, и на учителките. Детето плаче почти винаги, когато го водят на градина, а учителките виждат недоверието на майката и негодуват срещу нея, което рефлектира и върху детето. В консултацията с майката се оказа, че самата тя е преживяла земетресение в детската градина по време на следобедния сън, когато е била на 3 години. Учителките и децата са реагирали панически. Такива страхове са дълбоко изтласкани и трудно могат да бъдат осъзнати без професионална помощ. Те представляват истинския несъзнаван мотив за страховете на майката от това какво ли се случва с детето, когато отиде на детска градина. Определено негативно. Тези последици от свръхтревожност на родителите се преживяват не само в периода на детството, но и в този на младия възрастен, който вече е самостоятелен. Представете си например, че майката се обажда всеки ден по телефона и казва: \"Как си? Искам само да разбера дали си добре. Непрекъснато се тревожа за теб.\" Дали детето или младият възрастен ще се почувства по-добре от това или по-зле? Отговорът е очевиден. Твърде тревожните родители не позволяват на детето да прави самостоятелни стъпки и да се развива. За да се чувства то в добро състояние, е необходимо да има право на грешки, да поема рискове, да преживява негативните реакции на околните. То има нужда от родител, който го подкрепя, утешава и стои на негова страна, а не от такъв, който иска да го предпази от всички неравности по житейския му път. Първата стъпка е родителят да осъзнае, че неговата тревожност е твърде висока на фона на загрижеността на останалите родители и че тя не го прави по-добър родител. Разбира се, когато тя е твърде висока и родителите не могат да се справят сами, е добре да потърсят консултация със специалист, за да се открият корените на собственото му недоверие към света и хората.", "date": "2019.06.19", "title": "Детето има право на грешки, рискове... и родител, който не го пази от всички неравности"}
{"url": "https://www.dnevnik.bg/sport/2019/06/19/3927075_sled_12-chasov_razpit_platini_obiavi_che_e_nevinen_po/", "text": "Бившият президент на УЕФА Мишел Платини, който беше  задържан от френските власти във вторник , беше разпитван почти 12 часа. Трикратният носител на \"Златната топка\" беше освободен след полунощ от сградата на Службата за борба с корупцията, която се намира в парижкото предградие Нантер. В компанията на своя адвокат Платини обяви, че е невинен и е дал показания за различни турнири. \"Наистина беше дълго и отне много време, но мисля че е нормално, имайки предвид броя на въпросите. Питаха ме за различни турнири, включително Евро 2016, световното в Русия и това, което предстои в Катар\", каза Платини пред репортери. Той добави, че е освободен, без да му бъдат повдигнати обвинения, и \"се е вдигнало много шум за нищо\". Платини беше задържан във вторник по подозрения в корупция около избора на Катар за домакин на световното първенство през 2022 г. Според изданието Mediapart бившият шеф на кабинета на президента Никола Саркози Клод Гуон също е бил разпитан. 63-годишният французин беше начело на УЕФА между 2007 и 2015 г., а след оттеглянето на Сеп Блатер от ръководството на ФИФА имаше желание да се кандидатира за президент на световната централа. През 2015 г. Платини и бившият президент на ФИФА Сеп Блатер  бяха изхвърлени от футбола  за срок от 8 години. Двамата бяха признати за виновни в конфликт на интереси, невярно счетоводство и отказ за сътрудничество на разследващите. В крайна сметка санкцията на Платини беше намалена наполовина от Етичната комисия към ФИФА и изтича през октомври.", "date": "2019.06.19", "title": "След 12-часов разпит Платини обяви, че е невинен по съмненията за корупция"}
{"url": "https://www.dnevnik.bg/sport/2019/06/19/3927078_braziliia_se_spuna_vuv_venecuela_sled_tri_otmeneni/", "text": "Домакинът на Копа Америка Бразилия завърши наравно 0:0 с Венецуела във втория си мач от турнира. Фаворитът се спъна в срещата в Салвадор пред 42 хиляди свои запалянковци, като двубоят беше белязан от спорни положения. Три попадения на Бразилия не бяха зачетени след намеса на технологията за видеоповторения (VAR). В рамите на 90 минути Бразилия отправи 19 изстрела, но от тях само един беше точен в очертанията на вратата на Уилкер Фаринес. Големи пропуски направиха Роберто Фирмино, Давид Нерес и Ричарлисон. Първият отменен гол на Бразилия беше в 39-ата минута, когато Фирмино прати топката в мрежата. След намесата на VAR беше преценено, че нападателят на домакините извършва нарушение. След почивката Бразилия поиска и дузпа, но съдията Хулио Баскунян прецени, че фаул няма. Точно час след началото на срещата и втори гол беше отменен. Габриел Жезуш вкара, засичайки центриране, но беше в положение на засада. Само три минути преди края на двубоя дойде и най-дискусионният момент. Филипе Коутиньо реализира, но след дълъг преглед с VAR реферът видя игра с ръка на Фирмино. След първите два кръга в групата Бразилия и Перу са начело с по 4 точки. Венецуела има 2, а Боливия е без точков актив. В последния си мач след три дни Бразилия среща Перу.", "date": "2019.06.19", "title": "Бразилия се спъна във Венецуела след три отменени гола (видео)"}
{"url": "https://www.dnevnik.bg/zdrave/2019/06/19/3927080_eksperti_preduprejdavat_za_povishen_risk_ot/", "text": "Многото случаи на заболели от западнонилска треска в Гърция и Румъния създават и риск за България, казват от Националния център по заразни и паразитни болести (НЦЗПБ), цитирани от БНТ. Болестта се пренася от комарите, но според зам.-директора на института проф. Ива Христова в България първите случаи ще са през юли и август. Тя подчерта, че докато за разпространение на западнонилската треска е още рано, то вече е изпуснат моментът за обработка на водоемите, за да не се завъждат в тях комари. Проф. Христова каза, че едва 10% от ухапаните от заразени комари се разболяват, като от тях единични са случаите на усложнения. При нормално протичане на западнонилската треска симптомите са близки до тези на класическа настинка и грип - общо неразположение, леко повишена температура, болки в ставите. За миналата година са регистрирани едва 15 усложнения след болестта, като всички те са били на възраст над 60 години. Пред Би Ти Ви директорът на НЦЗПБ проф. Тодор Кантардживе уточни, че от тях един е починал. В същото време миналата година смъртните случаи от болестта в Гърция са 40, в Сърбия – 45, а в Румъния – 35. Регионите с голяма циркулация на вируса в България са по Дунав - най-вече Русе и Силистра, рискови са и райони на Варна и София област. Тъй като заболяването е сравнително ново, българинът няма имунитет срещу западнонилска треска. Затова и най-важното е хората да взимат лични предпазни мерки срещу комарите.", "date": "2019.06.19", "title": "Eксперти предупреждават за повишен риск от западнонилска треска"}
{"url": "https://www.dnevnik.bg/sviat/2019/06/19/3927079_s_obeshtanie_da_zapazi_amerika_velika_trump_zapochna/", "text": "Президентът на САЩ Доналд Тръмп официално откри вчера кампанията си за втори мандат на президентските избори през 2020 г., обещавайки да запази Америка велика, съобщиха световните агенции. \"Официално откривам кампанията си за втори мандат\", заяви републиканецът пред близо 20 хил. свои привърженици, събрали се в  спортна зала в Орландо , щата Флорида. \"Ако искате да приключите с тази корумпирана система веднъж завинаги, елате на 3 ноември и гласувайте, гласувайте, гласувайте.\" Напомняйки за победата си на президентските избори през 2016 г., Тръмп заяви: \"Един път го направихме и сега ще го повторим. И този път ще доведем нещата до край.\" \"Ние ще продължим да правим Америка отново велика и после наистина ще запазим Америка велика\", увери Тръмп. \"Още четири години! Още четири години!\", подемаха често събралите се в залата, които освиркваха всяко споменаване на \"фалшивите новини\", Хилъри Клинтън, Барака Обама или разследването на специални прокурор Робърт Мюлър за руска намеса в президентските избори от 2016 г., отбелязва \"Франс прес\". Още в началото на речта си президентът похвали доброто състояние на американската икономика. \"Нашата страна напредва, процъфтява, сега е в пълен растеж, лети към нови невероятни върхове\", каза Тръмп. \"Целият свят завижда на нашата икономика, която е може би най-добрата икономика в историята на страната ни\", добави той под бурните овации на привърженици си в зала \"Амуей център\". В речта си Тръмп обрисува тревожна картина на това как ще изглежда животът, ако той загуби изборите догодина, отбелязва \"Асошиейтед прес\". Той обвини критиците си в \"неамериканско поведение\" и уверявайки тълпата, че демократите \"искат да ви унищожат, искат да унищожат нашата страната такава, каквато я познаваме\". По думите на Тръмп демократите радикално ще променят Съединените щати и ще се опитат да легализират мигрантите, влизащи през южната граница, за да могат те да гласуват и да засилят политическата база на Демократическата партия, предаде \"Ройтерс\". Президентът се оплака, че е бил \"изложен на атаки още от първите дни\" на управлението си от \"медии, съобщаващи фалшиви новини\" и \"незаконен лов на вещици\". Тръмп отбеляза, че е укрепил въоръжените сили, наложил е санкции на Русия и е дал алтернативни източници за доставка на енергоносители на цяла Европа, което е създало много сериозна конкуренция за Русия. \"Никой не е проявявал по-голяма твърдост спрямо Русия от Доналд Тръмп\", добави президентът, цитиран от ТАСС. Той повтори известните си позиции за Иран и Израел, защитавайки решението си да премести американското посолство в Ерусалим, съобщи \"Франс прес\". \"Ние подновихме приятелските си връзки с нашия скъп съюзник, Държавата Израел\", заяви Тръмп под аплодисментите на събралите се. За Иран американският президент отново осъди \"катастрофалното\" споразумение за ядрената програма на Техеран, от което той изтегли САЩ през 2018 г., и увери, че е наложил \"най-тежките санкции, прилагани някога срещу първата държава - кръстник на тероризма в света\". Тръмп обеща, че по време на мандата му САЩ ще се справят с рака и СПИН и ще подготвят пътя за изпращане на американци на Марс. На митинга говори и съпругата на президента, Мелания Тръмп, предаде \"Франс прес\". \"Аз се гордея с всичко, което моят съпруг... направи от името на американския народ за толкова кратко време\", заяви тя. /БТА", "date": "2019.06.19", "title": "С обещание да запази Америка велика Тръмп започна кампанията си за втори мандат"}
{"url": "https://www.dnevnik.bg/sviat/2019/06/19/3927083_tunis_prie_promeni_koito_moje_da_izkljuchat_vodesht/", "text": "Парламентът на Тунис одобри вчера спорни изменения в изборния кодекс, които биха могли да изключат някои кандидати за президентските и парламентарните избори, планирани за края на годината, включително водещия кандидат за президент Набил Каруи, предаде \"Франс прес\". Събранието на народните представители гласува различни поправки, които поставят нови условия пред кандидатите, като например да не са раздавали пряка помощ на граждани и да не са се ползвали от политическа реклама. Промените бяха одобрени със 128 гласа срещу 30 \"против\" и 14 \"въздържали се\". Новият текст може да възпрепятства кандидатурата на медийния магнат Набил Каруи и на мецената Олфа Терас Рамбург. Член от този изборен закон изключва от президентските избори всеки, който през годината преди изборите е раздавал \"някакви помощи или облаги на граждани, било то в пари или в натура\". В изборите няма право да участва също кандидат, \"приел пряко или непряко финансиране, в брой или в натура, от чуждестранен източник, или помощи, подаръци или дарения от държавни или частни юридически лица, с изключение на финансирането от държавния бюджет\". Според промените човек, който е правил или е ползвал политическа реклама, не може да се яви на президентските избори. Поправките бяха предложени от правителството, след като медийният магнат Набил Каруи обяви кандидатурата си. Каруи е известен с благотворителните си акции, които създадената от него телевизия \"Несма\" показва ежедневно. Макар че допитванията трябва да се приемат предпазливо, доста от тях показват, че най-много от участниците смятат да гласуват за Каруи. Промените в закона засягат и Олфа Терас Рамбург, която стана известна с културното и спортното си меценатство чрез фондация \"Рамбург\" и своето движение \"Аиш Тунси\" със значителната помощ на рекламни кампании. Друга поправка забранява участието в президентски и парламентарни избори на кандидати със съдебно минало. \"Тези промени бяха направени специално за отстраняването на политически противници\", каза за АФП независимият депутат Ясин Аяри, осъден за критики срещу висши военни. /БТА", "date": "2019.06.19", "title": "Тунис прие промени, които може да изключат водещ кандидат за президент от изборите"}
{"url": "https://www.dnevnik.bg/intervju/2019/06/19/3927019_nikolai_nedelchev_kolekcioner_i_v_bulgariia_ima_ciala/", "text": "\"Дневник\" разговаря със собственика на колекцията, представена в изложбата, рекламиста Николай Неделчев.  - Преди малко повече от година ми се обади реставратор, когото ползвах за реставрирането на по-голямата част от голямоформатните неща в масло от тази колекция (на произведения от българския модернизъм -  ) доц. Стефан Белишки. Той ми каза, че има познат, който има работи, които могат да ме заинтересуват. Предложи да ми даде контакт и след като му отговорих положително, ми изпрати телефона на Александър Александров, който има антиквариат в центъра. Отидох в антиквариата, където той ми показа неща, които не бяха в стила, който търсех. Дадох му указания какво търся, като ключовата дума беше Гео Милев. След седмица се видяхме отново и той ми показа папка с над 35 неща. Сред авторите бяха Гео Милев, Сирак Скитник, Мирчо Качулев и Харалампи Тачев. Избрах 18 неща. Това, което ми направи впечатление, беше, че тези работи освен на външен вид и на особености в стила, които наподобяваха на тези автори, имаха печати от две издателства. Едното беше \"Везни\", за което се знае, че е на Гео Милев. Другото беше издателство \"Хемус\". Тоест моментът, че някой ги е намерил случайно и така са попаднали в галерията отпада. Това е направено с цел измама. - Повечето бяха разположени отзад, а на една работа печатът беше отпред. Следващият въпрос, който вероятно искате да ми зададете, е защо не ги проверихте. Къде да ги проверя? Изобщо къде в България може да се провери автентичност на изкуство и как? Оказа се, че в България има една частна лаборатория, която може да извършва такава дейност, но тя се използва по желание на нейния собственик основно за анализи на антични предмети, а не за картини. - И как ги оценяват? Като ги гледат. Като навлязох в темата с фалшификатите, в първите два дни бях страхотно омерзен. Започнах да разсъждавам по темата за цялата тази престъпна екосистема, която функционира от толкова много време. Трябва да си дадем сметка за това какви са брънките в тази верига. На първо място са хората, които създават тези фалшификати - художници, говори се дори за ученици. Тези хора не биха могли да рисуват без методическо наставление на специалисти - изкуствоведи или хора с голяма култура в областта на изкуството. Втората брънка са търговците. Третата, която е много важна, са колекционерите. Но както се оказва, тя е много мълчалива. В България колекционирането е доста потайна дейност. При мен проблемът с фалшификатите излезе, защото с изложбата направих публичен акт. Широко разгласих изложбата. В лошата новина има и една добра - стана скандал и някой чу, че в България се случват такива неща. Ето, в една изложба има фалшификати, създадени с цел измама. А последната брънка от веригата са хората, които дават сертификати. Защото това също е бизнес и има хора, които живеят от това. Чувал съм, че за една средна заплата могат да издадат сертификат за всяко нещо. - Да. Искам само да напомня, че тук има съмнения за 3 или 4 неща, а ние сме свалили всичките 16, защото има такива съмнения и смятам, че не е редно да подвеждаме хората. Освен това те трябва да бъдат запазени като веществени доказателства в разследването. Вече сме внесли жалбата в прокуратурата. Предстои да внесем такава и при началника на сектор \"Културно-исторически ценности\" в Главна дирекция \"Национална полиция\" - главен инспектор Ангел Папалезов. - Аз съм колекционер на съвременно изкуство, на живи български автори. За жалост, един от малкото. Когато започнах да колекционирам преди повече от 10 години, в рамките на 2-3 години се занимавах с т.нар. стари майстори. Една от причините, поради които спрях, беше, че се сблъсках с фалшификати, подкрепени със сертификати, които твърдяха, че произведенията са оригинални. Но основната причина беше, че със съвременното изкуство подкрепяш живи хора, а не наследниците на един гений или търговците му. Тази изложба е по-скоро изключение на фона на моите интереси. На мен ми стана любопитен един период, за който се знае малко и авторите са познати на една шепа хора, които обаче твърдят, че авторите са много познати. Но кой е чувал за Анна-Люля Симидова-Праун или за Иван Абрашев? И така попаднах на този феномен, наречен пазар на фалшификати. - Не, в тази ситуация следващата стъпка е да се сформира екип от професионалисти, примерно от реставратори. Хора, които да направят анализ. И за тези работи, които са автентични, да се издаде официален документ. Тоест да се направи нещо, което да остави памет. - Той ме свърза, но не ми го е препоръчвал. Просто е чул, че антикварят се хвали, че има такива неща. Той дори не ги беше виждал. Видя ги, когато дойде на изложбата, но не знам дали въобще ги е разпознал. - Виждали са ги няколко човека. Ирина Генова, която е част от проекта и написа текстовете. Мария Василева, Борис Данаилов. Мисля, че дори Бистра Йосифова, когато е идвала в ателието ми. - Не. Това са рисунки. При по-изискани и изкусни неща може да се видят рисунък, полагане на мазки... Но тук аз не ги видях. Признавам. Ако има някаква грешка или нещо, за което се обвинявам, това са тези софтуери, с които се сравняват различни картини. Казах си: \"Как е възможно да не знам за тях?\" Това е моята грешка. Аз и галерията се извинихме за това, че сме подвели хората и сме изложили неща от такъв тип. - Не беше дебат, а разговор. И той не беше заради качеството им, а заради количеството на работите, които включихме в изложбата. Нещата ставаха прекалено много, така че можехме спокойно да не ги излагаме. - Не му знам името, но мога да кажа къде се намира. На ул. \"Цар Асен\" 11. (\"Дневник\" посети антиквариата във вторник следобяд, но антикварят отказа да коментира, докато тече разследване.) - Те нямат нищо. Купени са така, както си говорим. Кой ще ти даде произход в антиквариат? Ако чуете версията на антикваря, ще се разплачете. Някакъв клошар му донесъл папката, после негови колеги се намесили... Това не ме интересува. Прокуратурата трябва да стигне до истината за този човек. За мен е важно да разбера откъде и как са дошли тези неща? Какъв е пътят им и кой ги създава? - За да се създадат по произведения такива неща, които ги има в интернет - това е най-лесният начин да бъде доказано, че те са фалшиви и да бъде създаден скандал. - Разбира се, че е рисковано. Но много шедьоври са открити точно в антиквариати. И са закупени за жълти стотинки. Това, на което разчитат измамниците, е страстта на колекционера. До този момент няма никакви такива рисунки. Изведнъж ги виждаш и си казваш, че това си заслужава. - Не съм мислил за това. Може би съм проявил лекомислие. - Какво могат да направят те? Това е създадено по доста добър начин, за да бъдеш измамен. Защото имаш подпис. Имаш и печат. И то на две издателства, които са ключови в тези кръгове. Затова става дума за чиста проба измама. - Не, защото за тези автори още няма пазар. С изключение на Сирак Скитник може би. И до някаква степен на Дечко Узунов и Иван Ненов. Но много от тези автори са непознати. Колко струва Крум Кюлявков, да кажем? Или работа на Иван Абрашев? Това не е пазарът на Златю Бояджиев. И на Владимир Димитров-Майстора. Или на Георги Божилов-Слона. Който и колекционер да питате колко струва една работа на Слона, той ще ви каже. - Първо, защото, както вече казах, в България няма техническите средства. Второ, този процес отнема години. Обикновено това се прави за картини с много по-голяма стойност, защото е скъп процес. В България няма как да се направи спектрограма. Най-близко е в Сърбия и Хърватия. Затова не сме го правили досега. А при сертифицирането просто някой застава пред картината и на базата на стила, използваните графични елементи, композицията определя дали едно произведение е автентично. Той може да си измисли, че е така. И слага един подпис. - Някои от хората, които правят сертификати, са част от този процес. - Абсурд. Аз не съм част от Съюза на колекционерите в България. Несистемен играч съм и колекционирам съвременно изкуство. Нещо, което за съжаление е маргинално. Кръгът от колекционери, с който общувам, е много тесен. Светлин Русев беше един от хората, с които се виждахме от време на време. Има още двама-трима, с които си обменяме идеи. - Разбира се, че са попадали. Но се говори под сурдинка. Говори се за едни търговци. За едни хора, които издават сертификати. Говорят се много неща. И какво от това? Но шумът, който сега се създаде, може би е доброто в тази ситуация, която изглежда лошо. За да се заговори за този проблем. - Какви сигнали? Аз не колекционирам от 5-6 години. - Аз просто съм виждал такива неща. И си казах: \"Край.\" Два-три пъти като се сблъскаш с такива ментета и ти разказват някакви истории. Казваш си: \"Защо да участвам в тази работа?\" И от 5-6 години не съм купувал една работа. И не искам да купувам неща на стари майстори. Пращат ми от време на време фалшификати на Георги Божилов-Слона. И понеже познавам дъщеря му, й ги пращам. Правят се все по-добре. И Кольо Карамфилов, на когото съм бил приятел и съм бил до него до смъртта му, сега го фалшифицират. Отвратително. - Не. Докато не се опариш, както аз... Но в момента започвам този разговор. Това се случи на мен. Хайде да говорим открито.", "date": "2019.06.19", "title": "Николай Неделчев, колекционер: Зад фалшификатите в изкуството в България има престъпна екосистема"}
{"url": "https://www.dnevnik.bg/na_put/2019/06/19/3925385_fotogaleriia_koi_sa_nai-gostopriemnite_gradove_za/", "text": "Със затоплянето на времето все повече хора изкарват колелото. Мнозина го използват и като транспортно средство за лятната си ваканция. Не навсякъде в света обаче колоездачите са приети еднакво добре. Холандската компания за преместване scanmovers.com направи рейтинг на стоте града в света, където удобствата за велосипедистите са най-много. На първо място постави столицата на собствената си държава - Амстердам, която е безспорният лидер в многобройни велосипедни класации.", "date": "2019.06.19", "title": "Фотогалерия: Кои са най-гостоприемните градове за велосипедистите"}
{"url": "https://www.dnevnik.bg/sport/2019/06/19/3927089_krasen_kralev_v_bulgarskiia_futbol_ima_neshto_sburkano/", "text": "Българският футбол не се намира в добро състояние по вина на всички участници в него. Това каза министърът на спорта Красен Кралев, който коментира  слабото представяне на националния отбор  в квалификациите за Евро 2020. В предаването \"Тази сутрин\" по Би Ти Ви, Кралев обясни, че най-популярният спорт страда от липса на методология. \"Проблемът е в работата в клубовете. Бил съм президент на \"Черно море\" и знам как се работи. Въпреки това имаме талантливо поколение, което чакаме да се развие. Показателно е обаче, че имаме само един играч в топ първенство на Европа (Кирил Десподов), който трудно успява да пробие в посредствен отбор като \"Каляри\". Това показва, че в България нещо сме сбъркали\", каза министърът на спорта. Според Кралев всеки има вина, включително и БФС, но основната такава е в клубовете, които готвят играчите. Той говори и за дефицит на качествени треньори, методология и дългосрочна стратегия в развиването на кадри. Кралев отказа да коментира работата на Борислав Михайлов, но открои \"положителните промени във формата на първенството\". По повод случая с президента на БФС, който  напусна Националния стадион  \"Васил Левски\", министърът каза: \"Няма наредба кой може да влиза, но не е редно. По време на мачове стадионът се отдава на БФС под наем и нашите служители трябва да получат баджове, за да влязат. Ние нямаме контрол, но ако директорът се беше намесил, можеше да се избегне. Точно затова  беше освободен \", каза Кралев. Вицепрезидентът на БФС  Йордан Лечков  също беше гост в предаването и отново подчерта, че организацията няма вина. \"Не е наше задължение да създадем такова поколение. Това, че ние сме успели в живота и футбола, не трябва да носим такъв негатив, ако някъде нещо куца. Създали сме условия на тези млади хора да бъдат в националния отбор. Те са подсигурени, аз мога да говоря в тази посока. Всичко друго - успехите, трудът и потта, се кове в клубните отбори\", каза Лечков и открои липсата на спортни училища. По думите на президента на БФС клубовете имат възможност да използват програмата на \"Аякс\", но само 5% от нея се използва. \"Клубовете не искат, всеки си мисли, че неговият футбол е най-правилен.\" \"Познавате ли президента на Германския футболен съюз, той дава ли интервюта. Искаме в едната посока да приличаме на европейци, а в другата казваме, че сме в България\", каза Лечков по повод Борислав Михайлов и влизането му с джип на пистата на \"Васил Левски\", с което избяга от среща с медиите.", "date": "2019.06.19", "title": "Красен Кралев: В българския футбол има нещо сбъркано"}
{"url": "https://www.dnevnik.bg/evropa/evropeiski_parlament/2019/06/19/3927085_ispanka_shte_zameni_germaneca_nachelo_na_socialistite/", "text": "Испанката Ираче Гарсия беше избрана вчера за председател на групата на социалистите и демократите в Европейския парламент, предаде \"Франс прес\". Гарсия, 44-годишна социална работничка от испанската област Страна на баските, евродепутат от 20 години, заменя начело на групата 63-годишния германец Удо Булман. Със своите 153-ма депутати групата на социалистите и демократите е втора по големина в новия състав на Европарламента след Европейската народна партия (ЕНП), която има 179 депутати, въпреки че и двете групи са по-малобройни отпреди. \"Трябва да бъдем представени в европейските институции, не можем да приемем това, което се случваше в миналото - три институции да са в ръцете на ЕНП\", заяви пред журналисти Гарсия. Сега и Европейската комисия, и Европейския съвет, и Европарламентът се оглавяват от членове на ЕНП - Жан-Клод Юнкер, Доналд Туск и Антонио Таяни. \"Искаме да подготвим нов съюз с проевропейските и прогресистки сили и ще се опитаме да постигнем мнозинство\", заяви Гарсия. Държавните и правителствени ръководители на 28-те страни членки ще обсъждат името на кандидати за председателския пост в Еврокомисията на срещата си на 20 и 21 юни в Брюксел. Според Гарсия кандидатът на социалистите Франс Тимерманс \"е най-добрият кандидат\". /БТА", "date": "2019.06.19", "title": "Испанка ще замени германеца начело на социалистите и демократите в Европарламента"}
{"url": "https://www.dnevnik.bg/detski_dnevnik/2019/06/19/3927092_sedmoklasnicite_se_uchat_na_vsichko_drugo_no_ne_i_na/", "text": "Седмокласниците учат определения, с които се занимават студентите по българска филология в трети курс в университета. Учат сложните глаголни времена, строежа на изречението и видовете изречения. Но учениците не учат това, което утре ще им трябва в живота, а именно да бъдат грамотни\", каза днес пред Би Ти Ви езиковедът от Софийския университет доц. Владислав Миланов. Коментарът му беше по повод спорна задача от изпита по български и литература, дадена на седмокласниците в началото на седмицата. Става въпрос за задача за откриване на 14 грешки. В нея присъства думата \"лесно преносима\", а спорът е дали се пише като една или две думи, когато се отнася за бутилка. Според Миланов не се обръща внимание на диктовките в училище и се оказва, че от учениците се изискват неща, за които не са подготвени. \"Поздравявам всички онези седмокласници, които са се справили със задачата и съм сигурен, че не са малко. Не бива обаче да ги поставяме в такава ситуация, защото това не е обект на тяхното обучение. В учебниците им никъде не поставят акцент върху правописа\", обобщи езиковедът.", "date": "2019.06.19", "title": "Седмокласниците се учат на всичко друго, но не и на грамотност, смята езиковед"}
{"url": "https://www.dnevnik.bg/sport/2019/06/19/3927095_citat_na_denia_pari_ne_poluchavam_i_ne_triabva_da/", "text": "Аз съм на обществена длъжност в БФС, пари не получавам и не трябва да давам обяснения. Всеки си има някакви ангажименти. Ние сме отговорни за тези момчета. Имате ли някакви забележки към организацията? Хотели, самолети, провеждания на състезания, мероприятия?\" Така вицепрезидентът на Българския футболен съюз (БФС)  Йордан Лечков  коментира представянето на националния отбор и ролята на организацията в ситуацията. \"Не е наше задължение да създадем такова поколение. Това, че ние сме успели в живота и футбола, не трябва да носим такъв негатив, ако някъде нещо куца.\"", "date": "2019.06.19", "title": "Цитат на деня: Пари не получавам и не трябва да давам обяснения"}
{"url": "https://www.dnevnik.bg/citat_na_deniia/2019/06/19/3927097_citat_na_denia_vinagi_bih_investiral_v_proekti_na_dogan/", "text": "Това обяви депутатът от ДПС и бизнесмен Делян Пеевски, който за четвърти път тази година дойде на работа в парламента. Коментарът му бе в отговор на въпрос на журналисти дали би инвестирал в ТЕЦ \"Варна\", която бе придобита от Ахмед Доган. Делян Пеевски даде изявление заедно с лидера на партията Мустафа Карадайъ, който обяви, че на среща с ГЕРБ са се разбрали за отворено финансиране на партиите.", "date": "2019.06.19", "title": "Цитат на деня: Винаги бих инвестирал в проекти на Доган"}
{"url": "https://www.dnevnik.bg/politika/2019/06/19/3927099_v_prisustvieto_na_peevski_dps_obiavi_che_gerb_e/", "text": "В присъствието на депутата от ДПС и бизнесмен Делян Пеевски и други народни представители от движението лидерът му Мустафа Карадайъ даде изявление пред медиите тази сутрин, в което съобщи за среща с представители на ГЕРБ. На нея управляващата партия се е съгласила за отворено финансиране на политическите формации, в което влизат и дарения от бизнеса. По-късно председателят на бюджетната комисия в парламента Менда Стоянова от ГЕРБ потвърди за срещата и подкрепата на предложението на ДПС от страна на управляващата партия. На разговора са присъствали Менда Стоянова, председателят на парламентарната група на ГЕРБ Даниела Дариткова, лидерът на ДПС Мустафа Карадайъ и депутатът Делян Пеевски, който идва на работа в парламента за четвърти път след европейските избори. Досега и двете партии са обявявали, че политическите формации трябва да се финансират от държавата, за да нямат зависимости от бизнеса. Тази седмица предстои  парламентът да приеме окончателно предложението на премиера Бойко Борисов държавната субсидия на партиите , които имат над 1% подкрепа на последните парламентарни избори, да бъде намалена от 11 на 1 лев на глас. Инициативата на Борисов дойде след разкрития на \"Шоуто на Слави\", че партиите са получавали не по 11, а по 13.23 лева на глас, като във формирането на субсидията е участвал и вотът \"Не подкрепям никого\". ДПС предлага публичност на даренията  От ДПС обявиха във вторник, че ще внесат предложение субсидията да бъде нула лева, т.е. да няма такава, но и  да отпадне ограничението за финансиране на политическите формации от юридически лица , както и таванът за дарения от физически лица, който в момента е 10 хил. лева. Днес Карадайъ каза, че ДПС е внесла предложения за американски модел на отворено финансиране на партиите с нула лева субсидия. После съобщи: \"От ГЕРБ се съгласиха за отворено финансиране на политическите партии. Защото и те са съгласни, че с един лев субсидия няма как партиите да финансират и дейността си, и кампаниите си.\" На въпрос дали така партиите няма да станат зависими от бизнеса Карадайъ каза: \"Партиите по някакъв начин ще финансират дейността си. Нашето предложение е да бъде публично, да няма анонимни дарения. Мисля, че е коректно нашето предложение - все пак да има публичност при финансирането на партиите и да се знае от кои юридически и физически лица се получават дарения.\" \"Партиите да търсят спонсори за изборите\" Пред журналисти по-късно Менда Стоянова уточни, че ГЕРБ подкрепя не предложението за никаква субсидия, а това за един лев на глас, и обяви: \"Да, за отворено финансиране трябва да се направят някакви промени, защото един лев е ниска субсидия и няма как партиите едновременно да бъдат с това ограничение да получават каквито и да било дарения, както е в момента. Така че - ако говорим за американския модел, трябва да се направят промени, които да дадат възможност физически и юридически лица да даряват на партиите при пълна прозрачност, при попълване на декларация за произход и качване на въпросните декларации в регистър в Сметната палата, както и с одит.\" ГЕРБ предлага партиите да ползват офиси общинска собственост, без да заплащат за тях, т.е. безвъзмездно. Според Стоянова за други разходи, в т.ч. и за избори, партиите трябва да си търсят спонсори - физически и юридически лица. На въпрос за тавана за даренията тя отвърна: \"Не виждам причина да има таван за такава подкрепа.\" После уточни, че ще се подават декларации за произход на средствата. \"Това би било една стъпка към изсветляване на финансирането на партиите. Не е тайна, че и сега може би получават неофициални дарения\", каза още Стоянова. Попитана няма ли така партиите да стават зависими от бизнеса, тя каза, че има всякакъв риск, но на инициирания от \"Шоуто на Слави\" референдум 2 милиона души са казали, че искат 1 лев субсидия. На реплика, че хората не са искали отворено финансиране, тя каза, че просто няма как партиите да съществуват в юридическия мир с един лев субсидия само. Окончателното гласуване на предложенията ще бъде в петък. На първо четене намаляването на субсидията бе подкрепено от ГЕРБ, \"Обединени патриоти\" и \"Воля\". Сега изглежда, че то няма да получи неодобрението на ДПС след договорената подкрепа за отворено финансиране на партиите между управляващите и движението. В договорката на ГЕРБ и ДПС за финансиране на партиите от бизнеса  БСП видя атентат срещу демокрацията . Лидерът на \"Атака\" Волен Сидеров поиска медийното отразяване на предизборните кампании да бъде безплатно, ако се ореже субсидията. Според него ако бъде приет американският модел, да се каже, че се иска всеки богат човек да има партия. Председателят на НФСБ Валери Симеонов обяви, че не отговаря за безумията на ГЕРБ, защото двете партии не са сиамски близнаци. Спестените пари - за безплатни градини ДПС предлага още да се създаде фонд за изграждане на детски градини и освобождаване от такси в общинските и държавни такива. Първата вноска щяла да е от спестени средства от субсидии на политически партии.\"И както премиерът Бойко Борисов предложи, между половин и един милиард лева да има във фонда за изграждане на детски градини - останалата част да се внесе с постановление на Министерския съвет\", каза още Карадайъ.Той не уточни кога министър-председателят е направил това предложение. Третото предложение, което ДПС е внесло в парламента, е да се освободят от ДДС книгите и учебниците. Партията провежда разговори с браншови организации за по-нисък косвен данък върху храните и лекарствата. Идеята отново бе анонсирана от Делян Пеевски. Днес депутатът и бизнесмен не говори пред медиите. На въпрос на журналисти дали би инвестирал в придобитата от Ахмед Доган ТЕЦ \"Варна\" той каза: \"Вижте ся - темата е друга. Това ли е темата? Винаги бих инвестирал в проекти на г-н Доган.\"", "date": "2019.06.19", "title": "След среща с Пеевски ГЕРБ се съгласи за финансиране на партиите от бизнеса (допълнена)"}
{"url": "https://www.dnevnik.bg/bulgaria/2019/06/19/3927104_kratki_novini_v_sofiia_veche_ima_200_avtomobila_za/", "text": "До ареста се достига след няколкомесечни разработки в рамките на международна кампания на Интерпол за борба с организираната престъпност, съобщи БНР. Българката, според гръцката полиция, сама е снимала материалите, като в част от тях присъства и петгодишната ѝ сестра заедно с още две малолетни момичета. В дома на задържаната българка са намерени 47 снимки и 11 видеоклипа, малко количество наркотици и нерегистрирано оръжие. Проучва се съдържанието на иззетите 6 хард диска и четири лаптопа. Установено е, че българката, която сега е на 19 години, се занимавала с разпространение на детска порнография от поне три години. БСК се разшири с 15 нови организации Сред новите членове на камарата са \"Филип Морис България\" Сдружение \"Национален борд по туризъм\", Българската асоциация по информационни технологии, Националната камара пожарна безопасност в строителството и др. На общото си събрание камарата е определила и десетте приоритетни външни пазари, за които ще подпомага своите членове - Великобритания, Швейцария, САЩ, Турция, Албания, Канада, ОАЕ, Индия, Ливан, Хонконг (Резерви: Норвегия, Босна и Херцеговина, Япония, Израел, Иран). В София вече има 200 автомобила за споделено пътуване Споделените електромобили на услугата Spark, която работи в София, вече са 200, след като днес бяха прибавени 28 нови коли BMW i3 и Hyundai Ioniq. Ползвателите могат да избират между осем модела на производители като Volksawagen, Nissan, BMW и Hyundai. Плановете на компанията са до края на годината да увеличи електромобилите в услугата до над 300. През 2020 г. ще продължи разширяването на зоните за заем и освобождаване на SPARK, както и увеличаването на автопарка, като ще бъдат добавяни нови електромобили от различни класове. Мая Манолова иска да се намали лихвата за забавени плащания Омбудсманът Мая Манолова изпрати препоръка до председателя на Народното събрание Цвета Караянчева и премиера Бойко Борисов, в която настоява за намаляване на законната лихва, която гражданите плащат при просрочване на парично задължение. От 1994 г. насам тя е 10 процентни пункта над основния лихвен процент и според Манолова е прекалено висока. Омбудсманът се позовава на многобройни жалби на граждани срещу лихви, които дължат на банки, фирми за бързи кредити, колекторски фирми, доставчици на обществени услуги, мобилни оператори.", "date": "2019.06.19", "title": "Кратки новини: В София вече има 200 електромобила за споделено пътуване"}
{"url": "https://www.dnevnik.bg/evropa/2019/06/19/3927109_noviiat_kmet_na_madrid_se_otkazva_ot_niskoemisionnata/", "text": "От 1 юли Мадрид ще замрази наскоро започната инициатива за ограничаване на замърсяването, предаде \"Ел Паис\".  Новият кмет  на испанската столица Хосе Луис Мартинес-Алмейда от консервативната Народна партия обяви временно замразяване на глобите за нарушители на мерките, които имат за цел  да намалят емисиите  от превозни средства в центъра на града. Макар да не отменя официално плана, решението на практика го спира до неопределена дата. Инициативата за зона срещу замърсяването, известна като \"Мадрид Сентрал\", бе въведена през ноември 2018 г. от предишния кмет Мануеал Кармена. Тя обхващаше 472 хектара. Шофьорите трябваше да проверят емисиите на превозните средства, като най-замърсяващите са забранени в центъра на града. Водачите, които влизаха в контролираната зона в нарушение на правилата, трябваше да платят глоба от 90 евро. По време на предизборната си кампания обаче Алмейда обеща да прекрати схемата, ако стане кмет. Вместо нея Народната партия иска да върне предишна система за ограничаване на трафика. Преди година проектът \"Мадрид Сентрал\" бе ключов за избягване на съдебни действия срещу Испания от страна на Европейската комисия. Към онзи момент испанската столица превишаваше европейските лимити за замърсяване от почти десетилетие. Засега Брюксел не е коментирал и изчаква да види конкретните планове на градската управа. По думите на сегашния кмет \"ЕС не иска от нас \"Мадрид Сентрал\", а иска ефективни резултати в борбата със замърсяването\". Засега общинският съвет изглежда разделен по въпроса. Когато администрацията на Кармена получи разрешение за \"Мадрид Сентрал\", Народната партия и \"Сиудаданос\" заговориха за \"хаос\" и \"неефективност\". Крайнодясната \"Вокс\", чиято подкрепа бе ключова за победата на Алмейда след изборите на 26 май, иска изцяло да се отмени проекта на Кармена, докато \"Сиудаданос\" изглежда по-склона просто да го измени. Според данните през май 14 от 24 станции за наблюдение в испанската столица са отчели най-ниските нива на азотни оксиди за последното десетилетие. Единственият сензор, разположен в зоната с ограничен трафик, показа спад от 48%.", "date": "2019.06.19", "title": "Новият кмет на Мадрид се отказва от нискоемисионната зона в центъра"}
{"url": "https://www.dnevnik.bg/sviat/2019/06/18/3926856_honkong_-_edno_ot_malkoto_porajeniia_na_si_czinpin/", "text": "Протестите в Хонконг и отстъплението на местните власти са едно от малкото поражения на китайския президент Си Цзинпин, който може да реши да с течение на времето да засили хватката на режима си над бившата британска колония. Точно  30 години след кървавите репресии на пекинския площад \"Тянанмън \" силният човек в Пекин избра \"стратегическото отстъпление\", изправен пред протестите в Хонконг, който продължава да се радва на специален статут в Китай, анализира Жан-Пиер Кабестан от Баптисткия университет на Хонконг. Комунистическите лидери \"се уплашиха\", предполага синологът. \"Те се притесняват от евентуалните отражения\" в континентален Китай, което \"казва много за параноята в партията и нейното усещане за сигурността\". Показателно за това притеснение е, че Пекин премълчава шествията в полуавтономната територия, в които през две поредни недели се включиха стотици хиляди. Вчера официалните медии съобщиха дискретно за  замразяването на проектозакона  за екстрадиция към Китай, който предизвика експлозия, но пропуснаха да споменат  гигантския протест  предишния ден. Въпреки това \"интелектуалците и жителите на големите градове\" знаят какво се случва в южната метрополия, твърди политологът Уили Лам от Китайския хонконгски университет. Според него отстъплението на хонконгските власти може да вдъхне кураж на защитниците на демокрацията в континенталната част на Китай, макар че там все още е много трудно да бъде организирано някакво протестно движение. Ултранационалист Шествията в Хонконг са реакция на завоя към авторитаризъм, наложен от Си след идването му на власт през 2012 г., отбелязва Бил Бишъп, редактор на информационния бюлетин \"Синосизм\". \"Партията, със Си начело, се възприема като известна заплаха\", разкрива той. Протестите представляват \"масирано отхвърляне на идеята, че Хонконг в крайна сметка ще бъде погълнат изцяло от Китай\". От миналата седмица Пекин започна да се дистанцира от проектозакона, обяснявайки, че става дума за инициатива на главния администратор Кари Лам. Но никой не може да повярва, че Лам е взела такова решение без подкрепата на Пекин, уверява Виктория Хюи, политолог в университета \"Нотр Дам\" в САЩ. Оттеглянето на проекта е според нея \"поражение за Си Цзинпин\". \"Си Цзинпин се опитва да създава впечатлението за ултранационалист\", напомня Уили Лам. Според него хонконгският случай отслабва този имидж: \"ръководителят на 1.4 милиарда китайци е неспособен да контролира територия със 7 милиона жители\". Дошъл на власт в края на 2012 г., Си засили значително контрола на Китайската комунистическа партия (ККП) над обществото и започна кампания против корупцията, която беше насочена и срещу вътрешните му политически противници. През 2017 г. той получи правото да остане начело на страната, докато желае, а неговата \"мисъл\" беше включена официално в конституцията миналата година, наравно с тази на основателя на комунистическата династия Мао Цзедун. Но според Кабестан от около година Си е изправен пред вътрешна опозиция, подхранвана от  търговската война със САЩ  и икономическото забавяне. Показателно за напрежението сред върхушката на режима е, че Централният комитет, \"парламентът\" на ККП, не е бил свикван от 15 месеца. Коз за Тръмп Спънката, която причиниха хонконгските тълпи, се случи в момент, когато се очаква в края на месеца китайският президент да се срещне с американския си колега на среща на високо равнище на Г-20 в Япония. Пекин все още не е потвърдил двустранната среща с Доналд Тръмп, целяща да уталожи търговската война между двете страни. Но Вашингтон започна да играе хонконгската карта, заплашвайки да премахне търговските предимства на бившата британска колония, ако законопроектът за екстрадиция бъде приет. В разгара на търговската война ударът \"би се отразил тежко на икономиката на Хонконг\", предупреждава Бил Бишъп. Съгласно споразумението с Лондон, подписано преди връщането на територията на Китай през 1997 г., Хонконг трябва да се ползва със специален статут до 2047 година. Но Пекин може да реши да затегне още малко хватката си върху свободите на Хонконг, макар и \"по не особено видим начин\", прогнозира Бишъп. След отпора на жителите на Хонконг Си Цзинпин \"има нужда да се покаже като много твърд. Той няма да отстъпи лесно\", предупреждава в Пекин независимият политолог Хуа По, отбелязвайки, че законопроектът за екстрадиция беше замразен за неопределен срок, а не отменен изцяло. Китайският лидер \"ще изчака гневът на жителите на Хонконг да спадне прогресивно, след това ще накаже малък брой радикали\", прогнозира той. /БТА", "date": "2019.06.19", "title": "Хонконг - едно от малкото поражения на Си Цзинпин"}
{"url": "https://www.dnevnik.bg/gradska_sreda/2019/06/19/3926453_kamarata_na_arhitektite_nastoiava_da_ne_se_priema/", "text": "Приемането на мнения и предложения по проекта на Наредба за градската среда в София приключи. Предстои общественото й обсъждане, а Софийската колегия на Камарата на архитектите в България (КАБ) призова главния архитект Здравко Здравков, който е инициатор на проекта, процедурата да спре и проектът да не се внася за разглеждане и приемане от Столичния общински съвет. \"На този етап Наредбата за градска среда е с непрецизирани текстове, неясни изисквания към проектирането, финансирането, изпълнението и контрола по него\", се посочва в мотивите на софийската структура на Камарата на архитектите. Това е първият проект за наредба, която ще налага стандарти за фасадите на сградите, цвета им, облицовката. Новите изисквания ще са задължителни за всички бъдещи инвестиционни проекти, като те ще трябва да вървят в комплект с т.нар. проект \"Градска среда\". Ако той липсва, главният архитект на София няма да дава разрешение за строеж, пише в проектонаредбата. В този допълнителен проект \"Градска среда\" трябва да са изредени архитектурните детайли на бъдещата сграда – облицовки, стълби, изолации, вид дограма, настилки, дори тенти и пощенски кутии. Всички те трябва да са в тон със стандартите, налагани от наредбата. Според проекта главният архитект на София може да обособява градски пространства, които носят самостоятелни характеристики и изискват цялостно решение чрез налагането на конкретен стандарт. Всеки квартал или улица ще развива свой характерен облик цветово или в силуетен ансамбъл от сгради и т.н. Налаганият от общината стандарт ще бъде разработен конкретно за дадения квартал или улица, за да се постигне и очертае неговата идентичност, пише още в проекта на наредбата. Ако новите стандарти, залегнали в тази наредба, не бъдат изпълнени, главният архитект ще назначава комисия, която по предложение на кмета ще \"приведе сградата в съответствие със стандартите на общината за сметка на собствениците на имота\". Предвидени са и глоби от 200 до 500 лева за физически лица и от 500 до 2000 лева за еднолични търговци или юридически лица. Юристът Борис Милчев, консултант на КАБ, атакува тези възможности за санкции на собствениците на имоти: \"В Закона за устройство на територията (ЗУТ) имаше една алинея на член 108, която даваше възможност да се отказват проекти, ако противоречат на някакви естетически изисквания. Тази алинея беше отменена веднага, защото кое е естетично няма как да бъде оспорвано или преценявано в съда.\" Новата наредба ще увеличи административната тежест, без да има достатъчен ефект от нея, смята той. По думите му архитектите са изразили несъгласие да им се налагат предварителни модели и виждания, които ще ги ограничават в проектирането на нови сгради и пространства. \"В европейските градове такива наредби са ориентирани най-вече към опазване на старите сгради и облика им. Текстовете им са насочени към консервация на определена градска среда, а не са насочени към бъдещото строителство\", отбеляза Милчев. Само в Преходните разпоредби на проекта за наредбата е предвиден текст, който бегло засяга проблема с бездействието на собствениците на съществуващите сгради за поддържането им. Съвсем друго е виждането на главния архитект Здравков по проблема с фасадите, претрупани с климатици, кабели, реклами и т.н. Създаваме системи от стандарти. Първите пилотни стандарти ще са за фасадите на стари сгради по улиците \"Граф Игнатиев\", \"Солунска\", \"Шишман\" и \"Шести септември\", заяви той при първото представяне на проекта на наредбата на 16 май. \"Всяка сграда по тези улици ще получи своето досие, което ще бъде качено на сайта на Направление \"Архитектура и градоустройство\", и собствениците ще могат да си го получат. Именно в него ще се указват цветовите палитри, които да се ползват за фасадите при следващи ремонти и промени на сградата\", каза арх. Здравков. За премахването на незаконни реклами, климатици и кабели в проектонаредбата е заложен срок от 3 години, докато за по-сериозните ремонти ще се разрешават и по-продължителни периоди. Общественото обсъждане на проекта за Наредба за градска среда предстои, но софийската колегия на Камарата на архитектите се опасява, че процедурата може да бъде забързана, за да бъде внесена за разглеждане и приемане в този мандат на Столичния общински съвет. \"А тя е с \"непрецизирани текстове и неясни изисквания към проектирането, финансирането, изпълнението и контрола по него\", подчертават архитектите и призовават за по-задълбочено изработване на текстовете в този първи нормативен документ за градската среда на София.", "date": "2019.06.19", "title": "Камарата на архитектите настоява да не се приема Наредбата за градска среда на София"}
{"url": "https://www.dnevnik.bg/evropa/2019/06/19/3927126_pochti_13_hil_sklonni_kum_nasilie_desni_ekstremisti/", "text": "Почти 13 хил. десни екстремисти живеят в Германия, съобщи ръководителят на вътрешното разузнаване, което разследва убийството на защитаващ бежанците политик, предаде \"Гардиън\". По думите на Томас Халденванг броят им е прекалено голям, за да могат службите за сигурност да следят всички. \"В момента в Германия има 12 700 десни екстремисти, които искат да използват насилие, и е трудно да наблюдаваме внимателно всички тях\", заяви Халденванг по време на пресконференция, на която бяха обявени първите конкретни подробности около основния заподозрян за  убийството на Валтер Любке , член на партията на канцлера Ангела Меркел. Разследващите го наричат Стефан Е., но според антинеонацистки уебсайтове той е сравнително добре позната фигура и името му е Стефан Ернст. Четиридесет и пет годишният мъж е бил типичен пример за много десни екстремисти в Германия по това, че е избягвал привличането на внимание. За службите по сигурността \"хората, които в продължение на повече от десетилетие са се държали незабележимо, са с висок приоритет\", допълни Халденванг. Той отбеляза, че Ернст остава заподозрян за убийството на Любке на 2 юни. Оръжието, с което е било извършено престъплението, не е открито. През 2015 г., когато Меркел бе изправена пред остри критики за действията си в бежанската криза, Любке се изказа в защита на нейното решение да не затваря германските граници, предизвиквайки гняв на крайнодесни. Има съвпадение на ДНК материал, открит по дрехите на Любке, с ДНК проба от Ернст, който през 1993 г. бил осъден за опит за взрив пред център за търсещи убежище в провинция Хесен. Вътрешният министър Хорст Зеехофер съобщи, че разследващите опитват да установят дали нападателят е бил сам, или е действал като част от неонацистка терористична мрежа.", "date": "2019.06.19", "title": "Почти 13 хил. склонни към насилие десни екстремисти живеят в Германия"}
{"url": "https://www.dnevnik.bg/bulgaria/2019/06/19/3927130_deputatite_zabraniha_shuma_na_otkrito_mejdu_14_i_16/", "text": "Санкцията за вдигане на шум в забранените за това часове ще достига до 12 хиляди лева, решиха днес депутатите, като приеха на второ четене Законът за защита от шума в околната среда, предаде агенция \"Фокус\". Текстовете бяха окончателно приети близо година след първото гласуване в пленарната зала. Новите глоби бяха инициирани от  тогавашния вицепремиер Валери Симеонов след акции срещу шума в заведения по Черноморието . Санкцията за физическите лица ще е между 500 и 1000 лв. при първо нарушение и между 2000 и 6000 лева при рецидив. За юридическите лица и едноличните търговци имуществена санкция ще е от 3000 до 6000 лв. при първо нарушение и от 5000 лв. до 12 хил. лв. при повторно провинение. В тази категория ще попадат собствениците на барове, ресторанти, дискотеки, различни атракционни и т.н. С приемането на второ четене на текстове от Закона за защита от шума в околната среда депутатите забраниха шума на открито между 14 и 16 часа и от 23 до 8 часа. Ограничението важи за открити площи и зони в територии, предназначени за жилищно строителство, рекреационни зони и територии и зони със смесено предназначение. За същия период ще се забранява и шумът при строителство. Изключение ще правят железопътните гари, автогарите, аерогарите, морските гари и използването на системи за оповестяване на населението при бедствия. За зареждането на търговските обекти забраната за вдигане на шум е от 22 до 08 часа. След като зам.-председателят на групата на ДПС Йордан Цонев даде идеята изключение да правят и религиозните храмове, лидерът на групата на ГЕРБ д-р Даниела Дариткова внесе предложение забраната да не важи и за територията на религиозни храмове. То беше прието със 103 гласа \"за\", 1 \"против\" и 35 \"въздържали се\". Лидерът на НФСБ Валери Симеонов пък поиска озвучаването от религиозните храмове да бъде съобразно нормите на съответната наредба на Министерство на здравеопазването. Новото в закона е контролът върху спазване на т.н тихи часове да бъде възложен изцяло и единствено на МВР, както по отношение на обектите, създаващи шум, така и в случаите на външно озвучаване по повод на семейни, религиозни или други тържества. В случаите на нарушаване на закона органите на МВР издават писмено разпореждане за незабавно прекратяване на озвучаването от нарушителите. При отказ за изпълнение на разпореждането -дейността на обекта се спира за срок от 3 дни, като това се обявява на видно място. Ако в рамките на една година бъде констатирано второ нарушение, принудителната административна мярка се налага за срок от 14 дни. При отказ или по преценка на полицейските служители – те имат право на изземват и задържат веществени доказателства, свързани с озвучаването - включително озвучителната и музикална апаратура.", "date": "2019.06.19", "title": "Глобата за шум от заведение в забранените часове ще стига до 12 хил. лева"}
{"url": "https://www.dnevnik.bg/gradska_sreda/2019/06/19/3926916_kmetut_na_raion_vitosha_subira_podpisi_sreshtu/", "text": "Подписка срещу строителството на кооперации в полите на Витоша инициира кметът на район \"Витоша\" инж. Теодор Петков (СДС). Подписката е в сайта Peticiq.com и призовава за намаляване на параметрите на застрояване в кварталите Симеоново, Драгалевци и Бояна. \"В момента коефициентът на интензивност на застрояването там е 1, което значи, че върху място 1000 кв.м може да направиш 1000 кв.м разгъната застроена площ. Ние предлагаме коефициентът да се намали на 0.5. Разрешената височина до кота корниз сега е 10 м, а искаме да се намали на 7 м\", обясни за \"Дневник\" районният кмет Теодор Петков. Жителите на трите квартала на срещи с районния кмет изразявали недоволството си от законната възможност сега да се вдигат кооперации в подножието на Витоша. \"Искаме да ограничим тази възможност и зоната да бъде само за къщи\", подчерта кметът. В район \"Витоша\" има недостиг на детски градини, на училища и болници и презастрояването само усложнява ситуацията, обясни той. Затова подписката е своеобразно проучване на готовността на обществеността от района да поиска тези промени в Общия устройствен план на София. \"При 70 хиляди живеещи в район \"Витоша\", ако само 1000 подкрепят исканията, значи няма интерес\", обясни Петков. Но ако броят на подписите е сериозен, ще се търси среща с кмета на София Йорданка Фандъкова и с главния архитект Здравко Здравков за намаляване на параметрите на застрояване в кварталите под Витошката яка, обеща той.", "date": "2019.06.19", "title": "Кметът на район \"Витоша\" събира подписи срещу строителството на кооперации"}
{"url": "https://www.dnevnik.bg/photos/snimka_na_denia/2019/06/19/3927132_snimka_na_denia_poliarna_mechka_se_poiavi_v_sibirski/", "text": "Гладна бяла мечка бе забелязана в руския индустриален град Норилск в Северен Сибир на стотици километри от естественото ѝ местообитание, предаде \"Гардиън\". Женската мечка, която бе видимо слаба и изглеждаше болна, лежа в продължение на часове в околностите на Норилск. Това е първата полярна мечка, видяна в града през последните повече от 40 години, заявиха местни природозащитници.", "date": "2019.06.19", "title": "Снимка на деня: Полярна мечка се появи в сибирски град"}
{"url": "https://www.dnevnik.bg/bulgaria/2019/06/19/3927134_prokuraturata_predade_na_sud_trima_bivshi_shefove_ot/", "text": "Софийската градска прокуратура внесе в Софийския градски съд обвинителен акт срещу трима бивши шефове от Агенция \"Пътна инфраструктура\". Те са предадени на съд в качеството им на длъжностни лица за безстопанственост в особено големи размери, представляваща особено тежък случай, съобщиха от прокуратурата. Лазар Лазаров ще бъде съден за това, че от 7 август 2014 г. до 17 февруари 2015 г. в качеството си на председател на управителния съвет на АПИ умишлено не е положил достатъчно грижи за възложената му работа по изграждане на магистрала \"Марица\". От това са последвали щети за Министерство на транспортна и информационните технологии в особено големи размери. Те са изчислени на 30 813 647 лв., а случаят е квалифициран като особено тежък. Тъй като престъплението е умишлено, той ще отговаря по по-тежка правна квалификация - за безстопанственост, уточняват от прокуратурата. Ако бъде признат за виновен, Лазар Лазаров може да получи наказание лишаване от свобода от 3 до 12 години, лишаване от право да заема определена държавна или обществена длъжност и лишаване от право да упражняват определена професия или дейност. Дончо Атанасов и Илиана Захариева са предадени на съд по обвинение, че в периода 23 януари 2014 г. до 26 януари 2015 г. в качеството си на членове на управителния съвет на АПИ при условията на независимо съпричинителство не са положили достатъчно грижи за възложената им работа по изграждане на магистрала \"Марица\". От това са последвали щети за Министерство на транспортна и информационните технологии в особено големи размери - 30 813 647 лв., и случаят е особено тежък. Ако бъдат признати за виновни, Атанасов и Захариева могат да получат наказание лишаване от свобода от 3 до 10 години и лишаване от право да заемат определена държавна или обществена длъжност и лишаване от право да упражняват определена професия или дейност. Лазаров вече бе предаден на съд  за умишлена безстопанственост, свързана със строежа на магистрала \"Марица\", от която според прокуратурата са нанесени щети на АПИ за над 41.6 млн. лева. Агенцията обаче отказа да се конституира като граждански ищец по делото, защото не смята, че е ощетена. Делото срещу него бе  прекратено заради неясно обвинение .", "date": "2019.06.19", "title": "Прокуратурата предаде на съд трима бивши шефове от Пътната агенция"}
{"url": "https://www.dnevnik.bg/sviat/2019/06/19/3927142_dobrovolnata_evtanaziia_stana_zakonna_v_avstraliiski/", "text": "Доброволната евтаназия стана законна в австралийски щат днес - повече от 20 години след като в Австралия беше отменен първият в света закон за т.нар. безболезнено умъртвяване на неизлечимо болни, предаде \"Асошиейтед прес\", цитирана от БТА. Процедурата за асистирано самоубийство в щата Виктория ще отнема най-малко 10 дни и ще се извършва след консултации с лекар. Министърът на здравеопазването Джени Микакос очаква през първата година да бъде помогнато на едва по един пациент месечно да умира. През 1995 г. Северната територия, рядко населен австралийски регион, стана първата юрисдикция в света, узаконила асистираните самоубийства с лекарска помощ за нелечимо болни пациенти. През 1997 г. обаче австралийският парламент отмени регионалния закон, след като беше помогнато на четирима души да умрат, припомня АП. Австралийският парламент не разполага със същите правомощия, за да отменя закони на щати като Виктория. Според новото законодателство е необходимо човекът да е навършил 18 години и да страда от напреднала болест, която му причинява неприемливо страдание и е вероятно да доведе до смърт в рамките на шест или за невродегенеративни болести 12 месеца, посочва \"Ройтерс\". Човекът трябва да е живял във Виктория поне 12 месеца и да е австралийски гражданин или постоянно пребиваващ. Процесът не може да бъде завършен за по-малко от 10 дена и човекът може да промени мнението си по всяко време. Лекарите могат да решат да не участват в процедурата.", "date": "2019.06.19", "title": "Доброволната евтаназия стана законна в австралийски щат"}
{"url": "https://www.dnevnik.bg/sport/2019/06/19/3927090_durjavata_shte_razgleda_tri_terena_za_stroej_na_nov/", "text": "България ще има  нов национален стадион , а възможностите за строеж вече се обсъждат, обяви министърът на спорта Красен Кралев. Според него новото съоръжение не е обвързано пряко с общата кандидатура на България със Сърбия, Румъния и Гърция за европейското първенство през 2028 или световното през 2030 г. \"Заявили сме твърдо намерение да изградим нов национален стадион. Това не е свързано само с общата кандидатура. Има няколко терена, които са предложени от Столичната община, всичките са добри и комуникативни. Не мога да ги коментирам като места. Три терена, на които сме се спрели и се обсъждат. Ще ги предложа на правителството и ще ги подложим на публично обсъждане. Всеки си има плюсове и минуси, комуникативни са и мисля, че ще се харесат\", каза министърът на спорта в предаването \"Тази сутрин\" по Би Ти Ви. Според него затишие по общата кандидатура има заради изминалите европейски избори. \"Знаете, че след тях в две от държавите - Гърция и Румъния, има предсрочни избори. Заради това не се състоя срещата в Букурещ. Изчакваме те да се проведат\", добави Кралев. Министърът на спорта уточни, че колко голям е стадионът ще зависи от кандидатурата. \"Яснота какъв ще е капацитетът може да получим в края на годината, когато стане ясно дали ще кандидатстваме за европейско или световно първенство. Изискванията са различни.\" Все още не се знае какво ще стане с Националния стадион \"Васил Левски\". Според Кралев той не е в добро състояние, а поддръжката му е скъпа. \"Ясно е, че такъв голям стадион в центъра на столицата не може да има. \"Васил Левски\" ще изпълнява ролята на национален стадион, докато не се построи нов\", каза министърът. Кралев уточни, че Министерството на спорта продължава да разглежда и опциите за стадиона на  ЦСКА  в Борисовата градина. След  новия план за парка  се появиха спорове. \"Архитектите, които са спечелили конкурса, не са обърнали внимание, че там има много спортна инфраструктура, построена преди много години. Имаме разбирателство с главния архитект на София. Ще подадем възражение по точката, която се касае за \"Армията\". За да може да се използва като съоръжение, трябва да бъде реновиран.\" Според Кралев стадионът ще бъде в нормите, заложени в новия план за Борисовата градина. \"Навлизайки в пистата, която ще се махне, ще направим съоръжение, което да не излиза извън размерите на чашката.\"", "date": "2019.06.19", "title": "Държавата ще разгледа три терена за строеж на нов национален стадион"}
{"url": "https://www.dnevnik.bg/politika/2019/06/19/3927133_siderov_predlaga_aneks_na_dogovora_sus_skopie_za_da_se/", "text": "Лидерът на \"Атака\" Волен Сидеров отново поиска анекс на договора за добросъседство между България и Северна Македония. С мотив, че споразумението може да се изменя непрекъснато, а ако Скопие не се съгласи да приеме промени, София може да го прекрати, днес той внесе проект на анекс на договора в парламента. В него се казва, че двете страни се въздържат от всякакви опити за обсебване и противопоставяне на исторически събития и личности, които са обявени за общи. Това става само с решение на междуведомствената комисия. Преди две седмици се разбра, че има неразбирателства в комисията между двете страни по отношение на личността на Гоце Делчев. В анекса на Сидеров се предлага, че до обявяване на личности и събития за общи Северна Македония трябва да се въздържа от спекулации и опити за обсебване на владетелите на Първата българска империя от Крумовата династия и от династията на Комитопулите от цар Крум до цар Иван Владислав, както и на всички личности, свързани с националноосвободителната борба и борбата за обединение на българския народ в единна държава. Посочено е, че обсебване означава да се обявяват общи личности и събития за единствено македонски. Ще се счита за нарушение, ако спекулациите са направени от президента на съответната страна, ръководителя на правителството й, министри и високопоставени политици, се посочва в анекса. Пред журналисти Сидеров обясни, че става въпрос за забрана общи личности и събития да бъдат употребявани от която и да е от двете страни без съгласие. По думите му така се предотвратяват бъдещи недоразумения по отношение на личности и събития от Цар Самуил до Гоце Делчев, т.е предотвратявала се кражба на история. Лидерът на \"Атака\" смята, че няма как Северна Македония да откаже, тъй като чака одобрението на България за членство в Европейския съюз (ЕС).", "date": "2019.06.19", "title": "Сидеров предлага анекс на договора със Скопие, за да се предотврати кражбата на история"}
{"url": "https://www.dnevnik.bg/politika/2019/06/19/3927152_za_bsp_konsensusut_mejdu_gerb_i_dps_za_dareniia_na/", "text": "За БСП консенсусът между ГЕРБ и ДПС за отворено финансиране на политическите партии, в т.ч. и от бизнеса, е атентат срещу демокрацията. Тази сутрин  представители на двете партии се договориха ограниченията за дарения на политическите формации да отпаднат с намаляване на държавната субсидия . \"Днес стана ясно какво се крие зад изненадващото предложение за 1 лев субсидия. Въобще не е ставало дума за намаляване на парите на партии, а за координирана акция за допускане на частно финансиране на политическите субекти. С тази координирана акция ГЕРБ и ДПС се опитват да приватизират политическия живот\", заяви зам.-председателят на парламентарната група на \"БСП за България\" Крум Зарков. Той попита: \"Кого оттук нататък мислите, че ще обслужват политическите партии - своите избиратели или своите спонсори, и кой утре ще определя листите с общински съветници и кандидат-кметове - партиите или контролиращите ги олигарси.\" \"Това е истински атентат срещу базисните постижения на българската демокрация и БСП е единствената партия, която стои срещу него. Призоваваме българските граждани също да не остават безучастни. Призоваваме за открит и честен дебат за това как да се намали субсидията, без да се наруши независимостта на политическите субекти\", заяви Крум Зарков. В началото на седмицата БСП инициира срещи с останалите партии в парламента за консенсус за размера на партийната субсидия, но само ДПС се отзова. На \"Позитано\" 20 е обсъждани предложение тя да бъде 5-6 лева на глас. В петък се очаква мнозинството да одобри предложението на Бойко Борисов за намаляване на субсидията от 11 на 1 лев на глас. \"Категорично ще се противопоставяме на всеки опит легално да се вкарат частни интереси в политическия живот. Трябва да се борим с корупцията, а не да се опитваме да я легализираме, както се опитват да правят съдружно ГЕРБ и ДПС\", коментира Крум Зарков. Той каза, че БСП ще се срещне с неправителствени организации, както и че ще информира европейските партньори за идеята на ГЕРБ и ДПС. \"Тези действия на ГЕРБ и ДПС не са случайни точно в средата на годината, точно преди важни местни избори. Това е целенасочен опит да се затрудни работата на всеки, който дръзне да се противопостави на това статукво. Няма да допуснем това да се случи\", обяви още социалистът.", "date": "2019.06.19", "title": "За БСП консенсусът между ГЕРБ и ДПС за дарения на партиите от бизнеса е атентат срещу демокрацията"}
{"url": "https://www.dnevnik.bg/sport/2019/06/19/3927181_kubrat_pulev_prognozira_vtora_zaguba_na_djoshua_ot/", "text": "Антъни Джошуа няма да успее да си върне обратно световните титли по бокс в тежа категория. Такава прогноза направи Кубрат Пулев за развоя на предстоящ реванш между британеца и Анди Руис. В началото на месеца американецът от мексикански произход поднесе сензацията на годината, след като  нокаутира непобедения Джошуа . Руис отне титлите на Международната боксова федерация (IBF), Световната боксова организация (WBO) и Световната боксова асоциация (WBA). Очаква се до няколко седмици да стане ясно дали Руис ще защитава някой от поясите си, или ще се насочи към реванш с Джошуа. \"Това беше много голяма изненада, може би най-голямата в света на бокса. Смятам обаче, че при един реванш Руис отново ще спечели. Той има много неудобен стил за Джошуа, защото идва от аматьорския бокс. Така мисля, но все пак ще видим\", каза  Пулев , цитиран от украинското издание xsport.ua. Българинът, който е задължителен претендент на IBF, очаква решението на организацията дали ще се насочи към нов мач за световната титла. \"Искам да се бия с някой от тях, аз съм официалният претендент за титлата. Ще чакам решението на IBF. Не ме интересува срещу кого от тях ще изляза, готов съм\", каза още Пулев. По думите на президента на IBF Дарил Пийпълс обаче скоро мач на Пулев за пояс може и да няма. В интервю в Русия той призна, че е отворен към излъчване на абсолютен световен шампион. Обединяване на поясите в тежка категория не е имало от 2000 г., когато Ленъкс Люис ги държеше едновременно. \"Обсъдихме ситуацията с шефа на WBO Пако Валкарсел. Когато един боксьор държи повече от една титла, има поредица от претенденти. Трябва да проучим ситуацията и да видим кой е следващият в ротацията. Изглежда, че в момента това е претендентът на WBO, а не нашият (бел.ред. - Пулев). Имаме правило, че в случай на реванш бордът може да отнеме титлата, но не мисля, че сега е подходящ момент за това. Всички световни организации - IBF, WBO, WBA и WBC, са съгласни, че е хубаво да има абсолютен шампион, и ще направим всичко възможно това да стане, докато не нарушаваме правата си\", коментира Пийпълс.", "date": "2019.06.19", "title": "Кубрат Пулев прогнозира втора загуба на Джошуа от Анди Руис"}
{"url": "https://www.dnevnik.bg/biznes/2019/06/19/3927166_vse_poveche_kompanii_otnovo_iskat_kabineti_vmesto/", "text": "Отскоро се забелязва склонност на компаниите дори и в България да се завръщат към желанието за офиси с кабинети за сметка на отворените пространства. Трудно е да се каже, че това е вече тенденция на фона на много бързо променящите се изисквания към офисните пространства, но е факт, че има такъв интерес в Европа. Това коментира Виктория Илиева, архитект, криейтив директор на VIArchitects. За разлика от България глобално организацията на офисите в отворени пространства е вече налице близо век, отбелязва \"Файненшъл таймс\". В допълнение е много по-евтино да поддържаш такъм тип работно пространство, отколкото разделено на отделни стаи. В същото време изданието отбелязва, че дори в офисите на \"Фейсбук\", представен преди време като най-голямото отворено офис пространство в света, Марк Зукърбърг си има свой офис, а и все повече служители търсят уединение, за да могат да се съсредоточат по-добре в работата. Има компании, които се връщат към кабинетните пространства, хората имат нужда от уединение, обясни Илиева. Архитектите и дизайнерите обаче нямат сигурен отговор как отвореното пространство може да се моделира така, че служителите едновременно да имат възможност за уединение и телефонни разговори, с които не пречат, и в същото време да не са затворени в малки кабинки. Илиева все пак отбеляза, че дори в офис сградите с отделни стаи задължително поне 20% от площта се предвиждат за общо отворено пространство. Наематели с офиси над 1500 кв.м преобладават в ключовите бизнес сгради в София, показват данните на инвестиционната компания Lion's Head Investments. Сергей Койнов, изп. директор, посочи, че все повече компании търсят пространства, в които да съберат всичките си офиси, в случай че са пръснати из града. В допълнение обикновено се изисква всички служители да са на един етаж в съответната сграда. В същото време инвеститорите в офиси също предпочитат да разпределят сградите си между по-малък брой първокласни наематели с големи площи. По данни на компанията средните наеми в момента в София са около 13-14 евро на кв.м площ, докато преди 5 г. са били 11-12 евро. Освен това в момента все повече договори се сключват за 10 години, а не за 5, както е било досега. По- големите площи обичайно се свързват и с по-дългосрочни договори.", "date": "2019.06.19", "title": "Все повече компании отново искат кабинети вместо отворени пространства в офисите"}
{"url": "https://www.dnevnik.bg/bulgaria/2019/06/19/3927189_prezidentut_obmislia_veto_na_zakona_za_chernomorskoto/", "text": "Екипът на президента в момента обмисля дали да наложи вето на  приетия през миналата седмица Закон за черноморското крайбрежие . Новината съобщи самият той пред журналисти, след като наблюдава, учението с бойни стрелби \"Страйк бек 19\" на полигона Ново село. \"Застрояването, бетонирането на плажната ивица продължава да бъде голям проблем, и волята на законодателя да бъде изключително строг към гражданите, а в същото време да наблюдаваме как има варварско наливане на бетон на плажната ивица, далеч от погледа на всички институции, не е в интерес на гражданите и обществото\", посочи Радев. С новите текстове на закона се ограничава дивото къмпингуване и срещу него вече има протести. Радев посочи, че приетите промени са във вреда на гражданите, като в същото време обслужват \"варварското бетониране на Черноморието\". Искане за налагане на вето по-рано през седмицата дойде  от представители на гражданската група \"Бетономорие\" . Румен Радев отхвърли внушенията на медии, че той има вина за спирането на разширението на Околовръстния път на София от жк \"Младост\" до изхода за магистрала \"Тракия\". \"Няма нищо вярно в това, че президентът спира строителството на магистрала \"Хемус\" или че създава тапи на Околовръстното\", обяви държавният глава. Според него няма никакви прекратени дела заради сезирането на Конституционния съд от президента. Такова твърдение има в днешния брой на \"24 часа\".", "date": "2019.06.19", "title": "Президентът обмисля вето на Закона за черноморското крайбрежие"}
{"url": "https://www.dnevnik.bg/bulgaria/2019/06/19/3927188_cacarov_poiska_otstraniavane_na_prokuror_obvinen_v/", "text": "Главният прокурор Сотир Цацаров внесе в Прокурорската колегия на Висшия съдебен съвет искане за временно отстраняване от длъжност на прокурор Христо Белстойнев от Районната прокуратура в Самоков. На  Белстойнев е повдигнато обвинение  за побой над жена на паркинг. Искането се основава на доказателства, събрани при разследване на Софийската градска прокуратура, съобщиха от прокуратурата. На 17 юни на Христо Белстойнев е повдигнато обвинение за умишлено престъпление. На 12 юни между 14.30 и 15.00 ч. на ул. \"Бачо Киро\" в Самоков по хулигански подбуди той причинил лека телесна повреда на жена. След побоя пострадалата бе настанена в болница, а сигнал за побоя на паркинг в града бе подаден на спешния телефон 112. От Софийската градска прокуратура ще проверяват какво е провокирало нападението, дали прокурорът е познавал жената и в какви отношения е бил с нея. Искането на главния прокурор е обосновано от необходимостта от извършване на процесуално следствени действия и служебното положение на обвиняемия Белстойнев, което би могло да попречи на разследването. Главният прокурор настоява Христо Белстойнев да бъде отстранен от длъжността до приключване на воденото срещу него наказателно производство. Прокурорската колегия на Висшия съдебен съвет ще вземе решение днес. Ако бъде признат за виновен по обвинение за хулиганство, отличаващо се с изключителен цинизъм, прокурорът може да получи до 5 години затвор.", "date": "2019.06.19", "title": "Цацаров поиска отстраняване на прокурор, обвинен в побой над жена"}
{"url": "https://www.dnevnik.bg/sviat/2019/06/19/3927187_broiat_na_bejancite_po_sveta_e_dostignal_rekordnite/", "text": "Броят на хората, които са били принудени да напуснат домовете и страните си, бягайки от войни и преследвания, е достигнал 70.8 милиона, съобщи днес Върховният комисариат на ООН за бежанците (ВКБООН), цитиран от световните агенции. Това е най-високото равнище от създаването на тази агенция на световната организация през 1950 година. Бежанците в цял свят според представения днес годишен доклад на ВКБООН са 25.9 милиона, вътрешно разселените - 41.3 милиона, кандидатите за убежище - 3.5 милиона души, посочва \"Франс прес\". От края на 2017 до края на 2018 година общият брой на хората, останали без дом, е нараснал с 2.3 милиона. Причините за рекордно големите числа са преследвания, конфликти, насилие и нарушаване на човешките права, казват авторите на доклада. Сред страните, допринесли за тази статистика, са Етиопия, Сирия, Нигерия, Венецуела, Южен Судан и Конго. Бягствата от Венецуела обаче не се отчитат изцяло, защото малцина от бежанците искат убежище, уточни ООН. Оценките в доклада са предпазливи, посочва ВКБООН - повечето венецуелци имат право \"да бъдат подпомогнати от системата за международна закрила на бежанците, но едва половин милион\" са подали молби за убежище. \"Тенденциите отново се движат към влошаване. Нови конфликти... възникват наред с вече съществуващите\", посочи пред журналисти в Женева ръководителят на ВКБООН Филипо Гранди. Той призова Съвета за сигурност на ООН към повече сплотеност в търсене на решения на конфликтите. Броят на разселените и бежанците в света се покачва отново от 2009 г., а между 2012 и 2015 г. рязко скочи заради конфликта в Сирия. Разселените сирийци са най-много наред с колумбийците, отбелязва \"Франс прес\". Сред бежанците са 5.5 милиона палестинци, за които отговаря Агенцията на ООН за палестинските бежанци. Повечето от останалите идват от пет страни: Сирия, Афганистан, Южен Судан, Мианма и Сомалия. Сирийците, над половин милион души, са подали миналата година и най-много молби за убежище, най-вече в Турция. Следват ги венецуелците (341 800), избягали предимно в Колумбия и Перу. За четвърта поредна година Турция е страната, приела най-много бежанци (3.7 милиона). Следват я Пакистан, Уганда, Судан и Германия. Филипо Гранди, представил доклада в Берлин, приветства миграционната политика на канцлера Ангела Меркел, решила да отвори границите на страната си за стотици хиляди кандидати за убежище. \"Нямам навика да раздавам оценки, но според мен в случая трябва да приветстваме Германия за стореното. Канцлерът прояви смелост\", каза той. Гранди прикани европейците да намерят трайно решение във връзка със системата за преразпределяне на мигрантите. /БТА", "date": "2019.06.19", "title": "Броят на бежанците по света е достигнал рекордните 70.8 милиона души"}
{"url": "https://www.dnevnik.bg/sport/2019/06/19/3926903_jestut_na_levante_s_koito_zaradva_vernite_si_fenove/", "text": "За някои футболни фенове подкрепата към любимия отбор е от първостепенно значение. Често запалянковците са готови да жертват много в името да гледат всеки мач на тима на сърцето им, а понякога клубовете възнаграждават тази вярност. Такъв е случаят с испанския \"Леванте\", чийто жест на ръководството към привържениците предизвика вълна от положителни реакции по света. Клубът реши да раздаде безплатни сезонни карти на феновете, които са присъствали на всеки един домакински мач през миналия сезон. Със свободен вход за \"Сиутат де Валенсия\" ще се сдобият 14 610 привърженици, от които 3 338 деца. Броят на безплатните сезонни карти е повече от половината капацитет на стадиона на \"Леванте\", който побира 26 364 зрители. \"Леванте\" иска да благодари на всички фенове, които ни съпровождаха по време на сезона и които с всекидневната си подкрепа ни помогнаха да постигнем нашите цели\", се казва в изявлението на \"Леванте\". Това не е първият път, в който отборът прави подобен жест към феновете си. През 2017 г., когато тимът се изкачи в Ла Лига, ръководството възнагради с безплатни сезонни билети всички фенове, които са присъствали на над 85% от домакинствата на \"Леванте\" във второто ниво на испанския футбол.", "date": "2019.06.19", "title": "Необичайният начин, по който \"Леванте\" награди най-постоянните си фенове"}
{"url": "https://www.dnevnik.bg/bulgaria/2019/06/19/3927198_antikorupcionniiat_fond_podade_signali_do_instituciite/", "text": "Антикорупционият фонд подаде сигнали до четири институции за теца на почетния председател на ДПС Ахмед Доган. Според фондацията ТЕЦ \"Варна\" може да се окаже заплаха за енергийната сигурност на страната, а при покупката й е възможно да са били укривани данъци. В края на 2017 г. бившият транспортен министър в кабинета \"Орешарски\", а преди това шеф на варненското пристанище Данаил Папазов купи през дружеството си \"Сигда\" ТЕЦ \"Варна\", която бе собственост на \"ЧЕЗ груп\", но не работеше. Само няколко месеца по-късно прехвърли на Доган мажоритарния дял от 70%. След това централата получи от държавата право на \"студен резерв\", тоест да получава пари за готовност за работа без реално да произвежда енергия. Преди ден стана известен и  планът за изграждане на пристанище , което ще конкурира държавния порт. Сигналът до Държавната агенция \"Национална сигурност\", Министерството на енергетиката и Комисията за енергийно и водно регулиране (КЕВР) е свързан с решението на държавно дружество да плати милиони левове за студен резерв на \"ТЕЦ Варна\" ЕАД, чиято техническа изправност е под въпрос. Така според сигнала се предпоставя и евентуална заплаха за енергийната сигурност, като част от националната сигурност на България. Сигналът до Националната агенция за приходите (НАП) е във връзка със съмнения за избягване на данъци при придобиването на теца от почетния председател на ДПС през август 2018 г. Според директора на фонда Бойко Станкушев \"задълбоченият анализ на историята на \"ТЕЦ Варна\" – от приватизацията през 2006, до 2017, когато нов собственик става варненска фирма без никакъв опит в енергетиката, до август 2018, когато г-н Доган купува мажоритарен дял, поражда тревожни въпроси за възможността на държавните институции да защитават обществения интерес в ситуации, в които са намесени съществени материални интереси на влиятелни лица\". \"Обобщихме част от съмненията и въпросите си в тези четири сигнала до институциите. Настояваме за обстойна проверка на целия казус,\" е цитиран да казва той. Вижте видеото от разследването на Антикорупционния фонд по темата.", "date": "2019.06.19", "title": "Антикорупционният фонд подаде сигнали до институциите за теца на Доган"}
{"url": "https://www.dnevnik.bg/razvlechenie/2019/06/19/3927251_dani_boil_pokaza_filma_koito_si_predstavia_sviat_bez/", "text": "Можете ли да си представите свят, в който \"Бийтълс\" не съществуват? Точно това прави режисьорът Дани Бойл в най-новия си филм със заглавие \"Вчера си е за вчера\" (Yesterday) - опитва се да накара хората да повярват в такъв сценарий.", "date": "2019.06.19", "title": "Дани Бойл показа филма, който си представя свят без \"Бийтълс\""}
{"url": "https://www.dnevnik.bg/sport/2019/06/18/3926957_kak_jiletkata_na_guardiola_osiguri_6000_paunda_za/", "text": "Успехите, които \"Манчестър сити\" постигна под ръководството на Пеп Гуардиола, направиха каталунския специалист един от най-популярните хора в Англия. Стилът, който мениджърът наложи няма равен, а заедно с това Гуардиола привлече погледите и с начина си на обличане. Точно заради това жилетката, която мениджърът на \"гражданите\" не изостави през целия сезон по пътя към  исторически домашен требъл , влезе в историята. Сивата връхна дреха, с която каталунецът стоеше край тъчлинията в голяма част от двубоите на тима си, беше продадена на търг, организиран от фондацията на \"Сити\", съобщава клубът. Сумата, която влиза за благотворителна инициатива, е 6000 паунда. Късметлията, който се сдоби с жилетката на Гуардиола е Джеймс Ходж, който живее в САЩ. Сумата отива за подпомагане на учениците в Манчестър и осигуряването на храна за тях по време на летните ваканции. Фондацията на \"гражданите\" се грижи за различни инициативи в града и много често насърчава образованието сред най-малките. \"Много се радвам, че фондацията на  \"Сити\"  за поредна година успя да събере много средства, и бих искал да благодаря лично на всеки човек, който го прави. Не говоря само за тази жилетка, която наистина, изглежда, е много ценна за наши фенове, а за всички, които дариха, защото имат добри сърца\", каза Гуардиола. През сезона той изведе \"Сити\" до втора поредна титла във Висшата лига. Освен това \"гражданите\" триумфираха с Купата на Лигата и ФА къп, като станаха първият отбор, спечелил и трите домашни трофея в рамките на един сезон.", "date": "2019.06.19", "title": "Как жилетката на Гуардиола осигури 6000 паунда за ученици в Манчестър"}
{"url": "https://www.dnevnik.bg/bulgaria/2019/06/19/3927212_tomislav_donchev_dade_mesec_na_chinovnicite_da_se/", "text": "Вицепремиерът Томислав Дончев е пратил тайни клиенти в институциите, за да видят как обслужват гражданите и след като разбрал резултата, дава месец на чиновниците да се стегнат. Това е станало след сигнали от гражданите и бизнеса за проблеми при административното обслужване. Тайните клиенти наблюдавали обслужването в 13 централни и местни администрации и 15 конкретни услуги, по които са предвидени мерки за намаляване на регулаторната тежест. Между тях са издаване на шофьорско свидетелство, винетни стикери, отпускане на еднократна помощ при раждане на дете, издаване на картографски и кадастрални скици, удостоверения за характеристиката на земеделската земя, на виза за проектиране, заверка с апостил на документи, издадени от кметове и общински администрации. Представените доклади след проверката показват, че на много места все още не са изпълнени законови задължения на администрацията, не са променени процедурите и образците на документите и не са приложени приетите облекчения за гражданите и бизнеса, се казва в съобщението на Министерския съвет. \"Вчера изпратих писма до проверените администрации, в които им давам срок до един месец за да отстранят всички констатирани проблеми и да ми докладват какво е свършено. Предстоят нови проверки\", заяви вицепремиерът. Предстои въвеждането на нови задължителни стандарти за обслужване на гражданите и бизнеса, съобщи пресслужбата. Администрацията на Министерския съвет е разработила конкретни правила, съобразени с европейската практика, които определят къде да се намират приемните, задължават чиновниците да осигурят места за паркиране и система за ред на чакащите, определят колко гишета да има, въвеждат дистанционно обслужване на потребители със специфични нужди, стандарт за предоставяне на указателна информация за предоставяните услуги и за намаляване на изискваните документи.", "date": "2019.06.19", "title": "Томислав Дончев даде месец на чиновниците да се стегнат"}
{"url": "https://www.dnevnik.bg/sviat/2019/06/19/3927195_sudebniiat_proces_za_svaleniia_nad_ukraina_boing/", "text": "За пръв път международната Съвместна разследваща група (JIT), базирана в Холандия, посочи конкретни имена на предполагаеми участници в свалянето преди 5 години с военна ракета на пътнически Boeing 777-200ER на авиокомпания Malaysia Airlines над Източна Украйна, в което загинаха почти 300 души. Още преди пресконференцията, насрочена за този следобед, роднини на жертвите заявиха пред холандски медии, че става дума за четирима души и че имената са им известни. Според холандка, изгубила сина си в трагедията, съдебният процес ще започне на 9 март 2020 г. и обвиненията ще са за убийство. След това от JIT потвърдиха датата и обявиха, че са изпратени международни заповеди за арестуването им. Според специалния пратеник на \"Новая газета\" това са трима руски и един украински гражданин:  Имената са му предадени от близки на загиналите малко преди да бъдат съобщени от разследващите. Най-вероятно те ще бъдат съдени задочно, защото Харченко е в контролираните от сепаратистите части на Украйна, а Москва не сътрудничи пълноценно на разследването и едва ли ще предаде тримата си граждани. Делото срещу тях ще се води в Холандия (най-вероятно в Хага) съгласно ратифицирано от парламента в Хага на 12 юни 2018 г. холандско-украинско споразумение. То определя, че присъдата ще важи и на украинска територия, че за хода на делото може да се използва видео връзка с Украйна и че наказанието може да се изтърпява в Украйна, ако осъдените не бъдат предадени на Холандия. През 2015 г. петте държави от JIT призоваха да се създаде международен трибунал за трагедията, но на 29 юли 2015 г. Русия единствена от Съвета за сигурност на ООН наложи вето на съответната резолюция за учредяване на такъв наказателен орган. В последните часове медии разпространиха 7 имена и три от тях съвпадат с съобщеното от руския журналист. До официалното им обвиняване от прокуратурата пред холандския съд в Схипхол тези твърдения нямат съдебна тежест за или против невинността им. Русия, която няколко пъти сменя водещата си версия, никога не е признавала изводите на JIT, включително защото не бе допусната като равноправен участник до разследването. Дежурните коментари от Москва са, че това е преднамерено антируска и силно политизирана акция. Във вторник холандският телевизионен канал NPO 2 излъчи репортаж с имена на предполагаемите участници в събитията, довели до свалянето на малайзийския самолет, които вероятно ще бъдат обект на официалното разследване. Всички те са били посочвано досега в разследвания на групата Bellingcat и на московското издание \"Новая газета\":  - командир на 53-а ценитно-ракетна бригада на руската армия, базирана в Курск; според Bellingcat именно в тази част е комплексът \"Бук\", от който се предполага, че е направен фаталният изстрел от 17 юли 2014 г. - гражданин на Украйна, където той е заподозрян в извършване на държавна измяна; в холандския телевизионен репортаж той споделя, че се познава със Сергей Дубински и Олег Пулатов  (радио позивна \"Хмурый\"/\"Сергей Петровский\") - споменаван в разследванията на Bellingcat като началник на военното разузнаване на т.нар. Донецка народна република, ключов организатор на транспортирането на зенитно-ракетния комплекс \"Бук\", вписан е и в искането за разпит във връзка с катастрофата, което Службата за национална сигурност на Украйна изпрати в Москва през октомври 2017 г. До 2015 г. е бил на служба в руската армия.  (радио позивна \"Гюрза\"/\"Халиф\") - според разследването на \"Новая газета\" е човекът, който \"непосредствено е съпровождал \"Бук\"-а\", началник на Втори отдел на военното разузнаване на ДНР, В сряда Bellingcat разпространи нов доклад с имена на онези, които пряко или косвено може да са причастнни към свалянето на боинга от полет МН17. Разследващата група отново заяви, че не може да посочи кой конкретно е издал заповедта да се изстреля зенитната ракета или кой я е изпълнил:  - преди изстрелването на ракетата от \"Бук\" информира командирите си по телефона, че самолетът приближава Генерал-майор   и заместникът му   - играли са важна роля при превозването на зенитната система от Русия в Украйна и обратно  - също е свързан с транспортирането на ракетния комплекс.", "date": "2019.06.19", "title": "Съдебният процес за сваления над Украйна боинг започва на 9 март 2020 г."}
{"url": "https://www.dnevnik.bg/bulgaria/2019/06/19/3927254_prezidentut_predupredi_pravitelstvoto_da_ne_oriazva/", "text": "Очаквам правителството да гарантира, че няма да има орязване на бойните възможности на самолетите F-16 спрямо заявените от нас и българските данъкоплатци няма да дават парите си нахалост, каза днес президентът Румен Радева пред журналисти след учението \"Страйк бек 19\", провело се на полигона Ново село. Позицията му беше в отговор на въпрос дали знае каква е цената  в проекта за договор от САЩ за изтребителите . Радев каза, че очаква всеки момент конкретните параметри на предложението. Според него въоръжените сили са разработили един много добър пакет, максимално изстискан, но гарантиращ надеждни способности и оползотворяване на бойните способности на самолета. \"Всяко мърдане надолу, орязване в някакъв вид, води до невъзможност за реализацията на оперативните способности на самолета\", каза Радев. Той припомни, че правителството многократно е декларирало, че ще постигне разумна цена, близка до определената в проекта, одобрен от парламента, като в допълнение има разсрочено плащане, офсет, индустриално сътрудничество и високи бойни способности. Миналата седмица  финансовият министър Владислав Горанов каза , че е възможно цялата сума за F-16, която ще е около 2.1 млрд. лв., да бъде платена наведнъж. Към момента няма информация и какво военно производство от САЩ може да се пренасочи към България. \"Най-важното в този проект, което често се пропуска, е, че не самият самолет е най-важният. Цялостният хомогенен пакет е ключов. Той включва самолета, неговото оборудване, въоръжение, допълнително оборудване, огромното наземно оборудване и обучението на личния състав\", заяви Радев. Фотогалерия от учението.", "date": "2019.06.19", "title": "Президентът предупреди правителството да не орязва пакета за F-16"}
{"url": "https://www.dnevnik.bg/evropa/evropeiski_parlament/2019/06/19/3927257_bivsh_rumunski_premier_oglavi_novata_centristka_grupa/", "text": "Румънецът Дачиан Чолош бе избран днес за председател на групата \"Обнови Европа\" в Европейския парламент, наследник на Алианса на либералите и демократите за Европа (АЛДЕ), се посочва в съобщение на групата, цитирано от БТА. Чолош е бивш министър-председател на Румъния, земеделски министър и еврокомисар по земеделието и развитието на селските райони в комисията под председателството на Жозе Барозу. Новата парламентарна група се състои от 108 евродепутати. \"Обнови Европа\" е не само третата политическа сила в ЕП, но и нова надежда. Вярвам в единна Европа на Изтока и Запада, Севера и Юга, заявява Чолош, цитиран в съобщението. Той добавя, че групата ще работи според очакванията на гражданите, за социална закрила, опазване на природата, в областта на миграцията и цифровия преход. Без нас няма да бъде възможно съставянето на устойчиво мнозинство в Европарламента, отбелязва досегашният председател на АЛДЕ Ги Верхофстат. Той добавя, че следващият председател на Европейската комисия ще получи подкрепата на \"Обнови Европа\" само ако в основата на работната му програма залегнат целите на доскорошните либерали. Френските евродепутати, избрани в края на май от листата \"Ренесанс\" (21 на брой), представляват най-голямата делегация в тази група.  Целта на смяната на името  бе да се удовлетворят представителите на партията на президента Еманюел Макрон, тъй като думата \"либерал\"  е обременена  с твърде много конотации във Франция. \"Политико\" отбелязва, че Чолош, който има силни връзки с Франция, получи подкрепата на делегацията на \"Ренесанс\", както и на  испанската либерална партия \"Сиудаданос\" . Той бе избран с 64 срещу 42 гласа, побеждавайки холандския евродепутат Софи инт Велт, която имаше подкрепата на британските либералдемократи. Изборът на Чолош значи, че лидерите на трите основни проевропейски политически групи вече са ясни, което позволява да се забързат преговорите за други позиции и политически платформи. Във вторник социалистите избраха испанския евродепутат  Ираче Гарсия  за нов лидер, а дясноцентристката Европейска народна партия бързо преизбра германеца Манфред Вебер. Досегашният лидер на либералите Ги Верхофстат се надява да стане председател на Европарламента. Гласуването се очаква през първата седмица на юли, когато ще се състои първото пленарно заседание на новия Европейски парламент. Утре започва двудневен Европейски съвет, на който лидерите ще обсъдят номинациите си за висшите постове в ЕС.", "date": "2019.06.19", "title": "Бивш румънски премиер оглави новата центристка група в Европарламента"}
{"url": "https://www.dnevnik.bg/analizi/2019/06/19/3927279_dobrite_zapadni_praktiki_se_prevrushtat_v_bulgarski/", "text": "Щатската система за официализиран лобизъм, но побългарена. Сега вече големите компании официално ще финансират партиите. Гражданските инициативи заминават в миналото. Теми като екология, искания за по-високи минимални заплати, социална сигурност на служителите остават назад. ----- Идеята за \"отворено финансиране\" на партиите от бизнеса е катастрофална за почтеността в българската политика. Този модел узаконява рекета върху бизнеса и политическата корупция. Отделно, той поставя властта и опозицията в напълно неравностойно положение. Такъв модел рязко ще отдалечи България от Европа, особено в сферата на свободата на бизнеса и борбата с корупцията. Не се учудвам, че този модел е плод на съглашение между ГЕРБ и ДПС. Отива им... ----- Това е съсипия за извънпарламентарната опозиция! И всичко това се случва в навечерието на местните избори наесен. Законово се елиминират всички останали партии, освен тези във властта и около нея в момента. Не може да се въвежда такова законодателство, защото се дискриминира политическото представителство на гласуващата и активна част от населението. Партиите не са бизнес формации, макар че вечните управляващи са обгърнати от обръчи от фирми, и по закон не могат да развиват стопанска дейност. Съвременната демокрация ще се изврати, ако се приложи такава идея. Партиите трябва да останат политически сдружения, а не бизнес асоциации. ----- Отново българските политици ще превръщат добрите западни практики в българска свинщина! Решението за нулеви партийни субсидии е отлично - в Швейцария са такива, хората там си живеят много добре, швейцарските партии не са потънали в олигархични зависимости, действат си много отговорно пред обществото. И от тук-нататъка настъпва свинщината! Какви неограничени дарения, какви простотии, дето и в САЩ ги няма?! Тия психопати, родните политици, нарочно правят такива безобразни свинщини, за да провокират накрая насилствена разправа с тях!!! Основното перо в партийните разходи е за медийна реклама. Затова - прави се един специализиран държавен сайт, в който всички регистрирани партии да са представени равностойно на началната страница, БЕЗПЛАТНО (поддръжката на сайта ще се финансира от държавния бюджет). Всички медии и желаещи граждани ще се информират за позициите на различните партии по застъпваните от тях въпроси само от този сайт. Партиите без проблеми могат да си поддържат и фейсбук страниците - ако не е съвсем безплатно, то поне е доста евтино. Медиите ще могат да канят събеседници от партиите за изясняване на интересуващите ги въпроси, БЕЗПЛАТНО, за да бъдат интересни за зрителите си и така да получават повече постъпления от продажби на реклама. При всичко това издръжката на партиите няма да е безобразно скъпа като досега, партийната субсидия може да е нулева, като в Швейцария, партийните дарения могат И трябва да са ограничени. Има и приток от членски внос. Какво повече от това биха могли да искат партиите?!!! Или нарочно, напук ще правят нещата по свински, като \"наказание\" за гражданите, че искат държавната субсидия за глас да не надхвърля 1 лев!!! ----- Статутът на партиите и условията за тяхната дейност са част от българския ангажимент към Копенхагенските (политическите) критерии за членство в ЕС. \"Отвореното финансиране\" задълбочава олигархичния модел на нелегитимна връзка между икономика и политика и рязко намалява възможностите за демократичен избор. ----- Днес просто показаха на всички как изглежда дългогодишното им съжителство под юргана на споделените интереси. Твърдя, че ГЕРБ и ДПС опитват завинаги да се освободят от опозиция, като ползват БСП, колкото да има някаква имитация на съпротива...", "date": "2019.06.19", "title": "Добрите западни практики се превръщат в български свинщини"}
{"url": "https://www.dnevnik.bg/sviat/2019/06/19/3927284_sauditskiiat_prestolonaslednik_da_bude_razsledvan_za/", "text": "Генералният секретар на ООН ще инициира международно наказателно разследване за  смъртта на саудитския журналист Джамал Хашокжи , заяви днес докладчик на световната организация, цитиран от \"Франс прес\" и БТА. В доклада си Анес Каламар твърди, че убийството на журналиста представлява \"извънсъдебна екзекуция\", и държи Саудитска Арабия отговорна за него. Налага се лично генералният секретар на ООН Антониу Гутериш да инициира международно наказателно разследване, с което да се гарантира, че никоя държава няма да му повлияе, подчертава Каламар. Съществуват достатъчно доказателства, за да се започне разследване за подвеждане под отговорност на високопоставени саудитски представители, включително на принца престолонаследник Мохамед бин Салман, във връзка със случая Хашокжи, каза днес експертът на ООН за правата на човека. След като в продължение на шест месеца водеше собствено разследване на убийството на саудитския журналист, специалният докладчик на ООН за извънсъдебните екзекуции Анес Каламар посочва в доклада си, че е \"установила наличието на надеждни доказателства, налагащи допълнително разследване за личната отговорност на висши саудитски представители, включително на престолонаследника\". Според анализа смъртта на журналиста е международно престъпление, посочва \"Гардиън\". В него се посочва още, че извършеното от Саудитска Арабия и Турция не е отговаряло на международните стандарти. Саудитското разследване не бе проведено добросъвестно и може да възпрепятства правосъдието, се казва още в доклада.", "date": "2019.06.19", "title": "Саудитският престолонаследник да бъде разследван за убийството на Хашокжи, иска ООН"}
{"url": "https://www.dnevnik.bg/analizi/2019/06/19/3927294_bulgariia_utre_edna_prazna_strana/", "text": "Последната прогноза на ООН за демографското развитие на България може да бъде обобщена с една дума: мрачна. По данни на НСИ населението на страната се е свило до 7 000 039 души. Но с голяма доза сигурност можем да твърдим, че числото е дори още по-малко - има например хиляди, които от години са в чужбина, а статистиката ги отчита като живеещи в страната. Според прогнозата на ООН има много голяма вероятност броят на българското население да продължи да се топи. При това драстично. Според най-песимистичния сценарий през 2100 година в България ще живеят едва 2,18 милиона души, според най-оптимистичния - 5,5 милиона, а според усреднената прогноза в края на века ще сме под 4 милиона. Дори при условията на \"нулева миграция\" (тоест, ако броят на напускащите страната е равен на установяващите се в нея) в България ще живеят едва 4,24 милиона души. Основната причина, поради която и към момента България намалява, е отрицателният естествен прираст. Страната печално се прочу с изключително висока смъртност, а положителен естествен прираст има само при малцинствените групи. Неясно остава обаче как стопяването на населението в съчетание с промяната на неговата етническа структура ще бъдат употребено от политиците. И има ли разумни решения или ще станем свидетели на популистки палиативни мерки, които само ще влошат ситуацията. Цитираните по-горе данни на НСИ и ООН не дават представа за етническата структура на българското население. От преброяването през 2011 знаем, че тогава то е наброявало близо 7,4 милиона души, като етническите българи са били близо 85%, турците - 8,8%, а ромите - малко под 5%. Но и тези данни трябва да бъдат разглеждани предпазливо, тъй като далеч не всички анкетирани са посочили етническа принадлежност, а и много от ромите се самоопределят като турци. Според редица прогнози броят на ромите в България ще продължи да нараства. В изготвено неотдавна изследване се твърди, че към 2050 година ромите ще са около 1,2 милиона, или приблизително 22% от населението. Същевременно с висше образование са едва 0,5% от ромите, а само 50% от икономически активните имат работа. Въпреки някои успехи резултатите от интеграционните политики и т.нар. Десетилетие на ромското включване са крайно незадоволителни. Социалните дистанции между българи и роми се увеличават, а изследване, проведено в края на \"интеграционната декада\", показа, че според голяма част от анкетираните етническите конфликти между българи и роми са разпалвани целенасочено от политиците. Не е тайна, че България е страна на активни етнически предприемачи. С това понятие могат да бъдат обозначени както етническите партии, така и \"патриотични формации\" като ВМРО, \"Атака\" и НФСБ. От ВМРО например предлагат \"революционна\" концепция за справяне с \"циганизацията\". Тази реторика, изглежда, свърши работа: ВМРО излязоха от ступора след скандалите в ДАБЧ и постигнаха, както се казва, \"хубав резултат\" на евровота на 26 май. Но с мерки като предлагания контрол върху раждаемостта ВМРО и политици като г-н Каракачанов само ще възпалят още повече проблема, тъй като има немалка вероятност да създадат мъченици - гетата са потенциален инкубатор за радикален ислям. Затова трябва да се действа повече с моркова, отколкото с тоягата: насърчаване на образованието, включително десегрегация на детските градини и училищата, и борба срещу стигмата да си ром вместо насъскване на един етнос срещу друг. Именно последното обаче - задълбочаването на междуетническите конфликти - е много вероятно в контекста на мрачните демографски прогнози. Освен високата смъртност другият голям проблем е миграцията. Според някои оценки напусналите България са около 2 милиона. Премиерът Борисов обаче уверява, че \"все повече успели, знаещи и можещи хора се връщат в България\". Човек може да си помисли, че причината за това трябва да търсим във все по-добрия живот, гарантиран от трите мандата на ГЕРБ. Демографските данни на НСИ показват, че през 2018 година страната са напуснали над 31 000 български граждани, а са се завърнали само малко над 16 000 души. Даниел Смилов правилно посочи в своя статия за \"Дойче веле\", че макар да е най-бедната страна в ЕС, България все пак е част от един наистина елитен клуб, тоест сравнява се с някои от най-развитите нации в света. Но бих добавил и това: хората сме така устроени, че винаги се сравняваме с тези, които са по-добре от нас. В противен случай още щяхме да обитаваме пещерите. Бедността, метастазите на корупцията, прогнилата съдебна система, зависимите медии - заради тези и други негативни характеристики България не изглежда като особено добро място за живеене. Освен може би за представителите на т.нар. Трети свят. Впрочем, прогнозата на ООН не отчита ефекта от мигрантски потоци към Стария континент. А те съвсем не са изключени. Що се отнася до самата България - мнозина се опасяват, че страната все повече започва да прилича на потъващ кораб. И че тези на капитанския мостик явно не са в състояние да предложат смислени мерки за справяне с надвисналата буря.", "date": "2019.06.19", "title": "България утре: една празна страна"}
{"url": "https://www.dnevnik.bg/biznes/2019/06/19/3927295_kabinetut_predlaga_koncesiite_na_plajovete_da_se_davat/", "text": "Министерският съвет предлага с промяна в законодателството концесиите на морските плажове да се дават по закона за устройството на Черноморското крайбрежие (ЗУЧК), а не по Закона за концесиите, както е сега. Практиката от 1 януари до сега, през което време се прилага Законът за концесиите, затруднява процедурата и създава риск голяма част от морските ивици да останат неохраняеми, са мотивите за предложението, съобщи правителствената пресслужба. Идеята към плажовете да се прилага общият режим беше прокарана от вече бившия вицепремиер Валери Симеонов заради  \"дебеловрати момчета\" , на които  по непрозрачен начин  се раздават плажове. След като той подаде оставка министърът на туризма Николина Ангелкова сега  за втори път  предлага да се върне старото положение и именно нейното ведомство да движи процедурите. При предишния опит  срещу това възразиха  БСП и Патриотите. Морските плажове са изключителна държавна собственост и към тях има много висок обществен интерес, поради което е необходимо да бъдат уредени в специален закон, е сегашното становище на правителството. Към настоящия момент има голям брой неохраняеми морски плажове, изтичат и сроковете на много концесионни договори. Държавният интерес е морските плажове да бъдат отдадени на концесия, за да се гарантират водно спасяване, медицинско обслужване и почистване на ивиците, се добавя в съобщението на пресслужбата.", "date": "2019.06.19", "title": "Кабинетът предлага концесиите на плажовете да се дават от Министерството на туризма"}
{"url": "https://www.dnevnik.bg/politika/2019/06/19/3927289_sindikati_i_rabotodateli_othvurliha_po-nisuk_dds_za/", "text": "Синдикати и работодатели се обявиха против проекта на БСП за намаляване ставката на ДДС на брашното и изделията от брашно, мляко, яйца и сирене от 20% на 5% и на лекарствата - на 9%, се разбра на заседанието на Националния съвет за тристранно сътрудничество, съобщи агенция \"Фокус\". Проектът на БСП бе внесен в Народното събрание в началото на юни. ДПС е внесло в парламента предложение да се освободят от ДДС книгите и учебниците. Партията провежда разговори с браншови организации за по-нисък косвен данък върху храните и лекарствата.  Председателят на УС на Асоциацията на индустриалния капитал в България Васил Велев обясни, че асоциацията няма да подкрепи проекта. Той посочи, че ДДС е основният стълб в бюджетните приходи, и подчерта, че има добра събираемост на този приход. Велев коментира още, че ако промените се приемат, няма да се намали крайната цена, а ще се увеличат единствено приходите на търговците. Димитър Бранков – зам.-председател Българската стопанска камара, също изрази становище против промените, като посочи, че те трябва да се обсъждат по-дълго време. От Българската търговско-промишлена палата, КРИБ и КНСБ също се обявиха против законопроекта. От КНСБ заявиха, че трябва да има преструктуриране на цялата данъчна система с оглед доходите на хората. Хлябът няма да поевтинее, ако се намали ДДС. Това обяви на свой ред и министърът на финансите Владислав Горанов. \"Сегашната данъчна система е достигнала един баланс на съотношение, който хората възприемат, и се е получило относително добре\", заяви Горанов. Той посочи, че хлябът няма да поевтинее, ако се намали ставката на данъка. \"Идете в Гърция и вижте какво стана там след намаляване на ДДС – нищо не стана, цените се запазиха\", обяви той. Каза, че е готов да води дебат с всеки представител на бизнеса или партиите за преструктурирането на данъчната система. \"Но ако намалим с 1 лв. цената на хляб, който струва 10 лв., ние ще направим услуга на по-богатите хора, отколкото на тези, които си купуват хляб за 1 лв., и цената му ще им се намали с няколко стотинки. По-добре е да насочим усилия към действително нуждаещите се. През данъци никой не си е оправил икономиката\", заяви Горанов. Точно обратната теза защити народният представител от ПГ на \"БСП за България\" и зам.-председател на социалната комисия в парламента Георги Гьоков след заседанието на тристранния съвет. Според него при свиване ставката на данъка върху брашното, \"цената на хляба ще се намали в близко бъдеще\". Той участва в тристранния съвет, за да обясни от името на вносителите проекта. \"Това, което предлагаме ние, ще даде \"глътка въздух\" на хората, които плащат прекалено големи цени за неща от първа необходимост като хранителни продукти и лекарства. Чрез законопроекта даваме възможност да им се намали малко цената\", подчерта Гьоков. Посочи, че няма логика в това, че печалбата ще остане при търговците, а няма да има намаление за крайния потребител.", "date": "2019.06.19", "title": "Синдикати и работодатели отхвърлиха по-нисък ДДС за храни и лекарствата"}
{"url": "https://www.dnevnik.bg/sport/2019/06/19/3927225_lokomotiv_plovdiv_shte_igrae_sreshtu_bosnenski_ili/", "text": "Носителят на Купата на България \"Локомотив\" (Пловдив) ще срещне босненския \"Радник\" (Биелина) или словашкия \"Спартак\" (Търнава) във втория предварителен кръг на Лига Европа. Пловдивският тим е единственият български представител, който започва от второто стъпало в евротурнирите. И двата възможни съперника на \"Локомотив\" са добре познати в България. \"Спартак\" елиминира \"Левски\" през сезон 2011-2012 в третия квалификационен кръг на Лига Европа след драма с дузпи. \"Радник\" игра с \"Берое\" през сезон 2016-2017, а българският тим продължи напред след равенство и победа. \"Локомотив\" избегна много по-тежки съперници като \"Страсбург\", \"Стяуа\" и \"АЗ Алкмаар\". През XXI век черно-белите имат само три участия в европейските клубни турнири. През сезон 2004-2005, след като беше станал шампионq пловдивският тим стигна само до втория предварителен кръг на Шампионската лигd. Година по-късно изигра четири мача в Купата на УЕФА. Последното участие на \"Локомотив\" в Европа беше през сезон 2012-2013, когато участваше в Лига Европа като финалист за Купата на България. След 4:4 вкъщи и 1:3 от \"Витес\" тимът отпадна. Вицешампионът ЦСКА, който в първия кръг на Лига Европа ще срещне черногорския \"Титоград\", ще остане на Балканския полуfстров, ако се класира за следващата фаза. Червените изтеглиха за евентуален съперник хърватския \"Осиек\". През миналия сезон съставът остана трети в местното първенство и започва директно от втория кръг на надпреварата. Тимът с най-тежък жребий за първия кръг от българските състави \"Левски\", който се изправя срещу \"Ружомберок\" от Словакияq също научи своя евентуален съперник при продължаване напред. Това е победителят от двойката АЕК (Ларнака) от Кипър и молдовския \"Петрокуб\". Какво предстои за \"Лудогорец\" Българският шампион \"Лудогорец\" започва от първия предварителен кръг на Шампионската лига, като ще срещне унгарския първенец \"Ференцварош\". В Нион беше теглен и жребий за втория кръг на надпреварата. В случай че тимът от Разград преодолее 30-кратния шампион на Унгария, ще се изправи срещу победителя от двойката \"Дюделанж\" (Люксембург) и малтийския \"Валета\". Двубоите от втория предварителен кръг в Шампионската лига ще се играят на 24/24 юли и 30/31 юли. Съставът от Люксембург е добре познат на \"Лудогорец\". Българският шампион игра с този съперник през сезон 2014-2015, именно когато Стойчо Стоев беше треньор. След 4:0 в Разград и изненадващо равенство 1:1 във Великото херцогство, \"Лудогорец\" продължи напред. Малко по-късно Стоев беше освободен от треньорския пост. В \"Дюделанж\" играе бившият младежки национал на България Едисон Йорданов. Според новия регламент в Шампионската лига при отпадане в първия кръг на Шампионската лига, \"Лудогорец\" продължава в Лига Европа. Ако тимът загуби от \"Ференцварош\" преминава във втори кръг на втория по сила турнир, където го очаква загубилият от двойката \"Марибор\" и исландския \"Валур\" (Рейкявик).", "date": "2019.06.19", "title": "\"Локомотив\" (Пловдив) ще играе срещу босненски или словашки отбор в Лига Европа"}
{"url": "https://www.dnevnik.bg/evropa/2019/06/19/3927313_sud_na_es_obiavi_za_nevalidna_turgovskata_marka_s_tri/", "text": "Трите наклонени ленти на \"Адидас\" бяха обявени от съд на ЕС за невалидни като търговска марка, защото им липсва отличителен характер, разпознаваем в 28-членния блок, предаде \"Ройтерс\". Германската компания за спортни стоки обаче каза, че решението на Общия съд на ЕС засяга само опредено използване на символа. Съдът заяви, че се придържа към решение от 2016 г. на Службата на ЕС за интелектуалната собственост. Тогава, след заявление за обявяване на недействителност, подадено от белгийското дружество Shoe Branding Europe, службата анулира предишно решение за регистриране на марката. Основанието бе, че й липсва отличителен характер, присъщ и придобит чрез използване. Германската компания за спортни стоки регистрира търговската марка през 2014 г. за облекло, обувки и шапки. Според нея търговската й марка се състои от \"три успоредни равно отдалечени и еднакво широки ленти, прилагани към продукта в която и да е посока\". Това обаче бе оспорено от фирмата Shoe Branding Europe, с която \"Адидас\" имаше 10-годишен спор. Същият съд на ЕС миналата година обяви за невалидна и търговска марка с две ивици на Shoe Branding, заявявайки, че те са твърде сходни с тези на \"Адидас\". \"Адидас\" трябваше да покаже, че емблемата с трите ивици е придобила \"отличителен характер\" в ЕС, така че клиентите да знаят, че даден продукт е на компанията и да могат да го различават от продуктите на друга фирма. Според съда марката не е образец, а \"обикновена фигуративна марка\". \"Адидас\", която може да обжалва решението пред Съда на ЕС, заяви, че то е ограничено до \"конкретно използване\" на трите ленти и не засяга други защитени употреби на търговската марка в Европа. Не стана ясно кои употреби има предвид компанията. Съдът заяви, че \"Адидас\" е предоставила доказателства, свързани с използването на марката в пет държави от ЕС, но не и в целия блок.", "date": "2019.06.19", "title": "Съд на ЕС обяви за невалидна търговската марка с три ленти на \"Адидас\""}
{"url": "https://www.dnevnik.bg/analizi/2019/06/19/3927329_10_1_vuprosa_za_otvorenoto_finansirane_na_partiite_ot/", "text": "Логиката на \"отвореното финансиране\" на политически партии на теория работи опростено така: Ако си земеделски производител, финансираш партия/и с приоритет земеделие, строителните фирми - партии с приоритет по-висок процент БВП за инфраструктура, IT компаниите - партии с приоритет образование, и прочие. Дотук добре, както казал, прелитайки покрай шестия етаж, онзи късметлия, който падал от покрива към земята. Нещо обаче все ми казва, че нещата на родна почва няма да се получат точно така и Кой ще защити спонсорите на политическите партии от институционални репресии, изключване от достъп до държавен/европейски ресурс и жълти медийни атаки на спонсорирани от правителството медии с проправителствен уклон? Офшорните дарители (директно и през местни свои дружества) ще могат ли да даряват и няма ли вместо осветляване на отношенията бизнес - политика да се получи една схема за пране на пари, в която слабо известни дружества се оказват най-големите донори на огромни суми на партии без видими основания? Ще бъдат ли изключени естествените монополи и концесионерите от потенциалните дарители на партии? Счетоводството, глупако! - някой изобщо има ли идея как всъщност ще се осчетоводяват даренията и ще има ли данъчни облекчения? Използването на фирмен ресурс за кампании - коли, персонал, печатници, билбордове, офиси - законно ли ще е? Как ще се осчетоводява, как ще се отчита? Как трудовото законодателство ще защитава служители, несъгласни с политическата афилиация на своя работодател? Политизирането на фирмите неминуемо ражда този въпрос в трудово-правните отношения. Акционерите в публични компании ще могат ли да подвеждат под отговорност ръководствата им, ако изразходват средства на дружеството за политически цели (абстрахирам се от втория логичен въпрос \"успешно или неуспешно\" се дефинира това инвестиране на средства в политика). Отчетността - ще продължават ли сегашните одити от сметната палата на изразходването на средствата на партиите, или това ще се оставя само на добрата воля на самите партии бенефициенти? Голяма строителна фирма финансира голяма партия, която печели изборите и им възлага голяма деветцифрена поръчка за строителство. Законно ли ще е това все пак? Или ако е спазен ЗОП, всичко е наред? Политическа партия получава дарение от бизнесмен, но не изпълнява обещаното/планираното (случаят не е измислица). Започват скандали и искане за връщане на пари. Грешка на човека или грешка на модела? Ако се прави нов модел на финансиране, не е ли справедливо от следващите избори всички партии да започнат с равен старт и с 0 държавни лева в банковите си сметки? Или всичко ще се превърне в едно бетониране на сегашното статукво, в което никой нормален човек от бизнеса не дарява открито, за да не поеме видимите рискове от това, но няколко кампании наред партиите с финансови запаси могат да оцелеят спокойно? Ако една изборна кампания по досегашните сметки струва между 1/2 и 2 милиона лева, някои от тях вече знаят докъде могат да стигнат и с нула \"отворени\" дарения от бизнеса в следващите десет години. Което напомня един друг виц за оцеляването в криза - че дебелите ще отслабнат, а слабите... всеки се досеща за невеселия край. Разбира се, весел или невесел край е крайно относително понятие - зависи от кой ъгъл на политическата софра гледаш на процеса, с какви начални банкови депозити и с какви скрити и недотам скрити обръчи от свързани фирми.", "date": "2019.06.19", "title": "10 + 1 въпроса за \"отвореното\" финансиране на партиите от бизнеса"}
{"url": "https://www.dnevnik.bg/bulgaria/2019/06/19/3927341_oshte_28_raionni_prokuraturi_shte_budat_zakriti_ot_1/", "text": "Още 28 районни прокуратури в страната ще бъдат закрити и вместо това ще бъдат открити териториални отделения, които ще бъдат към районната прокуратура в съответния областен град. От 1 януари 2020 г. няма да съществува районна прокуратура в градовете Малко Търново, Несебър, Поморие, Средец, Царево, Котел, Нова Загора, Велики Преслав, Нови пазар, Исперих, Кубрат, Омуртаг, Попово, Радомир, Елена, Кнежа, Червен бряг, Левски, Никопол, Провадия, Девня, Бяла, Дулово, Тутракан, Първомай, Гълъбово, Раднево, Елхово. Решението е на Прокурорската колегия и предстои да бъде гласувано и от пленума на Висшия съдебен съвет. Това е вторият етап от реформата на съдебната карта на държавното обвинение. Принципното решение за окрупняването бе взето през 2017 г., като целта е да се намалят разходите и да се подобри качеството на работата. Т.нар. унифициран модел предвижда създаването на 28 големи районни прокуратури, а останалите да се превърнат в териториални отделения към тях. През 2018 г.  ВСС закри 11 районни прокуратури , които станаха териториални отделения - Белоградчик, Кула, Дряново, Трявна, Тервел, Ардино, Брезник, Трън, Мадан, Чепеларе и Тополовград.", "date": "2019.06.19", "title": "Още 28 районни прокуратури ще бъдат закрити от 1 януари 2020 г."}
{"url": "https://www.dnevnik.bg/sviat/2019/06/19/3927072_iztochna_evropa_e_nai-nedoverchivoto_miasto_za_vaksini/", "text": "Доверието към ваксините - един от най-ефективните и масови медицински продукти - е най-високо в бедните държави по света, където хората с очите си виждат всеки ден как това спасява човешки живот. В по-заможните страни скептичното отношение към ваксинирането расте и това се дължи не само на ефекта от дезинформацията по социалните мрежи, но и на кризата на доверие към институциите изобщо. Европа е едно от местата със съмняващи се във ваксините хора, но Източна Европа се откроява като най-недоверчивата в света. Това е и причината да се завръщат или да не могат да бъдат заличени зарази, като морбили например. Франция е абсолютен световен антишампион - тук всеки трети (33%) не вярва в безопасността на ваксините, а почти всеки пети (19%) не приема че те са ефективни. За сравнение - в България в сигурността не вярват 15%, а в ефективността - 7%. Украйна, която с десетки хиляди случаи е европейският център на заболяванията от морбили, едва 29% вярват в безопасността, а 50% - в ефективността на имунизирането. Това сочат огласените в сряда първи резултати от Wellcome Global Monitor - световно проучване в над 140 държави сред повече от 140 000 души. То е проведено между април и декември миналата година от американската агенция Gallup. Анкетата с 30 въпроса включва и подробности като доверие към лекари и медицински сестри, към здравни заведения като болници и поликлиники, към правителството и здравните му съвети, както и към журналистите, които разпространяват масово информация. Европа демонстрира един парадокс, казва Хайди Ларсон, директор на проекта за доверие към ваксините към Лондонската школа за хигиена и тропическа медицина, работила с изследователите от доклада. Пред \"Ройтерс\" тя обяснява, че става дума за това, че райони с високи доходи и образование показват и най-високи нива на скептицизъм към ваксините. В САЩ и Канада например се доверяват не повече от 72%, а в Северна Европа - 73%. Това оставя група от над една четвърт от населението, която има съмнения или откровено недоверие към ваксинирането. \"Гардиън\" цитира думите на Ларсон, че социалните мрежи усилват тревогата и съмненията на тези хора, поради което собствената ѝ Великобритания \"е в несигурна ситуация\". Неотдавна изданието публикува изследване, според което това са процеси, регистрирани особено там, където са във възход популистите и антисистемните групи и партии. Според Ларсън за учените е станало особено трудно да се борят с дезинформацията, защото често тя не е публична и се разпространява из закрити групи във \"Фейсбук\" и подобни форуми, където се попада само с разрешение на модераторите им. Тя предупреждава, че ефектът от отслабеното доверие към ваксините може да се усети години по-късно. \"Не мисля, че във Великобритания сме в извънредна ситуация, но подчертавам посоката, в която се движим, защото тенденциите са нещо много важно. Нужно е да възстановим доверието и да насочим повече информация към младото поколение.\" В повечето държави хората избират да ваксинират децата си, но въпреки това има сериозни разлики в доверието към ваксините и работата на учените, а това прави определени държави податливи на избухване на епидемии, предупреждават авторите. Една от препоръките им е специалистите да осигурят на хората достъп до научна информация през източници, на които имат доверие. Освен това е важно властите да действат по-решително. Правителството в Париж например добави 8 задължителни ваксини към досегашните 3 за децата. След намаляване броя на имунизираните Италия одобри закон, позволяващ на ръководствата на училища да не допускат неваксинирани деца или да глобяват техните родители. Слухове или строги религиозни възбрани стоят за избухването на епидемии от морбили в части от САЩ и Филипините. Фалшиви твърдения, че ваксините срещу детски паралич били заговор на Запада, спират през последните години усилията това заболяване да бъде премахнато в Афганистан и Пакистан. Около 6% от родителите по света (а това са 188 милиона души) казват, че децата им не са ваксинирани. Най-големият дял е в Китай (9%), Австрия (8%) и Япония (7%). Сет Бъркли, ръководител на неправителственото сдружение за ваксиниране GAVI, казва, че докладът показва, че \"тревожен брой хора\" поставят под въпрос безопасността от ваксините, но фокусирането върху това \"шумно малцинство\", отказващо да се защити, лесно кара мнозина да забравят, че все пак огромен брой се ваксинират и че имат доверие в научните усилия, стоящи зад разработването на тези продукти. Проучването не изследва всички причини за ниското доверие към ваксините, но изследователи казват, че факторите са много и сложни. Един от тях е небрежността към здравето - когато едно заболяване вече не е масово, хората смятат, че не е задължително да се защитават от него или смятат, че могат да си спестят вероятността за известен риск, който носи имунизацията. Друг фактор е, че при редица съвременни медикаменти има - или в документацията към тях има множество предупреждения - странични ефекти. Хората автоматично започват да пренасят това и върху ваксините, а те са едни от най-внимателно и подробно изследваните за безопасност и ефективност, преди да бъдат пуснати в употреба.", "date": "2019.06.19", "title": "Източна Европа е най-недоверчивото място за ваксини в света"}
{"url": "https://www.dnevnik.bg/photos/2019/06/19/3927253_fotogaleriia_sili_ot_5_durjavi_otblusnaha_napadenie_ot/", "text": "Националното тактическо учение с бойни стрелби \"Ответен удар 2019\" (Strike back 19) започна на 7 юни тази година. Сценарият, по който се игра учението на полигона \"Ново село\", беше за отблъскване на силите на държавата агресор ПЛУМБЕУС, навлезли на територията на България. В него участват над 600 военнослужещи от Сухопътните войски и Военновъздушните сили на Българската армия. В учението са включени също една механизирана рота от Сухопътните сили на САЩ, един пехотен взвод от Албания, пехотен взвод от Северна Македония и танков взвод и вертолети за непосредствена авиационна поддръжка от Гърция. Началникът на отбраната генерал Андрей Боцев каза, че това е учението с най-добри стрелби досега. На снимката: Бойна машина на пехотата М2А3 \"Брадли\" на силите на САЩ в Европа.", "date": "2019.06.19", "title": "Фотогалерия: Сили от 5 държави отблъснаха нападение от условна държава агресор"}
{"url": "https://www.dnevnik.bg/sviat/2019/06/19/3927202_chetirite_koza_na_trump_v_prezidentskata_nadprevara_v/", "text": "Анкетите за президентските избори в САЩ през 2020 г.  не са обещаващи  за Доналд Тръмп, чиято личност всява дълбоко разделение в американското общество. Все още е възможно обаче вятърът да си смени посоката и републиканецът да не влезе в историята с един-единствен президентски мандат. Стопанинът на Белия дом може да изиграе четири карти, за  да бъде преизбран . Избирателната колегия Американската система дава възможност да се печелят президентски избори с по-малко гласове от тези на съперника, защото президентът се избира от електори, избирани на свой ред от гражданите; броят им зависи от населението на съответния щат. Резултатите от народния вот и от гласуването в избирателната колегия често съвпадат, но са известни изключения, както стана през 2016 г. Демократката Хилари Клинтън тогава изгуби, при все че на национално равнище имаше близо 2.9 милиона гласове пред Доналд Тръмп. Нюйоркчанинът спечели вота в повечето ключови щати и бе избран за президент с гласовете на 304 електори срещу 227 за Клинтън. Магнатът от бизнеса с недвижими имоти успя да привлече в републиканския лагер Уисконсин, Флорида, Айова, Мичиган, Охайо и Пенсилвания. Може ли това да се повтори през 2020 г.? Не, сочат неотдавнашни проучвания, според които Тръмп изостава в тези шест по традиция колебаещи се щата. Нищо обаче не е предрешено - много анкети, дори правени точно преди гласуването през 2016 г., дадоха грешни прогнози. Електоралната база му идва на помощ? Доналд Тръмп е най-непопулярният американски президент от 40-те години на миналия век с изключение на демократа Джими Картър, показват данни, събрани от специализирания сайт \"ФайвТъртиЕйт\". Повече от две години след идването му в Белия дом от него са недоволни близо 53 на сто от анкетираните, а около 42 процента го одобряват. В същия момент от мандата рейтингът на предшественика му Барак Обама бе 47.5 на сто. По данни на \"Галъп\" обаче Доналд Тръмп се радва на максимална популярност сред избирателите републиканци, 87 процента, и този показател неизменно е кръжал около 90-те процента. Тази вярност може да натежи на везните, ако всички тези избиратели отидат да гласуват и ако Тръмп успее да убеди част от колебаещите се. Изборната машина В предишния епизод видяхме как Тръмп импровизира по пътя си към най-високото място на подиума, без никога преди да е заемал изборен пост. Този път кампанията му се опира на опитни ръководители, 40 милиона долара за разходи за електоралните битки и стратегия с акцент върху социалните мрежи. И пехотинците му са готови да чукат от врата на врата, разпространявайки посланията на републиканците. Тръмп е подсилил още повече тази войска, готова да се сражава за него, анализирайки личните данни на стотици хиляди души, посещавали от три години насам митингите му из страната под надслов \"Да направим Америка отново велика\". Без ясен съперник Четирийсет и петият президент на САЩ не знае името на своя противник и неяснотата може да се запази дълго време - за  номинацията на демократите  се състезават 23 души. Съответно Тръмп още хвърля стрелите си почти слепешката. Ако номинацията на демократите бъде спечелена от фаворита в анкетите Джо Байдън, Тръмп ще може винаги да заяви, че кандидатурата на бившия вицепрезидент на Барак Обама е връщане към миналото и аутсайдерът е точно той. Ако пък насреща му се изправи сенаторът Елизабет Уорън, чиято популярност расте, той навярно ще използва друга стратегия, обвинявайки демократите, че са \"социалисти\". В стремеж да ужаси умерените и да обере гласовете им. А паузата дава важно предимство на Доналд Тръмп: докато демократите кръстосват саби помежду си, той може да прави кампания - да мобилизира войските си и да събира средства. /БТА", "date": "2019.06.19", "title": "Четирите коза на Тръмп в президентската надпревара в САЩ"}
{"url": "https://www.dnevnik.bg/sport/2019/06/19/3927471_ruskata_atletika_ne_raboti_da_izchisti_imeto_si_obiavi/", "text": "Шефът на Руската антидопингова агенция (РУСАДА) Юрий Ганус обяви, че лекоатлетическата федерация на страната, която е със спрени права, не прави достатъчно, за да изкорени използването на допинг. Според него настоящите усилия няма да помогнат тя да бъде възстановена от Международната федерация по лека атлетика (IAAF).  Руската атлетика е със срепни права от 2015 г., след като беше разкрита схема за системен допинг. В началото на юни IAAF реши да не прекратява наказанието на Русия, като едва през септември ще се проведе ново заседание. \"Достатъчно с публичните изяви. В последните години опитахме да покажем колко велика е руската атлетика и самата федерация. На всички обаче е ясно, че при настоящата ситуация тази федерация няма да бъде възстановена. Това ще се промени с ежедневна работа и комуникация със състезателите\", каза Ганус на пресконференция. Той призова за уволнение на високопоставените членове на руската федерация. Според него усилията им не са довели до нищо. В началото на месеца \"Ройтерс\" разкри как двама наказани треньори и един лекат  продължават да работят с лекоатлети . През септември  WADA възстанови правата на РУСАДА при няколко условия , най-важното от които беше осигуряване на достъп до данните на московската лаборатория. Решението предизвика остри критики срещу Световната антидопингова агенция, но тя се защити, като изтъкна, че е успяла да накара Русия да направи това, което е искано от нея.", "date": "2019.06.19", "title": "Руската атлетика не работи да изчисти името си, обяви шефът на антидопинговата агенция"}
{"url": "https://www.dnevnik.bg/bulgaria/2019/06/19/3927339_maia_manolova_posuvetva_stolichnata_obshtina_kak_da/", "text": "Поредният протест срещу застрояването в зелена площ в столичния квартал \"Младост 1\" подкрепи призива на омбудсмана Мая Манолова, която участва в протеста, Столичният общински съвет да отмени решението си от 20 декември 2018 г., с което дава зелена светлина за строителството на 12-етажен хотел. Процедурата обаче засега е спряна, тъй като кметът на София Йорданка Фандъкова не изпълнява възложеното й от общинския съвет да се договори с частните собственици на имота, за да започне строежа. Теренът е пред блок 73 и според действащия Общ устройствен план на София той е предназначение \"за жилищно строителство\". \"Каквото и да казва сега Фандъкова, тя трябва да изпълни това решение на общинския съвет, защото й е възложено. Може следващ кмет да го подпише - това решение ли е на въпроса\", попита Манолова. Наскоро тя подкрепи и друг подобен протест - срещу застрояване в \"Дружба 1\", след което Фандъкова обяви, че протестът е организиран от БСП. \"Много е жалко човек на отговорна позиция да дели хората на леви и десни. Не е важно кой от коя партия е, за нас е важно мнението на всички граждани и решаването на техните проблеми\", коментира омбудсманът. Протестът завърши след блокиране на бул. \"Андрей Сахаров\", в което участва и Мая Манолова. Предишният протест беше на 22 март и предизвика кмета Йорданка Фандъкова да обяви, че не е подписала решението на Столичния общински съвет за уреждане на сметките по регулационното обезпечение на въпросния терен. \"Реално там в момента няма казус. Има притеснение от гражданите, но те трябва да знаят, че няма движение по този казус\", заяви вчера Фандъкова, цитирана от БНР. За регулационно обезпечение трябва да има подписан договор между кмета на общината и частния собственик на имота по чл. 15 от Закона за устройство на територията. Фандъкова е отказала да го подпише, след като Столичният общински съвет на 20 декември 2018 г. гласува кметът да сключи предварителен договор със собственика, обясниха от Столичната община. Затова въпросната зона в \"Младост 1\" все още няма действащ план, няма и издадени разрешения за строеж. Живеещите в блоковете около зелената площ, обаче, не бяха доволни от позицията на кмета, защото било отлагане на проблема, но не и решаването му. \"Изявлението на кмета Фандъкова, че процедурата по строителството на хотела е замразена, не ни удовлетворява и ние твърдо ще настояваме мястото да стане зелена площ с подземен паркинг\", заявиха протестиращи. Те настояват трайно да се промени предназначението на терена от \"за жилищно строителство\" на \"за озеленяване и подземен паркинг\". Независимият общински съветник Воислав Тодоров, който участва във всички досегашни протести срещу застрояването в район \"Младост\" разясни, че Общият устройствен план на София позволява в зона \"за жилищно строителство\" да се отреждат терени за озеленяване и предложи общината да откупи обратно терена от частника и да се възстанови старото му предназначение – за паркинг и за озеленяване. Собственикът на терена Гергана Симова, управител на \"Джи Ти строй\" ЕООД, в писмо до Би Ти Ви от края на март, заявява следното: \"Имотите пред блок 73, за които имат претенции и са повод за протестите и жалбите, са частна собственост, нито са зелени площи, нито обществен паркинг, нито площадка за разхождане на животни, нито се ползват като такива.\"", "date": "2019.06.19", "title": "Мая Манолова посъветва Столичната община как да спре презастрояването"}
{"url": "https://www.dnevnik.bg/sport/2019/06/19/3927472_snimka_na_denia_plishkova_sreshtu_plishkova_ili_dvuboi/", "text": "Двубой между сестри, при това близначки. Чешките тенисистки Кристина и Каролина Плишкова се изправиха една срещу друга в двубой от втория кръг на турнира в Бирмингам. По-голямата от двете сестри Кристина, която е №112 в света, победи третата в ранглистата с 6:2, 3:6, 7:6 (7).", "date": "2019.06.19", "title": "Снимка на деня: Плишкова срещу Плишкова или двубой между близначки"}
{"url": "https://www.dnevnik.bg/bulgaria/2019/06/19/3927485_shofyor_zagina_pri_sblusuk_na_dvama_bulgarski_tira_v/", "text": "Около 11 ч. днес на международния път Е85 Букурещ – Гюешево, в близост до село Узуну, обл. Гюргево, са се сблъскали челно два български тира, съобщи Министерството на външните работи като цитира информация на посолството на България в Букурещ. Единият шофьор е починал, а другият е закаран в болница. Според получената информация, шофьорът на натоварен със стъклен материал тир - български гражданин, губи управлението над камиона заради спукана гума от лявата страна, навлиза в насрещното платно и се удря челно в другия тир. Шофьорът на ударения камион е починал, а другият е откаран в Спешния медицински център - Флореаска в град Букурещ с тежки наранявания. Посолството на България в Букурещ е в контакт с местните власти по случая.", "date": "2019.06.19", "title": "Шофьор загина при сблъсък на два български тира в Румъния"}
{"url": "https://www.dnevnik.bg/sport/2019/06/19/3927489_stoicho_stoev_ferencvarosh_e_tejuk_supernik/", "text": "Треньорът на \"Лудогорец\" Стойчо Стоев смята, че тимът му е изтеглил възможно най-тежкия съперник на старта на квалификациите в Шампионската лига. Осемкратният първенец  ще се изправи срещу \"Ференцварош\"  в първия кръг, а ден след жребия Стоев коментира унгарския съперник. \"Тежък съперник е \"Ференцварош\". Гледайки съперниците, от три силни отбора – два се срещнаха. Няма как да го променим и е важно да се подготвим добре, тъй като е сериозен отбор. Гледах вече един мач на запис. Нека не бързаме за втория кръг, тъй като първите ни насоки са да отстраним \"Ференцварош\", каза Стоев пред \"Диема Спорт\". Тимът вече изигра първия си мач от контролите в Австрия. \"Лудогорец\" се справи със словенския \"Триглав\" с 4:0. Два гола вкара Димо Бакалов, а с по един се отчетоха Светослав Ковачев и новото попълнение Дан Битон. \"Първите ми впечатления са разнопосочни. Имахме хубави моменти, които бяха повече. Хареса ми най-вече, че имаше бързина в атаката ни, повече скорост. Не навсякъде бяха с добър завършек, но се стараеха\", каза Стоев. Според него през първата част тимът му е създал положения, а след почивката е реализирал повече голове. Следващият контролен мач на тима е в събота срещу \"Карабах\" от Азербайджан.", "date": "2019.06.19", "title": "Стойчо Стоев: \"Ференцварош\" е тежък съперник"}
{"url": "https://www.dnevnik.bg/sport/2019/06/19/3927469_dvuboiat_na_grigor_dimitrov_v_kuins_otnovo_beshe/", "text": "Втори пореден ден Григор Димитров не може да изиграе мача си от първия кръг на тенис турнира в \"Куинс\". Сблъскът на българина с канадския тийнейджър Феликс Оже-Алиасим беше отложен от организаторите за четвъртък, след като прогнозата за времето в Лондон и метеорологичните условия отново не бяха благоприятни. Срещите в английската столица бяха прекъснати за повече от два часа, докато вървеше едва първият мач за деня между Хуан Мартин дел Потро и Денис Шаповалов. Все пак след 17 часа английско (19 часа българско време) мачовете бяха подновени. Насроченият за последен на централния корт мач на Димитров беше преместен на корт №1, но така и не започна. Малко преди 19.30 часа местно време организаторите обявиха, че прогнозата е за още превалявания, като изразиха и притеснения от намаляващата светлина на корта. Така двубоя на Димитров и Оже-Алиасим и срещата Ник Кириос – Роберто Карбайес Баена бяха насрочени за четвъртък. По преварителна информация програмата в четвъртък ще започне много по-рано и първите срещи на сингъл и двойки ще са още в 11 ч. местно време. Дотук  Димитров  никога не е играл срещу Алисим. Канадецът направи пробив през миналата година, когато влезе и в основната схема на US Open. Съперникът на Димитров вече натрупа инерция на трева, като стигна до финала на турнира в Щутгарт. Там Оже-Алиасим загуби от Матео Беретини 4:6, 6:7 (11). Турнирът от сериите 500 е първи за Димитров на трева през годината. Освен в \"Куинс\" той ще участва и на \"Уимбълдън\", а общо от двете надпревари има да защитава 55 точки за световната ранглиста. В момента Димитров е №45 в света.", "date": "2019.06.19", "title": "Двубоят на Григор Димитров в \"Куинс\" отново беше отложен"}
{"url": "https://www.dnevnik.bg/razvlechenie/2019/06/19/3927424_nai-izvestnoto_orujie_v_istoriiata_na_izkustvoto_be/", "text": "Ръждив пистолет, с който се смята, че Ван Гог се е прострелял в гърдите през 1890 г., бе продаден за 162 хил. евро на търг в в Париж. Смята се, че продавачът е Режин Талиана, чието семейство получава оръжието през 60-те години, пише The Art Newspaper. Аукционната къща Rémy le Fur, чиято начална оценка на револвера бе между 40 и 60 хил. евро, го описва като \"най-известното оръжие в историята на изкуството\", а частният купувач, който е наддавал по телефона, не бе назован. ", "date": "2019.06.19", "title": "\"Най-известното оръжие в историята на изкуството\" бе продадено за 162 хил. евро"}
{"url": "https://www.dnevnik.bg/sport/2019/06/19/3927494_policiiata_e_zadurjala_muj_po_podozreniia_za/", "text": "Британската полиция съобщи, че е задържала 64-годишен мъж, заподозрян в непредумишлено убийство на футболиста Емилиано Сала. Бившият играч на \"Нант\" загина на 28 години в  самолетна катастрофа над Ла Ламанша . \"Днес арестувахме 64-годишен мъж в района на Северен Йоркшир по подозрение за непредумишлено убийство. Той ни помага в разследването и беше освободен от ареста под наблюдение\", заяви говорител на полицията в графство Дорсет. В изявлението се казва още, че полицията няма да предостави повече подробности и призова обществото да не спекулира за самоличността на мъжа. Самолетът Piper PA-46 Malibu изчезна от радарите на 21 януари около 20.30 ч. вечерта на около 20 км северно от остров Гърнзи в Ламанша. Сала пътуваше от Нант за Кардиф, където на следващия ден трябваше да участва в първа тренировка с новия си отбор. Аржентинските медии разпространиха гласово съобщение , което Сала е изпратил в WhatsApp до близките си. В него той казва, че пътува за Кардиф в самолет, който \"изглежда, ще се разпадне на части\". \"Ако до час и половина нямате новини от мен, не знам дали ще изпратят някой да ме търси, защото не могат да ме намерят. Татко, страх ме е\", казва аржентинецът в съобщението. Спасителните служби не откриха следи от летателния апарат  и с това търсенето приключи. Издирването беше възобновено, след като с  онлайн петиция  бяха събрани близо 400 хиляди евро за частно разследване. Впоследствие бяха намерени останки от самолета, а  подводното търсене откри тялото на Сала . В началото на годината нападателят трябваше да премине в \"Кардиф\", като сделката на стойност 17 милиона евро беше рекордна за тима от Висшата лига. Смъртта на Сала доведе до напрежение между \"Кардиф\" и \"Нант\", като  френският клуб поиска англичаните да платят сумата по трансфера  на Сала. От \"Кардиф\" заявиха, че ще уважат споразумението по трансфера, но няма да платят, преди да бъдат изяснени \"всички факти\" покрай изчезването на Сала. Баща му Хорасио почина три месеца след смъртта на футболиста, след като получи инфаркт.", "date": "2019.06.19", "title": "Полицията е задържала мъж по подозрения за непредумишлено убийство на футболиста Сала"}
{"url": "https://www.dnevnik.bg/photos/2019/06/19/3927389_fotogaleriia_svetovnite_snimki_na_denia_-_19_juni_2019/", "text": "Палестниец мие коня си на плаж в северната част на Ивицата Газа.", "date": "2019.06.19", "title": "Фотогалерия: Световните снимки на деня - 19 юни 2019 г."}
