{"url": "https://www.dnevnik.bg/sport/2018/04/11/3161291_duzpa_v_93-ata_minuta_spria_ustrema_na_juventus_i/", "text": "Реал\" (Мадрид) е полуфиналист в Шампионската лига, след като се класира сред четирите най-добри тима в турнира след невиждана драма. Европейският клубен шампион буквално се промъкна напред, след като \"Ювентус\" водеше с 3:0 до третата минута на добавеното време. Кралския клуб загуби с 1:3 у дома, но с общ резултат 4:3 отстрани \"Ювентус\". Този път \"Реал\" не показа нищо от първия двубой в Торино и съставът на Зинедин Зидан беше тотално надигран от опитния състав на \"Ювентус\". \"Бианконерите\" направиха много голям мач и с голове на Марио Манджукич (2) и Блез Матюиди бяха близо до чудото. Дузпа в добавеното време, вкарана от Роналдо и червен картон за Джанлуиджи Буфон обаче пратиха испанския тим напред. Последният четвъртфинал допълни драматичните развои, които имаха всички мачове в тази фаза на турнира, но въпреки това \"Реал\" продължава да мечтае да спечели Шампионската лига за трета поредна година. \"Ювентус\" започна много вдъхновено и от самото начало показа, че няма да се предаде въпреки тежката загуба на собствен терен преди осем дни. Треньорът Алегри заложи на изтърпелия наказание Миралем Пянич и Марио Манджукич, а сред титулярите беше и Блез Матюиди. Заради наказанието на капитана си Серхио Рамос пък \"Реал\" беше с неопитния Хесус Вайехо в центъра на защитата, а Гарет Бейл започна вместо Карим Бензема. Само 76 секунди бяха нужни на \"бианконерите\", за да открият резултата и да дадат начало на лудата вечер. Дъглас Коста открадна топката от Каземиро, намери отдясно Сами Кедира, а той прекрасно центрира към Марио Манджукич. За хърватина не беше проблем да се разпише с глава, след като беше оставен непокрит – 0:1. Попадението на \"Ювентус\" се оказа и най-бързия гол, който \"Реал\" допуска на \"Сантяго Бернабеу\" като домакин в Шампионската лига. До 30-ата минута европейският шампион така и не успя да намери отговор на играта на \"Ювентус\". Футболистите в бяло грешаха често, а в предни позиции дори не успяваха да комбинират. В защита се наблюдаваше липса на увереност, а на моменти дори и и паника, като дори опитният Марсело се огъваше. За сметка на това \"Ювентус\" създаде няколко сериозни опасности за гол, но Кейлор Навас се справяше. На другата врата Джанлуиджи Буфон спаси два изстрела на Кристиано Роналдо и Бейл. Осем минути преди почивката \"Ювентус\" нанесе още по-сериозен удар по амбициите на \"Реал\", след като удвои аванса си. Лихтщайнер си освободи пространство отдясно и центрира, а Манджукич отново нямаше конкуренция в наказателното поле – 0:2. Хърватинът надскочи Карвахал и прати топката в мрежата за втори път. За нападателя това беше 20-и гол в Шампионската лига, като половината от тях са отбелязани след изстрели с глава. До края на първото полувреме \"Реал\" успя да отговори с един удар в гредата на Варан. Централният защитник засече центриране от фаул, но нямаше късмет. През втората част \"Реал\" опита да наложи контрол над двубоя и да задържа по-трайно топката. \"Ювентус\" прие този подход и с много бягане и борба по целия терен действаше изключително организирано. Италианският отбор чакаше своите шансове на контраатака. В рамките на няколко минути ситуацията на терена стана много по-динамична, като се размениха положения пред двете врати. Първо Буфон трябваше да се намесва след удар на Роналдо в 58-ата минута, а секунди по-късно Кейлор Навас спаси опасен изстрел на Игуаин. Костариканският вратар се справяше отлично до 61-ата минута, когато сгреши фатално. Навас изпусна топката след едон наглед безопасно центриране и я подари на връхлитащия Матюиди, а за френския халф нямаше никакъв проблем да вкара третия гол за \"Ювентус\". Повеждайки с 3:0 \"Ювентус\" започна да играе още по-разумно, разчитайки и на големия си опит. Съставът на Алегри контролираше отлично темпото и на моменти дори с по-груби нарушения накъсваше играта. Много силни изяви на вратата имаше Буфон, който на два пъти трябваше да спира Роналдо. Всичко отиваше към добавено време и две продължения от 15 минути, когато в 93-ата минута съдията Майкъл Оливър даде дузпа за \"Реал\". Той отсъди нарушение на Бенатия срещу резервата Лукас Васкес, а целият отбор на \"Ювентус\" му се нахвърли. Заради бурните си протести директен червен получи Буфон. За италианския вратар това беше първо изгонване в Шампионската лига в 117-ия му мач, който най-вероятно ще се окаже и последен за него. Талисманът на \"Реал\" Роналдо застана зад топката и с безпощаден удар в горния десен ъгъл се разписа във вратата на резервата Войчех Шчесни. По този начин португалеца не само класира тима си напред, но и спази традицията да вкарва във всеки мач в турнира през този сезон. Роналдо вкара десетия си гол срещу \"Ювентус\" в Шампионската лига, като \"бианконерите\" са и любимата жертва на португалския нападател.", "date": "2018.04.11", "title": "Дузпа в 93-ата минута спря устрема на \"Ювентус\" и прати \"Реал\" напред"}
{"url": "https://www.dnevnik.bg/sviat/2018/04/11/3161041_srubskiiat_nacionalist_sheshel_poluchi_10-godishna/", "text": "Съдии в Хага, които разглеждат остатъка от делата на трибунала за бивша Югославия, постановиха 10-годишна присъда за сръбския националист Воислав Шешел, съобщиха \"Ройтерс\" и сръбската държавна телевизия РТС. С решението си магистратите от жалбения отдел към Международния остатъчен механизъм за криминални трибунали отмениха предишно съдебно решение,  което го оправдаваше  за случаи на преследвани, депортация и жестокост. Обвиненията бяха свързани със случаи на прогонване, депортации и подстрекателство към депортации на хървати от Войводина. Шешел обаче няма да прекара нито ден в затвора, тъй като вече е прекарал 10 г. в превантивен арест в очакване на съдебния процес. Първоначалното решение на съда през 2016 г. беше прието със смесени реакции в някои страни от бивша Югославия и то беше обжалвано.", "date": "2018.04.11", "title": "Сръбският националист Шешел получи 10-годишна присъда в Хага, но няма да я излежи"}
{"url": "https://www.dnevnik.bg/sport/2018/04/11/3161023_ludata_vecher_ot_koiato_evropeiskiiat_futbol_i/", "text": "Бързо, пускай телевизора,  \"Рома\" вкара трети гол .\" Навярно този призив е бил изречен хиляди пъти от почитатели на европейския футбол във вторник вечер. Тогава се получи нещо   (освен ако не сте почитател на \"Барселона\"). В Рим \"вълците\" сътвориха  един от най-големите и невероятни обрати в историята на евротурнирите . Мач, който вървеше с клиширания етикет \"протоколен\", върна усещането, че играта е жива. Мнозина непредубедени зрители вероятно дори не са мислели да гледат мача (а навярно не са го и гледали) заради усещането, че вълнение в двубоя на \"Олимпико\" няма да има. Нагласите бяха, че ако някъде има интрига, тя ще е на \"Етихад\" в  английския дуел между \"Манчестър сити\" и \"Ливърпул\" . Но чудото се случи. Преди първия мач крайната победа на \"Рома\" изглеждаше много малко вероятна, а след него вече сякаш беше немислима. Футболистите на италианския отбор  . Във време, в което малка група от непрестанно забогатяващи клубове стават все по-могъщи и влиятелни както на терена, така и извън него, \"Рома\" върна надеждата за неочакван сценарий. В последните сезони  Шампионската лига все повече заприличваше на турнир за малцина избрани . Особено след четвъртфиналите разнообразие отсъстваше. Дори за отбори от висок ранг като \"Рома\" влизането сред четирите най-добри беше мисия невъзможна. \"Вълците\" донесоха въодушевление в собствения си сезон, но вдъхновиха също Шампионската лига и зрителите, надяващи се да гледат нещо различно. Евентуална среща между \"Барселона\" и \"Реал\" в полуфиналите би била зрелищна, но  . Защото през годините зрелищни обрати е имало, но  те винаги са били в полза на някой от могъщите  - \"Барселона\", \"Реал\", \"Байерн\", \"Челси\"... За пръв път от епичния мач на \"Депортиво\" срещу \"Милан\" (4:0) ролите се размениха и това е добра новина за футбола и зрителите. С надеждата, че до следващия подобен подвиг няма да мине десетилетие.", "date": "2018.04.11", "title": "Лудата вечер, от която европейският футбол и феновете му имаха нужда"}
{"url": "https://www.dnevnik.bg/evropa/2018/04/11/3161079_triabva_da_izchistim_socialnite_mreji_ot_mrusotiiata/", "text": "Трябва да изчистим социалните мрежи от мръсотията, заяви еврокомисарят по правосъдието Вера Йоурова по повод скандалите с \"Фейсбук\" и \"Кембридж аналитика\", предаде БТА. На пресконференция тя уточни, че дори след  снощното изслушване  на създателя на \"Фейсбук\" Марк Зукърбърг пред комисии в Сената на САЩ остават открити \"европейски въпроси\". Бих искала тези въпроси да получат отговор, добави еврокомисарят. Йоурова подкрепи идеята, изразена днес от социалистите в Европейския парламент, Зукърбърг да се яви на изслушване следващата седмица пред евродепутатите в Страсбург. По нейните думи най-чувствителният въпрос в контролирането на съдържанието онлайн е свързан със свободата на изразяване. Съдържание, свързано с тероризъм, екстремизъм и детска порнография няма място, но словото на омразата е въпрос, който обсъждаме, защото свободата на изразяване е моята мантра, посочи Йоурова.", "date": "2018.04.11", "title": "Трябва да изчистим социалните мрежи от мръсотията, каза еврокомисар Йоурова"}
{"url": "https://www.dnevnik.bg/bulgaria/2018/04/11/3161020_ot_sredata_na_2019_godina_svidetelstvoto_za_sudimost/", "text": "Свидетелството за съдимост ще може да се получава веднага след подаване на заявлението за това и във всяко едно бюро съдимост към 113-те районни съдилища в страната без оглед на това къде са родени и какво е местожителството на заявителите. Това се очаква да се случи след успешното завършване на проект в средата на 2019 година, финансиран по програма \"Добро управление\" на стойност над милион лева. За него съобщиха днес от правосъдното министерство, които осъществяват проекта - \"Реализиране на Централизирана автоматизирана информационна система \"Съдебен статус\", заедно с Висшия съдебен съвет До средата на 2019 година се очаква данните в бюлетин съдимост ще се въвеждат от съдилищата електронно, а не ръчно, както е в момента. \"Обединяването в единен електронен регистър на всички децентрализирани системи в 113-те бюра за съдимост към районните съдилища и Централно бюро \"Съдимост\" към Министерството на правосъдието ще бъде не само в услуга на гражданите, но и ще доведе до бързина и ефективност в работата на органите по разследване и обмяна на данни с органите на страните - членки на ЕС, и трети страни, с които България си сътрудничи\", заяви членът на ВСС от прокурорската колегия Светлана Бошнакова. Проектът предвижда въвеждането на пет нови електронни услуги - създаване на Електронен бюлетин за съдимост, който ще се актуализира автоматично с подаване на информация от всеки съд чрез автоматизираната система за влезлите в сила присъди; електронно уведомяване на бюрата по съдимост при наличие на реабилитация; уведомяване на гражданите по електронен път за промяна на съдебния им статус при заявено тяхно желание; електронно уведомяване на органа по реабилитация за изтърпените наказания от граждани и за платени от тях глоби, осъществяване на електронен обмен с Единната информационна система за противодействие на престъпността. По проекта вече има забавяне, защото обществената поръчка по една от четирите дейности е била обжалвана. Миналата седмица вицепремиерът Томислав Дончев  призова всички администрации  в страната да спазват закона и да преустановят изискването към неосъждани граждани да представят на институциите свидетелство за съдимост на хартиен носител.", "date": "2018.04.11", "title": "От средата на 2019 година свидетелството за съдимост ще се получава веднага и навсякъде"}
{"url": "https://www.dnevnik.bg/bulgaria/2018/04/11/3161038_zapochna_delo_na_vlojitel_v_ktb_sreshtu_komisiiata_za/", "text": "Aдминиcтpaтивният cъд Coфия-град (АССГ) днec даде ход на делото №1833/2018г., заведено по жaлбaта нa вложителя в КТБ Beceлин Mиpчeв cpeщy peшeниe нa Koмиcиятa зa зaщитa oт диcĸpиминaция, съобщи сдружение \"Ние гражданите\". Жалбата на Мирчев, който е член на НПО \"Ние гражданите\", посочва, че през лятото на 2014 г., когато беше затворена Корпоративна търговска банка (КТБ), отговорните институции са проявили дискриминационно отношение към правата и защитата на вложителите в КТБ в сравнение с тези във всички други банки, конкретно към ПИБ, към които са приложени мерки за защита и е предоставена държавна помощ. Вложителят оспорва пред административния съд решението на Комисията за защита от дискриминация (КЗД), което гласи: \" Не е доказано съществуването на факти за prima face дискриминация, които на пръв поглед и пръв прочит да дават основание за предположение, че вероятно е извършена дискриминация, за да се пристъпи към прехвърляне на доказателствената тежест съгласно чл. 9 от Закона за защита от дискриминация.\" Формулировката на КЗД да отхвърли жалбата буди недоумение според юристи. \"Вложителите в Корпоративна търговска банка /н/ в сравнение с вложителите в Първа инвестиционна банка и останалите банки в Република България, получили държавна помощ, са неравностойно третирани през лятото на 2014 г. и след това\", се казва още в жалбата на Веселин Мирчев. Насочена е срещу Българската народна банка, срещу Министерството на финансите в лицето на министъра на финансите, прокуратурата на РБ и Фонда за гарантиране на влоговете в банките. В съдебната зала днес не се яви представител на основния ответник - Комисията за защита от дискриминация. Съдията обърна внимание на озадачаващото отсъствие, като напомни, че КЗД е уведомена и призована редовно. Явиха се и представиха допълнително материали представители на другите двама ответници – БНБ и Фондът за гарантиране на влоговете в банките. Съдът даде 7-дневен срок на заинтересуваните да се запознаят с новите документи, след което ще насрочи следващото заседание.", "date": "2018.04.11", "title": "Започна дело на вложител в КТБ срещу Комисията за защита от дискриминация"}
{"url": "https://www.dnevnik.bg/evropa/2018/04/11/3161103_okolo_30_ot_poletite_na_er_frans_sa_otmeneni_v_sedmiia/", "text": "Около 30 процента от полетите на \"Ер Франс\" (Air France) се очаква да бъдат отменени днес, през седмия ден от стачката на персонала с искане за 6-процентово увеличение на заплатите, предаде \"Асошиейтед прес\", цитирана от БТА. По данни на синдикатите  стачките  вече са стрували на авиокомпанията 200 милиона евро. Около 40 процента от полетите на дълги разстояния и 25 процента от полетите на къси разстояния се очаква да бъдат засегнати от и до парижкото летище \"Орли\" и френските региони. Няколко синдиката се съгласиха утре да участват в предложените от ръководството преговори, но без да отменят стачните предупреждения, съобщи \"Франс прес\". След вчера и днес новите дати за стачки в авиопревозвача са насрочени за 17, 18, 23 и 24 април. Общата конфедерация на труда (Се Же Те - CGT) не е сигурна дали ще участва в преговорите. Според нейния говорител Карин Монсегю \"предпоставка за всякакви дискусии е 6-процентово увеличение на заплатите\". Вчера ръководството на френския национален въздушен превозвач съобщи, че е повишило предложението си в опит да се сложи край на стачките, удвоявайки предложеното първоначално 1-процентно увеличение на заплатите с незабавно действие и призовавайки да започнат разговори за споразумение за периода 2019 - 2021 година.", "date": "2018.04.11", "title": "Около 30% от полетите на \"Ер Франс\" са отменени в седмия ден от стачката"}
{"url": "https://www.dnevnik.bg/evropa/2018/04/11/3161111_kakvo_predlaga_evrokomisiiata_za_po-dobra_zashtita_na/", "text": "Европейската комисия предложи днес допълнителни мерки за защита на правата на потребителите. Предвижда се уеднаквяване на възможностите в Европейския съюз за уреждане на спорове, когато потребителските права са засегнати. Според предложението потребителите трябва ясно да бъдат уведомявани, когато предлагана стока онлайн се продава от търговец или от частно лице. Когато търсят в интернет някаква стока, потребителите ще могат да научават дали представените резултати са подредени неутрално или заради платено от търговеца показване с предимство. Комисията предлага потребители, пострадали от дейността на търговец, да могат да обединяват съдебните си искове с помощта на организации, за да получат обезщетение или за да може купената стока да бъде подменена. Предвижда се уеднаквяване на глобите за дружества, допуснали тежки нарушения (до четири процента от световния им годишен оборот). Еврокомисията предлага допълване на правилата за избягване на различното качество на стоки, продавани в ЕС под еднаква марка. Същевременно Брюксел прекратява възможността стока да бъде връщана, след като е била използвана, както и задължението търговците да връщат пари за отказана стока, преди да са я получили обратно. Предложените днес нови мерки ще влязат в сила, ако бъдат одобрени от Европейския парламент и Съвета на ЕС./БТА", "date": "2018.04.11", "title": "Какво предлага еврокомисията за по-добра защита на потребителите"}
{"url": "https://www.dnevnik.bg/sviat/2018/04/11/3161117_polzvashtite_feisbuk_veche_mogat_da_proveriat_jertvi/", "text": "Фейсбук\" започна да  уведомява  потребителите, чиито данни са били използвани от консултантската компания \"Кеймбридж аналитика\". Става въпрос за близо 87 млн. души, като надеждата на социалната мрежа е да успее да се свърже с всеки от тях. Има обаче и друга възможност – компанията на Марк Зукърбърг разпространи  линк , на който всеки потребител може да разбере дали той или някой от \"приятелите\" му е влизал в приложението This Is Your Digital Life. Логналите се в This Is Your Digital Life потребители  са дали разрешение  на приложението да използва данните им и тези на \"приятелите\" им в социалната мрежа. Оттогава насам \"Фейсбук\" промени правилата си, забранявайки на трети страни да събират информация за \"приятелите\" на лицата, които са им дали разрешение, припомня Би Би Си. Но дори сега много от потребителите не са съвсем наясно какво и на кого споделят – не само на стените и в профилните си снимки, а чрез \"харесванията\", логванията в други сайтове и приложения и наглед невинните тестчета.  Ето как  можете да защитите профила си. ", "date": "2018.04.11", "title": "Как да проверите дали \"Кеймбридж аналитика\" са използвали данните ви от \"Фейсбук\""}
{"url": "https://www.dnevnik.bg/evropa/2018/04/11/3161120_merkel_e_skeptichna_za_preoborudvaneto_na_dizelovite/", "text": "Германският канцлер Ангела Меркел омаловажи възможността автомобилостроителите да бъдат накарани  да направят скъпо обновяване  на системата за отделяне на отработените газове на колите, предаде \"Ройтерс\". Новото правителство на Меркел се опитва да избегне  забраната за използването на дизелови автомобили  в градовете, в които има сериозни проблеми с качеството на въздуха. Германската автомобилна индустрия, която дава работа на около 800 000 души в най-голямата европейска икономика, се опитва да преодолее негативните реакции срещу дизеловите автомобили, след като \"Фолксваген\" (Volkswagen) призна през 2015 г., че е манипулирал данните при американските тестове за измерване на отделените вредни газове. Справянето с проблема с дизеловите автомобили, чиито емисии са с високо съдържание на азотен оксид, причиняващ респираторни проблеми, е една от най-належащите задачи на новата управляваща коалиция между консерватори и социалдемократи. След  двудневно министерско заседание  в извънстоличната резиденция, замъка \"Мезеберг\" край Берлин, Меркел даде ясно да се разбере, че има резерви към това автомобилостроителите да бъдат накарани да направят модификации като промяна на филтрите в системата за отработени газове. \"Ползите и разходите трябва да са пропорционални. Техническите преоборудвания са сравнително доста скъпи\", каза Меркел. Тя повтори, че ще направи всичко възможно, за да избегне забраните за използване на дизелови автомобили. Според нея след 2-3 години ще има само около 10 града с наднормено равнище азотен оксид спрямо сегашните 70. През февруари  германски съд разреши  на местните власти да забраняват използването на силно замърсяващите дизелови автомобили. Според експерти тази забрана може да доведе до спад на препродаваните автомобили до 15 милиона в най-големия автомобилен пазар в Европа. Правителството на Меркел е критикувано за тесните си връзки с автомобилния сектор, тъй като той има голямо значение за работните места и износа.  Франция  и Великобритания обявиха, че ще забранят новите бензинови и дизелови автомобили до 2040 г. /БТА", "date": "2018.04.11", "title": "Меркел е скептична за преоборудването на дизеловите автомобили"}
{"url": "https://www.dnevnik.bg/sport/2018/04/11/3160985_hamiltun_poiska_pulna_promiana_v_mercedes_za_da_ne/", "text": "Люис Хамилтън смята, че повече няма право на грешки, след като изостава със 17 точки от Себастиан Фетел след  първите две състезания във Формула 1 . Световният шампион се качи на подиума и в двата старта в Австралия и Бахрейн, но грешки и липса на темпо не му позволиха да стъпи на върха. За разлика от \"Мерцедес\" \"Ферари\" започна новия сезон под пара с две поредни победи на Фетел. За пръв път от 2004 г. Скудерията печели първите две състезания, а според Хамилтън това прави германеца фаворит. В неделя предстои третото състезание за сезона – Гран при на Китай, където по традиция Хамилтън се представя добре. Британецът има пет успеха в Шанхай, докато Фетел само един - през 2009 г. \"Това е трасе, което ми допада и се чувствам добре на него. Надявам се и тази година да постигна добър резултат, който ми убягва в първите два старта. Имаше и позитиви за нас дотук, но 17 точки е сериозна разлика и аз не мога да си позволя да губя повече точки от Себастиан\", каза Хамилтън след пристигането си в Шанхай. Четирикратният световен шампион призова \"Мерцедес\" да подобри комуникацията вътре в екипа - буквално и преносно, след като имаше проблеми с радиото си в Бахрейн. \"Понякога много малки неща могат да направят истински голяма разлика, като това да имаш със седем точки повече. Стратегията ни в Бахрейн беше добра, но за да се получи, трябва да си уверен, че има и нужното разбирателство в отбора\", добави световният шампион. Хамилтън не скри разочарованието си от представянето на целия отбор в първите два старта за сезона. Без да посочва конкретни фигури, британецът беше достатъчно ясен: \"Ако някой не разбира, че на пистата буквално се борим за живота си, значи не знае къде е попаднал.\" \"Ще седнем и ще обсъдим последните състезания, за да видим къде грешим. Мисля, че имаме проблем с комуникацията, защото всеки пилот има различен подход, вие знаете, че аз не обичам да се повишава тон, но понякога и това е нужно, за да се решат проблемите\", завърши пилотът на  \"Мерцедес\" .", "date": "2018.04.11", "title": "Хамилтън поиска пълна промяна в \"Мерцедес\", за да не губи повече точки от Фетел"}
{"url": "https://www.dnevnik.bg/video/novinite_na_bnt/2018/04/11/3161124_video_drugite_novini/", "text": "Алис ли ще се казва кралското бебе?", "date": "2018.04.11", "title": "Видео: Другите новини"}
{"url": "https://www.dnevnik.bg/sviat/2018/04/11/3161123_trump_obvini_ruskoto_razsledvane_i_specialniia/", "text": "В голяма степен лошите отношения с Русия са свързани с \"фалшивото и прогнило\" руско разследване, водено от \"проблемния\" специален  прокурор Робърт Мюлър . Това каза в профила си  в \"Туитър\"  американският президент Доналд Тръмп. Новата публикация за разследването дойде броени часове след като Тръмп призова Русия да се \"приготви\" за \"хубави, нови и \"умни\" ракети\",  които ще дойдат \"към Сирия\" . Това провокира коментари от руското външно министерство, а по-рано официални представители в Москва предупредиха, че Русия би свалила всички американски ракети, насочени към Сирия. Според Тръмп \"Фалшивото & прогнило руско разследване\" (както той го нарече в \"Туитър\") се ръководи \"изцяло от хора, верни на демократите, \"или хора, работили за (президента Барак) Обама\". \"Най-проблемен\" от всички е именно Мюлър \"освен заместник главния прокурор Род Розънстайн\", продължава Тръмп. \"Няма съглашателство, затова полудяват!\" Терминът \"руското разследване\" се отнася до работата на екипа на Мюлър, но и на други американски институции, които проверяват за руска намеса в американските избори през 2016 г. и за връзки или съглашателство между членове на предизборния щаб на Тръмп и Русия. През последните дни демократи предупреждаваха, че Тръмп не бива да действа срещу Мюлър, защото това би могло да компрометира разследването. По-рано тази седмица Белият дом каза, че президентът смята възможността да уволни Мюлър за решение \"в правомощията си\", а самият Тръмп каза в понеделник, попитан дали ще го направи: \"Да видим какво ще стане.\" Адвокати на Белия дом обаче предупреждават, че той може да стане уязвим за обвинения във възпрепятстване на правосъдието. Гневът на Тръмп срещу \"руското разследване\" нарасна тази седмица, след като Федералното бюро за разследване проведе обиски в дома и офиса на личния му адвокат Майкъл Коен.", "date": "2018.04.11", "title": "Тръмп обвини \"руското разследване\" и специалния прокурор за отношенията с Москва"}
{"url": "https://www.dnevnik.bg/sviat/2018/04/11/3161154_sauditska_arabiia_e_podlojena_na_raketen_obstrel_ot/", "text": "Саудитска Арабия е прехванала ракета на шиитските бунтовници хути в Йемен, изстреляна срещу министерството на отбраната в столицата ѝ Рияд, съобщиха властите в страната. Малко по-късно хутите обявиха чрез телевизия \"Ал Масира\", цитирана от \"Ройтерс\", че са започнали обстрел в различни точки на кралството. Една от тях според телевизия \"Ал Арабия\" е прехваната, след като е била насочена към югозападното пристанище Джизан, а друга е летяла в посока Наджран, град недалеч от Джизан, на границата с Йемен. По-рано свидетели, цитирани от \"Ройтерс\", съобщиха, че в Рияд е имало силни експлозии. Ракетен обстрел в столицата в края на март беше почти изцяло прехванат от саудитската отбрана, но една от ракетите уцели къща в Рияд и взе една жертва. През декември  хутите изстреляха и ракета  към двореца на саудитския крал Салман. Днешното нападение е четвъртото за пет месеца, докато хутите обещават да отмъстят на Саудитска Арабия за  интервенцията ѝ в Йемен , която започна преди повече от три години.", "date": "2018.04.11", "title": "Саудитска Арабия е подложена на ракетен обстрел от бунтовниците в Йемен"}
{"url": "https://www.dnevnik.bg/sviat/2018/04/11/3161157_nai-malko_21_dushi_biaha_ubiti_pri_opit_za_masovo/", "text": "Най-малко 21 души бяха убити при опит за масово бягство с експлозиви от затвор в Северна Бразилия след последвала престрелка с полицията, предаде \"Франс прес\". Опитът за бягство бил поддържан от тежко въоръжена група извън затвора, а някои затворници също били въоръжени. Съучастниците се опитали да взривят стена от затвора \"Санта Изабел\" в щата Пара. Полицията отвърнала със стрелба. Убити са 20 затворници и съучастници и един надзирател. Други петима надзиратели са ранени, един от тях тежко. В подкрепление пристигнаха елитни полицейски части.  По данни на Националния съвет на правосъдието този затвор е предвиден за 432-ма затворници, а в него е имало най-малко 632-ма, отбелязва ТАСС.  По официални данни от 2016 г. в бразилските затвори има около 726 712 затворници, което поставя 207-милионната страна на трето място в света. Правозащитниците редовно критикуват състоянието на затворите в Бразилия, които са пренаселени и частично контролирани от престъпни групировки. Там редовно избухва насилие при бягства или метежи и заради сблъсъци между отделни престъпни групировки. През януари 2017 г. в затвор в северния град Манаус бяха убити 56 души. /БТА", "date": "2018.04.11", "title": "Най-малко 21 души бяха убити при опит за масово бягство от затвор в Бразилия"}
{"url": "https://www.dnevnik.bg/sport/2018/04/11/3161145_serdju_bush_zaputi_levski_kum_finala_za_kupata_na/", "text": "Левски\" направи огромна крачка към финала за Купата на България след победа с 2:0 в дербито с ЦСКА. С две попадения на бившия играч на червените Серджиу Буш в началото на двете полувремена сините си осигуриха комфортен аванс преди реванша на 25 април. Тимът на Делио Роси проведе отлично двубоя и категорично надигра своя съперник, за да сложи край на серията от пет поредни мача без успех в дербито. ЦСКА получи втори тежък удар по амбициите си за трофей в рамките на седмица. В петък червените  загубиха с 2:3 от \"Лудогорец\"  и се отдалечиха на шест точки от шампионите в битката за титлата в Първа лига. В отсъствието на титулярните си нападатели Фернандо Каранга и Кирил Десподов атаката на ЦСКА беше изключително беззъба. Червените бяха обезличени в средата на терена, а грешките в центъра на отбраната допълниха слабото представяне на отбора. \"Левски\" беше добре организиран в своята половина, не оставяше празни пространства, действаше с повече агресия и влизаше по-здраво в единоборствата, което направи отбора доста опасен на контраатака. Сините можеха да стигнат до още по-убедителен успех, но гредата попречи на Буш да отбележи хеттрик срещу бившия си отбор. ЦСКА започна по-активно мача и успя да организира няколко атаки в първите пет минути, но без да застраши Божидар Митрев. В седмата минута \"Левски\" откри резултата с първото си настъпление към вратата на Витаутас Черниаускас. Сините хванаха своя съперник на контраатака. Нашименто спечели терен и разтегли играта с подаване към десния фланг за Габриел Обертан. Бившият играч на \"Манчестър юнайтед\" получи доста свободно пространство, проби вдясно от вратата и центрира по земя към вратарското поле. Капитанът на ЦСКА Божидар Чорбаджийски се размина с топката, а Буш я насочи в далечния ъгъл с техничен удар отблизо. След гола червените продължиха да бъдат отборът, който владее повече топката. \"Левски\" обаче не оставяше пространства в своята половина и влизаше здраво в единоборствата. Това създаваше доста трудности за футболистите на ЦСКА, които правеха доста грешка в средата на терена. Символичните домакините имаха нужда от 16 минути, за да стигнат до първата си опасност пред вратата на Митрев. Александър Дюлгеров намери Едвин Джеси с хубаво подаване от левия фланг към далечния край на наказателното поле. Ганаецът овладя добре и преодоля Афонсо Фигейредо и Холмар Ейлофсон, но опитът му за удар беше блокиран от върналия се Нашименто. В ситуацията крилото на ЦСКА получи контузия в глезена и беше изнесен на носилка от терена, след което бе откаран в болница. На негово място в игра се появи 20-годишният Александър Георгиев. В 25-ата минута червените загубиха топката в собствената половина, а Хали Тиам веднага намери на скорост Буш. Румънецът обаче отправи твърде слаб удар от границата на наказателното поле, който не затрудни Черниаускас. ЦСКА продължи да изпитва трудности при разиграването на топката и започна да използва основно далечни подавания. В 26-ата минута един подобен пас на Тиаго Родригес мина зад гърба на синята отбрана, но опитът на Хеан Бланко да намери непокрития вляво Дюлгеров не сполучи. В 32-ата минута Яблонски получи пространство в центъра и отправи опасен удар от дистанция, който премина около метър встрани от десния стълб на Черниаускас. Шест минути по-късно ЦСКА получи най-добрата си възможност за гол. Поредица нескопосани отигравания на играчи в синьо след корнер пред вратата на червените доведе до бърза контраатака. Тиаго и Бланко се откъснаха срещу Цветкович и Митрев. Португалецът обаче не успя да подаде колумбийския си съотборник, който беше сам около точката на дузпата. Само 40 секунди след началото на второто полувреме \"Левски\" нанесе втори удар. Цветкович и Обертан разиграха на десния фланг. Французинът центрира във вратарското поле, където Буш отново беше изпуснат от Чорбаджийски и след удар с глава от близко разстояние не остави шансове на Черниаускас. ЦСКА имаше нужда от десетина минути, за да се отърси от втория гол. В 58-ата минута Бланко за пръв път беше изпуснат от защитата на \"Левски\" след центриране на Георгиев отляво. Колумбиецът стреля с глава, но покрай страничния стълб. В 70-ата минута червените имаха златна възможност да намалят резултата. Влезлият като резерва малко по-рано Роланд Алберт пусна отлично извеждащо подаване към Енрике Рафаел, който се измъкна зад защитата, но стреля неточно на три-четири метра от голлинията. В ответната атака \"Левски\" можеше да обезсмисли реванша, но късметът обърна гръб на сините. Буш беше изведен очи в очи с Черниаускас от Обертан и успя да прати топката над литовския вратар. Тя обаче се отби в напречната греда. До края на мача ЦСКА не успя да създаде нито една опасна ситуация пред вратата на Митрев. \"Левски\" пък не успя да се възползва от празните пространства в колебливата отбрана на съперника и да запише по-убедителен успех. В другия полуфинал  \"Ботев\" (Пловдив) взе крехък аванс срещу \"Славия\"  след домакинска победа с 2:1. Реваншът в София е на 24 април.", "date": "2018.04.11", "title": "Серджиу Буш запъти \"Левски\" към финала за Купата на България"}
{"url": "https://www.dnevnik.bg/sport/2018/04/11/3160653_cska_i_levski_se_vpuskat_v_presledvane_na_spasitelnata/", "text": "ЦСКА и \"Левски\" влизат в пряк спор помежду си в полуфиналите за Купата на България. За двата отбора това се явява турнир на надеждата, че ще стигнат до утешително отличие. Червените са домакин в първата среща тази вечер от 18.00 часа на \"Васил Левски\". Реваншът е две седмици по-късно. Срещата тази вечер поставя началото на серия от три поредни делнични дербита - на 11, 18 и 25 април. Част от привържениците на двата отбора останаха недоволни, тъй като по искане на полицията  предварително обявените часове за два от трите мача бяха променени  и двубоите ще започнат по-рано от съображения за сигурност. ЦСКА продължава да гледа и към първенството, макар  загубата с 2:3 от \"Лудогорец\"  на практика да усложни изключително много задачата на червените. Така усилията на двата отбора ще са съсредоточени основно към двубоя помежду им. ЦСКА  има куп тежки проблеми за мача . Червените ще са без част от основните си футболисти - голмайсторът Фернандо Каранга, Станислав Манолев и Жеферсон Телес са наказани, а Кирил Десподов, Георги Китанов и Александър Барт са контузени. Треньорът Стамен Белчев се надява, че играчите, които избере, ще се справят на високо ниво. Плюс за ЦСКА ще е психологическото предимство от положителния развой на повечето от миналите мачове в съперничеството. Червените  се наложиха с 1:0 в последното дерби след късен гол на Каранга . \"Левски\", от своя страна, за пореден сезон разчита, че турнирът за купата може да донесе желания лъч светлина в спортен план. Сините са без спечелено отличие от 2009 г. Воденият от Делио Роси отбор минава през тежък момент, като е в серия от три поредни загуби. Преди ден  собственикът Спас Русев посети тренировката на отбора , а група запалянковци окуражи играчите. Предвид турнирния характер на мача и особеностите в двата отбора се очаква тактическо надлъгване в търсене на по-добър резултат и от двете страни.", "date": "2018.04.11", "title": "ЦСКА и \"Левски\" се впускат в преследване на спасителната купа"}
{"url": "https://www.dnevnik.bg/sviat/2018/04/11/3160595_zashto_balkanskite_lideri_vecheriaha_bez_boshniacite_v/", "text": "Отвъд официалните разговори в босненския град Мостар Бойко Борисов и други балкански лидери имаха възможност да си говорят и на вечерята, на която той присъства с премиери и президенти от няколко западнобалкански държави, преди да открие Международния икономически панаир в Мостар. Докато едни посрещнаха с предпазлив оптимизъм посещението на Борисов - като лидер на страната, поела председателството на Съвета на ЕС от началото на януари, други изтъкнаха, че той няма как да се срещне с политиците, които фактически управляват страната домакин в момента - председателя на тричленното босненско президентство Бакир Изетбегович и председателя на Съвета на министрите Денис Звиздич. Отсъствието им от иначе \"частна\" вечеря, на която е домакин  хърватският член на президентството , роденият в Мостар Драган Чович, и на която единствените други босненски представители бяха президентът на босненските сърби Милорад Додик и председателят на федералния парламент, босненската хърватка Боряна Крищо, може да звучи като дребна вътрешнополитическа подробност. То обаче може да въвлече Борисов в рискована игра във време, в което босненските политици на практика водят чрез нападки едни към други кампания за националните избори през октомври - при това в страна, където новият изборен цикъл е водеща тема от над година и се оказа по-важна от нуждите на евроинтеграцията. Особено рискована я прави обещанието, което премиерът даде след двустранни разговори с Чович - да съдейства за изборна реформа, която именно хърватите желаят най-силно. Без запазени места Според някои издания Чович дори не запазил места на вечерята за Изетбегович и Звиздич, а ги е поканил със закъснение, знаейки, че те ще откажат. Така \"от името на Босна и Херцеговина\" единствено представители на хърватската HDZ, разклонение на управляващия в  северната съседка  Хърватски демократичен съюз, и на Съюза на независимите социалдемократи (SNSD, партия на босненските сърби) разговаряха с чуждестранните гости. Освен това Чович и парламентарният председател Крищо са съответно председател на HDZ и негов заместник, а SNSD оглавява известният  Милорад Додик . \"Някои представители на международната общност бяха неприятно изненадани, че на вечерята с премиера на Хърватия Андрей Пленкович и премиера на България Бойко Борисов не е поканен председателстващия Съвета на министрите на Босна и Херцеговина\", пише онлайн изданието  Klix  в публикация, озаглавена \"Вечеря без бошняците\". Причина за напрежението между водещите хърватски и бошняшки партии (и двете силно консервативни) е спешната нужда от ново законодателство, за да се избегне (по думите на хърватите) блокаж на държавата. Според сегашния закон изборите трябва да се проведат в първата неделя на октомври, а указът с датата им да е подписан най-късно до 10 май. Това е и моментът, до който трябва да се измени изборният закон, части от който бяха отменени още в края на 2016 г. от Конституционния съд на Босна и Херцеговина. Става въпрос за броя на депутатите в Дома на народа, или парламента, на Федерация Босна и Херцеговина (едната, по-голяма съставна единица на страната) и начина на избирането им. Във Федерацията, която събира бошняци и хървати, хърватският депутат Божо Любич обжалва сегашните правила с аргумента, че системата дава възможност на бошняците да избират депутати, представляващи хърватите. Нещо повече, на държавно ниво бошняците - над три пъти повече от хърватите - могат да избират и собствения си, и хърватския член на тройното президентство. Конституционният съд даде право на Любич и събуди страхове от \"мостарски сценарий\" - заради отменени правила за местни избори през 2010 г. Мостар няма градски съвет, а избраният година по-рано кмет не може да бъде сменен или отстранен при липса на съвет. Хървати и бошняци (вече почти равен брой) в града години наред не успяват да се договорят за нови правила и така в петия най-голям босненски град демокрацията не може да бъде възстановена. Реформа на реформата Ако проблемът не се разреши на национално ниво, няма да може да се формира управлението на ниво федеративни единици, нито да се довърши изграждането на националния парламент (в който членовете на едната от камарите, федералния Дом на народа, се назначават от депутатите в парламентите на съставните части). А без Дома на народа не може да бъде избрано и правителство, казват хърватите. \"Нов закон или разпад на Босна и Херцеговина\", настояват  издания , подкрепящи предложението за реформа на Чович. Именно Драган Чович оглавяваше президентството на Босна и Херцеговина през януари - по времето, когато българското европредседателство с фокус върху Западните Балкани започна и направи така, че интеграцията на шестте държави  да изглежда по-близка . Той искаше проблемът да бъде решен в рамките на осеммесечния му мандат, който завърши на 18 март. Сега Изетбегович, поел властта от него, е единственият президент, у когото остава възможност за подобна инициатива половин година преди изборите. Оглавяваната от него консервативна Партия на демократичното действие (SDA) обаче смята, че Чович и неговата HDZ използват проекта си за реформа за \"изборно инженерство\" и че той би облагодетелствал хърватите неправомерно. И босненското общество е разделено, а противниците на Чович гледат на Додик и Република Сръбска като на съюзници на HDZ както по този въпрос, така и при някои други гласувания в парламента. Нито HDZ обаче има имат нужното мнозинство, за да мине реформата, нито SDA - за да предложат алтернатива. Бошняците се опасяват и че предложението на хърватите, което и Загреб подкрепя, допълнително ще раздели страната на още по-малки, \"етнически\" изборни райони; затова Изетбегович не би приел предложението в този му вид. Междувременно Хърватия  търси и от Турция , която има известно влияние в Сараево, подкрепа за реформата. Според привържениците на проекта той ще помогне хърватите (498 хил. души във Федерацията по данни от 2013 г., докато бошняците са 1.56 млн.) да бъдат по-добре представени и ще отслаби страховете от създаване на трета териториална единица в Босна и Херцеговина. За нуждата от изборна реформа (макар и без да споменава конкретно проекта на HDZ) говори и председателят на Европейската комисия Жан-Клод Юнкер по време на  балканската си обиколка  през февруари. Постоянните мисии на ЕС и САЩ в Сараево също искат реформа, но внимават да не се ангажират с предложения от конкретни партии и разочароват  босненските хървати . \"И другата страна\" След срещата с Чович в прессъобщението на Министерския съвет нямаше и дума за изборите в Босна и Херцеговина. След вечерята с него и срещата с президента Александър Вучич обаче Борисов заговори за тях. В съвместното си изявление с Вучич премиерът изрази песимизма си за реформата: \"Категорично по изборния закон няма да се разберат трите страни, а това няма да е най-доброто, което очаква Европейският съюз.\" Борисов предупреди, че бездействието по въпроса може дори \"трайно да блокира\" Босна и Херцеговина, но добави, че е на \"разположение\" за помощ. Борисов потвърди и информацията, която дойде през регионални издания още ден по-рано, след пристигането му в Мостар - босненският му колега Звиздич  ще е в София утре и вдругиден . Всичко това съответства на съобщенията, че от Борисов се очаква да помогне на Босна и Херцеговина да пренапише изборния си кодекс. Подобни искания обаче  не са дошли от Изетбегович  като ротационен председател на президентството, а от Чович (дали той е бил начело, когато поканата е получена в София, може да се спекулира). Затова в края на срещата с Вучич Борисов побърза да уточни, че предстои да говори и с \"другата страна\" - сякаш става дума за конфликт, в който българският лидер влиза в ролята на посредник. Сами или с чужда помощ В понеделник следобед Борисов спомена и Звиздич, и Изетбегович като свои гости - по-малко от 24 часа след като Изетбегович, вече отказал се дори да пътува до Мостар (макар икономическият панаир да е едно от най-важните международни събития в страната), разговаря по телефона с Вучич. Борисов тогава обясни идеята за посещението на двамата държавни ръководители с думите: \"Така че в тази изборна година по всички възможни начини да се трудим, за да помогнем за единството на държавата.\" Снощи, часове след откриването на панаира, обаче и самият Изетбегович,  който прие Борисов  само няколко месеца по-рано като първи български премиер в Босна и Херцеговина,  не скри раздразнението си . \"Не съм чул никакви послания, цял ден работих\", каза той, помолен да коментира посланията от срещата в Мостар. \"Ако сами не успеем да намерим решение, това е лош сигнал за Европа. Ще изпрати и лошо послание за Босна и Херцеговина. За нас е важно да опитваме да намерим решение, а не е късно до края на септември. Този парламент може да реши всичко, докато не се разпусне. Имаме още към 5-6 месеца срок.\" Междувременно, докато засегнатите страни в Босна и Херцеговина  заговориха за проблема , се появиха и анализи като текста на неправителствената организация \"Европейска инициатива за стабилност\" (ESI), според който босненската демокрация всъщност \"няма да свърши през октомври\", а истерията се създава изкуствено. Други анализатори изтъкват, че пропуски в законите, които ограничават част от босненските граждани да се кандидатират на изборни длъжности, може да са по-голям проблем от \"неконституционните\" правила. Дори изборната реформа само да се използва за политически цели и за ангажиране на международни актьори, това би означавало, че двете страни само ще използват разговорите си с Борисов (а и с Вучич), за да спечелят по-важната битка за изборите - информационната. Особено ако дневният им ред стане част от срещата ЕС - Западни Балкани в София на 17 май.", "date": "2018.04.11", "title": "Защо балканските лидери вечеряха \"без бошняците\" в Мостар"}
{"url": "https://www.dnevnik.bg/evropa/2018/04/11/3160109_liliana_pavlova_shte_predstavi_postignatoto_prez/", "text": "Министър Лиляна Павлова ще представи днес постигнатото през първата половина на българско председателство на Съвета на Европейския съюз. По кои досиета е постигнат най-голям напредък през първите три месеца? Колко чуждестранни и български делегати и журналисти са участвали в събитията в София? Какво се очаква до края на юни? Отговори на тези въпроси ще даде министърът за българското председателство по време на среща с медиите в НДК, която ще започне в 11:30 часа. Най-голямото събитие, което се очаква до края на шестмесечното ротационно председателство, е срещата на върха за Западните Балкани през май в София. Евроинтеграцията на региона е основен приоритет на България. През последните седмици обаче се появи информация, че няколко страни от ЕС обмислят дали да участват в  срещата , тъй като са против присъствието на Косово. Испанският премиер Мариано Рахой даде знак миналия месец, че може да не присъства, защото  Мадрид не признава Косово . Друго предизвикателство е обсъждането на  многогодишната финансова рамка на ЕС , което ще започне по време на председателството. Очаква се Европейската комисия да направи предложение за дългосрочния бюджет през май. Въпреки призивите за запълване на дупката, която ще се образува след излизането на Великобритания от ЕС,  няколко държави  вече заявиха, че  не са съгласни да увеличат вноската си  в евробюджета. Други, като лидерите на балтийските страни  подкрепиха идеята.  В началото на март министърът на финансите Владислав Горанов  даде знак, че  България е готова да увеличи вноската си.", "date": "2018.04.11", "title": "Лиляна Павлова ще представи постигнатото през първата половина на председателството"}
{"url": "https://www.dnevnik.bg/sport/2018/04/11/3160674_dvijenieto_v_centura_na_sofiia_se_promenia_zaradi/", "text": "Организацията на движението в центъра на София ще претърпи обичайни промени заради провеждането на футболната среща между ЦСКА и \"Левски\". До приключването на мача се забраняват престоят и паркирането по алеите около Националния стадион \"Васил Левски\". Забраната важи също от 12.00 до 20.00 часа днес на моста пред стадиона и на ул. \"Ген. Гурко\" между бул. \"Любен Каравелов\" и бул. \"Евлоги и Христо Георгиеви\". От Столичната община посочват, че от 17.00 часа до края на футболната среща само при необходимост и по преценка на ръководството на СДВР ще се забранява влизането на пътни превозни средства в двете посоки с изключение на автобусите на масовия градски транспорт по ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; бул. \"Евлоги и Христо Георгиеви\" между пл. \"Орлов мост\" и бул. \"Черни връх\"; както и по бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\". От полицията обявиха, че на изградени контролно-пропускателни пунктове в района на стадиона полицаи ще извършват щателна проверка на всички посетители на футболния мач. Хора с наложена съдебна забрана за посещение на спортни мероприятия и такива в нетрезво състояние няма да се допускат, а малолетни ще могат да влизат само с пълнолетен придружител и предварително попълнена декларация, която може да бъде изтеглена от интернет или взета от касите на стадиона. Полицаите ще следят и няма да допускат на стадиона да се влиза със забранени предмети и вещи - огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри. На стадиона за сигурността ще се грижат частни охранителни фирми. При дейността си те ще бъдат подпомагани от полицейски служители, които ще се намесват при нужда. От полицията призовават привържениците да влизат по-рано на стадиона, чиито врати отварят в 16.00 часа.", "date": "2018.04.11", "title": "Движението в центъра на София се променя заради мача между ЦСКА и \"Левски\""}
{"url": "https://www.dnevnik.bg/sviat/2018/04/11/3160544_ot_kakvo_se_nujdaiat_bejancite_za_da_se_vurnat_v_siriia/", "text": "Сирийците, напуснали своите жилища, естествено са бягали от войната - от смъртта и разрушенията, които носи тя. Да си представим, че войната е свършила. Ще поискат ли те да се върнат по домовете си? Какво им е необходимо, за да стане връщането в родината техен свободен избор? Над пет милиона сирийци са напуснали страната от март 2011 г., когато там избухна гражданската война. С цел да научи от какво имат нужда, за да се върнат в Сирия след приключването на бойните действия, Близкоизточният център \"Карнеги\" разговаря с общо 320 сирийски бежанци, живеещи днес в Ливан и Йордания. Те ни разказаха какви условия трябва да бъдат изпълнени, за да съберат смелост да се върнат в страната си. 1. Сигурност за децата Мнозина бежанци съвсем не са зарадвани от изгледите да останат завинаги в чужбина. Страхуват се да не изгубят своите традиции и култура. И се боят, че децата им ще бъдат подлагани на дискриминация и завинаги ще останат чужденци в новата страна. Но още повече ги е страх от рисковете за децата им, ако се върнат в Сирия. Според доклад, публикуван неотдавна в сп. \"Лансет\", 25 на сто от всички загинали в Сирия през 2016 г. са деца. Данните сочат, че от началото на конфликта 14 хиляди деца са намерили смъртта в тази страна. Повечето бежанци, с които разговаряхме, виждат в Сирия държава, където е опасно да се намираш и почти няма как да си планираш живота. Щом знаеш какво значи война, как да рискуваш бъдещето на децата си? Жена на име Айша, родом от провинция Хомс, ни отвърна с риторичен въпрос: \"Как смятате, може ли човек да тръгне със собствените си нозе към собствената си смърт?\"  Доста наши събеседници споменаваха и друго - че ги е страх от днешния президент на Сирия Башар Асад. Заявяваха, че нямат представа каква сигурност може да получат те самите и децата им от правителството на Асад и въоръжените групировки, действащи в страната. 2. Отмяна на наборната военна служба Колкото по-млади бяха бежанците, с които разговаряхме, толкова по-слабо личеше у тях желание за връщане в Сирия. Хасан е млад бежанец от Сирия, живее в Бейрут, но без официален бежански статут. \"Днес всеки, напуснал Сирия, се третира (от режима - бел. Би Би Си) като предател\", казва той. Също като мнозина избягали от Сирия младежи на неговата възраст Хасан се страхува да не бъде обвинен в отклонение от военна служба и подложен на репресии. Страх го е освен това, че може да бъде взет във войската против волята си. Знае за неколцина свои връстници, които след завръщане в Сирия били пратени в армията и загинали в битките. В Сирия съществува наборна военна служба. Младежите получават повиквателни, щом навършат 18-годишна възраст, и служат година и половина. Напоследък в Сирия бяха приети нови закони, заради които младежите, несъгласни с политиката на режима на Башар Асад, де факто няма как да избегнат тази повинност. Сирийските власти намалиха категориите на лицата, освобождавани от служба в армията, и вдигнаха размера на глобите за самоволно отклонение. Мнозина младежи, с които говорихме, казваха, че уважават армията и държат да изпълнят гражданския си дълг. Най-често обаче добавяха, че смятайки за дълг да служат на родината, не искат все пак да им се налага да убиват свои братя и да служат на режима. 3. Жилища, в които да се върнат Мнозина наистина са готови да се върнат в Сирия въпреки всички опасности и икономически проблеми. Но ако се върнат още сега, просто няма да има къде да живеят. През годините войната е превърнала в развалини цели села и градски квартали. Според оценки на Световната банка 30 на сто от сградите в Сирия са разрушени изцяло или сериозно повредени. Много от оцелелите сгради са заети от проправителствени сили, проирански опълченци, а и от други сирийци, принудени да напуснат жилищата си в зони на интензивни боеве. \"Казаха ми, че ако собственика го няма, военните тутакси слагат ръка на къщата, дори там да живее вече някой... Изпъждат хората и се настаняват\", казва Ламия, живяла преди войната в едно предградие на Дамаск. Много къщи в Сирия са строени без разрешение от властите. Повечето хора, с които успяхме да разговаряме, казват, че нямат никакви документи за собственост върху имота си. И щом се върнат, почти няма да има книжа, с които да докажат, че притежават дадена къща или апартамент. А трудното не свършва дотук, защото са унищожени или изгубени и много данни от държавните ведомства, чрез които би могло документите да се възстановят. 4. Спокойствие и сигурност Почти всеки осем на десет бежанци - наши събеседници, са напуснали Сирия след някакъв инцидент, заради който са ги обзели опасения за живота и сигурността им. Мнозина казваха, че заминали от страната, когато в квартала им започнали масови незаконни арести или след като загинал техен роднина или познат. Някои пък не излизали от къщите си до последно, докато в района не започнели ожесточени боеве. Тарек, млад бежанец от Хомс, ни разказа, че дори Сирия да стане по-сигурна дотам, че да мисли за връщане в страната, той все пак едва ли ще го стори. Обясни, че се страхува от сирийските военни и от това на какво са способни. \"Преди да замина, работех като гробар. Случваше се да погребвам мъченици (убити и загинали въстаници - бел. Би Би Си)... Видях какво са правели с тях, как са ги рязали с ножове - никаква вяра не хващам вече на тия. Дори да сложат охрана навсякъде, нямам им доверие\", каза той. Почти всички бежанци, с които разговаряхме, смятат, че възможността някой ден да се върнат в родината ще нарасне, ако Башар Асад изгуби властта. Малцина вярват, че в страната може да се възцари стабилност и сигурност, ако Асад остане на власт. В очите им свалянето на Асад засега е по-важно, отколкото да бъдат решени икономическите проблеми на страната. Холуд, живяла преди войната в едно от селата край Дамаск, казва: \"Ако Башар Асад бъде свален, ще има и сигурност, дори страната да остане без храна и вода. Сами ще си смелим брашно и ще печем хляб.\" Мнозина се тревожат също, че в страната все още има групи чуждестранни военни и други въоръжени бойци, чието присъствие според бежанците само поддържа царящите в Сирия беззакония и безнаказаност. Повечето сирийци, разговаряли с нас, освен това са против идеята за разделяне на страната, смятат за извънредно важно тя да остане единна. И им се ще да видят Сирия като държава, бореща се за нови ценности, включително свобода, равенство, справедливост и върховенство на закона. Иска им се техните копнежи и надежди да бъдат чути. \"Искаме решение, което да ни върне нашето чувство за достойнство - ни повече, ни по-малко\", каза млад бежанец. * * *", "date": "2018.04.11", "title": "От какво се нуждаят бежанците, за да се върнат в Сирия"}
{"url": "https://www.dnevnik.bg/sviat/2018/04/11/3160533_kakvo_stana_kogato_bush_i_obama_izpratiha_voinici_po/", "text": "Откакто обяви кандидатурата си за президент на САЩ, Доналд Тръмп изговори такива неща за имигрантите и за границата с Мексико, каквито никой друг американски президент не е казвал. Сега обаче той прибягва пряко към инструментариум, използван от неговите предшественици, изпращайки на границата войници от Националната гвардия. Когато президентите Джордж Буш-младши и Барак Обама разположиха гвардията по границата с Мексико, те притискаха Конгреса да приеме коренна реформа на имиграционната политика. И двамата не успяха в това начинание. Правителствен доклад от 2011 г. направи извода, че разполаганията на гвардията от Буш и Обама са стрували най-малко 1.3 млрд. долара. Тръмп също се опитва да промени имиграционното законодателство. Досега обаче Конгресът е одобрил финансирането само на малка част от граничната ограда, която той обеща по време на предизборната си кампания. Затова президентът каза миналата седмица, че иска да изпрати между 2000 и 4000 войници от  гвардията на границата , докато бъде издигната стената. Тръмп смята, че това разполагане е от ключово значение, за да бъде подпомогната граничната полиция на САЩ, която след известен спад миналата година отново залавя (всеки ден по границата) обичайния брой хора, опитващи се да я преминат (откъм Мексико). В събота Тръмп написа в \"Туитър\": \"Запечатваме нашата южна граница. Хората в нашата велика страна искат безопасност и сигурност.\" Официални представители на щатите Тексас и Аризона обещаха първите 400 войници да бъдат разположени до няколко дни, а министърът на отбраната  Джеймс Матис  каза, че Пентагонът ще поеме издръжката на всичките 4000, ако е необходимо, до септември. Ето хронология на разполагането на Националната гвардия през последните години, какво са казали президентите, взели навремето решения за това, и какво беше състоянието на границата тогава в сравнение със сега: Операция \"Летящ старт\", юни 2006 - юли 2008 г. : \"Десетилетия наред САЩ не са успявали да наложат пълен контрол над своите граници, каза Буш. В резултат мнозина, които искат да работят за нашата икономика, успяват да проникнат през нашата граница и милиони (от тях) остават тук.\" Обявявайки операцията, Буш призова Конгреса да приеме \"всеобхватна имиграционна реформа\". Използвайки много по-различна риторика от Тръмп, Буш каза, че имигрантите без легален статут са \"част от американския живот\". \"Това са реални проблеми. Ние обаче трябва да помним, че огромното мнозинство от нелегалните имигранти са свестни хора, които се трудят упорито, подкрепят своите семейства, изповядват религията си и водят отговорен живот\", каза той. : Не повече от 6000 членове на гвардията през първата година, като броят им бе намален на 3000 през втората.  Около 2400 бяха изпратени в Аризона през първата година според доклад за хода на операцията на гвардията от 2008 г. Други 1500 бяха изпратени същата година в Тексас, 1200 в Калифорния и 900 в Ню Мексико. Гвардейците бяха набирани от всички щати в страната.  Буш каза, че се опитва да печели време, за да укрепи кадрово граничната полиция, \"създавайки наблюдателни системи, анализирайки разузнавателни данни, изграждайки огради и прегради за автомобили, шосета за патрулиране и обучавайки персонала.\" Той добави, че гвардейците няма да имат правоналагащи отговорности\" и че САЩ \"нямат намерение да милитаризират южната граница\".  Макар че нямаха право да арестуват, гвардейците, според данни на правителството за двегодишния период на операцията са помогнали за 12% от залавянията на мигранти и за 9% от заловената на границата марихуана. : 1.2 млрд. долара според Сметната палата.  В статия за сп. \"Джойнт форс куотърли\" през 2009 г. майор Дейвид Чърч, командир на Националната гвардия по време на операция \"Летящ старт\", писа, че \"внезапното формиране\" на операцията е дало на Националната гвардия и на митническата служба на САЩ \"малко време за подготовка, запознаване и координация\". Двете агенции са имали трудности в комуникирането и обмяната на информация \"без предварителна координация и здраво единодействие между тях\", макар че тези проблеми постепенно са били преодолени. Операция \"Фаланга\", юли 2010 - септември 2011 г.  : \"Ние няма да разрешим проблема само като изпращаме там войници от Националната гвардия, каза Обама. Ние ще разрешим този проблем, защото сме създали порядъчна, честна, хуманна имиграционна рамка, която позволява на хората да имигрират в тази страна по легален начин. Работодателите отговарят за наемане на легално присъстващи тук работници.\"  Първоначално до 1200 гвардейци, макар че някои от тях продължиха да участват в операции, последвали първоначалното разполагане.  Около 560 гвардейци бяха пратени в Аризона. Според генерал Хуго Салазар, командир на Националната гвардия в Аризона, всичките четири югозападни гранични щати подкрепиха операцията със собствени гвардейци. Обама каза, че гвардията може \"да помогне с разузнаване, борба с трафика на дрога и хора по границите\" и като разтоварва граничната полиция, давайки ѝ възможност да се занимава с правоналагащите си задължения.  Според данни на правителствената Сметна палата от началото на разполагането до май 2011 г. гвардията е помогнала за 6% от всички залавяния на мигранти и за 2.6% от залавянията на марихуана. : 110 млн. долара през първата година според Сметната палата.  Политици повдигнаха въпроса дали разполагането си струва разходите, особено след като гвардейците нямат право да извършват арести. Джон Дейвид Франц, кметът на граничния град Идалго, щата Тексас, каза пред в. \"Вашингтон пост\": \"Като кмет няма да кажа, че ние не искаме повече сигурност. Но като данъкоплатец? Бих казал нещо друго.\" /БТА", "date": "2018.04.11", "title": "Какво стана, когато Буш и Обама изпратиха войници по границата с Мексико"}
{"url": "https://www.dnevnik.bg/sport/2018/04/11/3160768_real_i_baiern_izlizat_da_dovurshat_zapochnatoto/", "text": "Кралят на футболна Европа \"Реал\" (Мадрид) и петкратният шампион на Стария континент \"Байерн\" (Мюнхен) се протегнаха широко към полуфиналите на Шампионската лига след първите мачове срещу \"Ювентус\" и \"Севиля\". Днес шампионите на Испания и Германия излизат у дома, за да довършат това, което започнаха преди седмица. В повторения на финала от миналата година \"Реал\" постигна перфектна победа с 3:0 при гостуването на \"Ювентус\". \"Байерн\" показа известни колебания срещу \"Севиля\", но направи обрат и спечели с 2:1 на стадион \"Рамон Санчес Писхуан\". Мадридчаните и баварците имат повече от комфортна преднина преди реваншите, но ще излязат на терена с обеца на ухото след големите емоции във вторник, когато  \"Рома\" сътвори една от най-големите сензации  в историята на Шампионската лига, а  \"Манчестър сити\" беше на един отменен гол разстояние  от ударно завръщане срещу \"Ливърпул\". \"Реал\" - \"Ювентус\"  \"Ювентус\" се нуждае от победа с 3:0, за да стигне до продължения, или от по-резултатна победа с поне три гола разлика, за да продължи напред. \"Реал\" вече записа едно подобно поражения на \"Сантяго Бернабеу\" - с 0:3 от \"Барселона\" на 23 декември. През 2018 г. обаче белите показват коренно различна игра от тази, която демонстрираха в първата половина на сезона. Миналогодишните финалисти в турнира ще се срещнат за 21-ви път на европейската сцена. Балансът на силите до момента е доста изравнен - десет победи за \"Реал\" и девет за \"Ювентус\" при две равенства. \"Старата госпожа\" обаче няма успех срещу белите от 2008 г., когато спечели 2:0 на \"Сантяго Бернабеу\" в двубой от груповата фаза. Toва е една от само двете победи на \"Ювентус\" като гост на \"Реал\". Другата е от първия им сблъсък - 1:0 във втория мач от четвъртфиналите на Купата на европейските шампиони през 1962 г. Италианският шампион никога не е побеждавал един от големите си съперници в Европа с повече от два гола разлика. В клуба от Торино обаче вярват в големия обрат, а подвигът на \"Рома\" срещу \"Барселона\" показа, че всичко е възможност. \"Излизаме на терена с желанието да обърнем това 0:3. Резултатът е много тежък. Нуждаем се от един завършен мач срещу един завършен отбор, за да постигнем позитивен резултат\", каза старши треньорът на \"Ювентус\" Масимилиано Алегри. Това, от което неговият отбор ще има нужда, е ранен гол. \"Никой не очакваше, че в Торино ще допуснем гол още във втората минута. Защо сега ние да не направим същото в Мадрид? Ще дадем всичко от себе си\", каза още Алегри. В същото време Зинедин Зидан предупреди своите играчи да не се отпускат заради огромния аванс. \"Резултатът от първия мач не променя нищо за нас. Предстои ни нов мач. В Торино постигнахме добър резултат, но това беше само първото полувреме. Трябва да изиграем още един страхотен двубой\", каза французинът. \"Байерн\" - \"Севиля\" \"Севиля\" вече сътвори една от големите изненади в Шампионската лига, след като отстрани \"Манчестър юнайтед\" в осминафиналите. Тогава испанският отбор спечели с 2:1 на \"Олд Трафорд\" и продължи напред след нулево равенство в първия мач. Сега обаче задачата ще бъде неимоверно по-трудна след загубата преди седмица, а съперникът - далеч по-успешен и опитен в европейските битки от \"червените дяволи\" през последните години. \"Байерн\" преследва шести полуфинал в последните седем сезона в Шампионската лига. В този период баварците се разминаха с финалната четворка само миналата година, когато бяха елиминирани по много драматичен начин от \"Реал\". Тимът на Юп Хайнкес се намира в чудесна форма. Победата срещу \"Севиля\" беше предхождана от разгромен успех с 6:0 срещу \"Борусия\" (Дортмунд), а през уикенда отборът си осигури шеста поредна титла в Бундеслигата след 4:1 при гостуването на \"Аугсбург\". \"Севиля\" е на другия полюс. Рекордьорът по трофеи в Лига Европа допусна четири загуби в последните си шест мача във всички турнири. Срещу големите отбори съставът на Винченцо Монтела разчита на много солидна игра в защита и ефективност при грешките на съперника. Тази вечер испанският отбор ще трябва да поеме рискове, което срещу играчи като тези на \"Байерн\" крие доста опасности. Затова и тактиката на Монтела ще включва едно по-предпазливо първо полувреме. \"Мачът продължава 90 минути, така че е важно да бъдем максимално подготвени и концентрирани през всичките 90 минути. Трябва да бъдем балансирани. Не е нужно да вкараме колкото се може по-бързо. Важно е да се държим в мача. Знаем, че можем да вкараме един или два гола през втората част, но не трябва да допускаме попадение, особено след почивката\", заяви Монтела. Хайнкес очаква по-открита игра от \"Севиля\", но по думите му резултатът от първата среща няма да промени начина, по който \"Байерн\" играе на \"Алианц арена\". \"Когато загубиш с 1:2 у дома, знаеш, че трябва да поемеш рискове в реванша, за да продължиш напред. Трябва да атакуваш повече, както и ще направи \"Севиля\". Но ние си имаме собствен стил и план в атака. Ще играем така, както винаги играем у дома\", каза германецът.", "date": "2018.04.11", "title": "\"Реал\" и \"Байерн\" излизат да довършат започнатото срещу \"Ювентус\" и \"Севиля\""}
{"url": "https://www.dnevnik.bg/sport/2018/04/11/3160708_fotogaleriia_futbolnata_ludost_na_olimpiko/", "text": "Футболисти, треньори и привърженици празнуват до полуда... Това е картината след третия гол на \"Рома\" срещу \"Барселона\" в реванша от четвъртфиналите в Шампионската лига. \"Вълците\"  .", "date": "2018.04.11", "title": "Фотогалерия: Футболната лудост на \"Олимпико\""}
{"url": "https://www.dnevnik.bg/evropa/2018/04/11/3160774_rumunskata_opoziciia_obvini_upravliavashtite_v/", "text": "Румънският парламент отхвърли вчера искане на опозицията за оставка на министъра на европейските фондове заради \"катастрофа\" в усвояването на безвъзмездната финансова помощ от общността, предаде агенция \"Медиафакс\", цитирана от БТА. Предложението за оставка на министър Рована Плумб бе внесено от опозиционните Национално-либерална партия (НЛП) и партия \"Народно движение\" и бе озаглавено \"Усвояването на средствата от общността - една катастрофа марка СДП-АЛДЕ\", визирайки двете партии от управляващата коалиция. Предложението обаче бе отхвърлено със 72 гласа \"против\", 40 \"за\" и един \"въздържал се\". Двете опозиционни партии упрекнаха Рована Плумб, която заемаше този пост и в първото правителство на Социалдемократическата партия (СДП) и Алианса на либералите и демократите (АЛДЕ), че в средата на програмния период Румъния е усвоила само 10 процента от предоставените средства и рискува да губи годишно милиарди евро. Рована Плумб посочи на свой ред, че обвиненията на опозицията за усвояване на незначителни суми или за забавяне на проекти са валидни по-скоро за 2016 г., а не за периода, откакто СДП и АЛДЕ са поели властта. Тя цитира данни, според които степента на усвояване на еврофондове и инвестиции от Румъния е 16 процента при средно за ЕС равнище от 18%. \"Румъния изпреварва страни - членки на ЕС, с десетки години опит в усвояването на безвъзмездните европейски фондове\", заяви министър Рована Плумб. Тя посочи, че за периода 2014 - 2023 г. Румъния има на разположение общо 42.3 милиарда евро европейски фондове. По думите й до момента страната се е възползвала от 46.7 милиарда евро, от които около 9.7 милиарда евро от сегашната финансова рамка. Според опозицията обаче степента на усвояване на средства по оперативната програма за регионално развитие, по която са отпуснати 6 млрд. евро, е 0.37 процента, а тази година има опасност да бъдат загубени също 1.4 милиарда евро по националната регионална програма и по програмата \"Човешки ресурси\". \"Правителството на СДП и АЛДЕ показа, че не е способно да управлява тази сфера. С вашите действия Румъния е осъдена на бедност\", заяви от парламентарната трибуна Джордже Стънга от НЛП.", "date": "2018.04.11", "title": "Румънската опозиция обвини управляващите в \"катастрофа\" в усвояването на еврофондове"}
{"url": "https://www.dnevnik.bg/bulgaria/2018/04/11/3160776_pavlova_se_pohvali_s_minimalen_broi_negativni_novini_v/", "text": "Министърът на българското председателство на Съвета на Европейския съюз Лиляна Павлова заяви пред БНТ, че негативните новини за страната в чуждите медии са едва 5% от общо 18 хил. публикации. По думите ѝ България е показала, че може да бъде домакин на толкова значими събития и това си личало от похвалите, които получаваме от европейските лидери. Тя определи първите три месеца от българското европредседателство като много успешни и динамични. До края му основна тема щяла да бъде българското предложение за \"чисто нова философия как да подходим по темата с миграция и бежански поток\". \"Предложили сме пакет от 7 законодателни регламента. Пет от тях са почти приключени. Предложихме нова система и подход. В края на юни се надяваме европейските лидери да приемат тази философия\", допълни Павлова. Тя добави, че срещата във Варна между турския президент Реджеп Ердоган, Доналд Туск и Жан Клод Юнкер е била изключително важна, за да се възобнови диалогът между тях. Според нея България е дала тласък в бъдещите взаимоотношения между ЕС и Турция като един добър домакин.", "date": "2018.04.11", "title": "Павлова се похвали с минимален брой негативни новини в чуждите медии за българското европредседателство"}
{"url": "https://www.dnevnik.bg/na_put/2018/04/11/3151620_madrid_iska_da_se_vrushtash_tam_pak_i_pak/", "text": "Туристическият борд на Мадрид измисли начин да накара туристите да се връщат там отново и отново. Столицата на Испания има много какво да покаже - богати музеи, пищни дворци, достолепни църкви, просторни паркове, шумни и оживени улици и изискани магазини. Затова и еднократното пътуване до там не е достатъчно.  ( Да се завърнеш в Мадрид) е програма за лоялност, която предоставя на включилите се в нея ексклузивни оферти за най-добрите ресторанти, клубове, магазини, музеи, изложби, развлечения. Тя предвижда система от бонуси, намаления и специални оферти, от които всеки включил се в нея може да се възползва като обмени натрупаните точки срещу талони за отстъпки или безплатни билети за вход. Първоначалната регистрация на сайта е безплатна като се дава бонус от 600 точки на всеки присъединил се. Единственото условие за участниците е да са пълнолетни и постоянният им адрес да е извън Мадрид. Няма значение целта на пътуването - по работа или за удоволствие. В програмата са включени музеят на восъчните фигури, мюзикъли и фламенко шоу, екскурзии до стадиона \"Сантяго Бернабеу\" и хиподрума \"Ла Сарсуела\", обиколка на града със сегуей, националният музей \"Тисен - Борнемиса\" и десетки други развлечения и забележителности.", "date": "2018.04.11", "title": "Мадрид иска да се връщаш там пак и пак"}
{"url": "https://www.dnevnik.bg/bulgaria/2018/04/11/3160779_prochuvane_na_tunela_v_kresnenskoto_defile_shte/", "text": "Проучване в тунела в Кресненското дефиле може да доведе до проблеми с придвижването в района, предупредиха от Агенция \"Пътна инфраструктура\" (АПИ). До 16 април проектанти ще правят огледи за ремонта на съоръжението. Очаква се височината на тунела да бъде увеличена, тъй като в момента тя не отговаря на изискванията за височина за камионите. Ремонтът ще струва около 3 млн. лв. Експертите от АПИ ще се опитат възможно най-бързо да приключат с огледите на тунела, за да може движението да се осъществява нормално.", "date": "2018.04.11", "title": "Проучване на тунела в Кресненското дефиле ще затрудни движението в района"}
{"url": "https://www.dnevnik.bg/sviat/2018/04/11/3160781_mark_zukurburg_obiasni_pred_senata_na_sasht_za_ruskoto/", "text": "Изпълнителният директор на \"Фейсбук\" Марк Зукърбърг призна, че не е успял да защити личния живот на потребителите на социалната мрежа, чиито лични данни може да са били използвани за политически цели. В продължило близо пет часа изслушване на съвместно заседание на комисиите за търговията и юридическите въпроси на Сената на САЩ 33-годишният милиардер подробно отговаряше на въпросите на сенаторите, някои от които показваха незапознатост с технологичните аспекти на дебата, съобщава БТА. \"Ние не продаваме данни\", заяви той неколкократно и отрече компанията му да е средство за следене на хората в интернет. Според сенаторите създадената през 2004 г. социална мрежа не е успяла да защити личните данни на потребителите си и е допуснала политически манипулации. Полемиката шумно се разрасна в средата на март с избухването на скандала с фирмата \"Кеймбридж аналитика\". Данните на около 87 милиона потребители се озоваха в ръцете на британската фирма за анализ на данни, преди \"Фейсбук\" да започне да въвежда ограничения през 2014 г. След това фирмата е работила за предизборния екип на Доналд Тръмп в кампанията за президентските избори в САЩ през 2016 г. \"Не преценихме достатъчно добре отговорностите си и това бе голяма грешка. Това бе моя грешка и се извинявам за нея\", добави Зукърбърг. Компанията с над два милиарда потребители е обвинена още, че е послужила като инструмент за дезинформация и политическа манипулация, извършени според американското разузнаване от Кремъл с цел да улесни избирането на Доналд Тръмп за президент на САЩ. Москва отрече тези обвинения. Зукърбърг заяви, че \"Фейсбук\" води непрекъсната битка със злонамерени лица от Русия, които се опитват да използват платформата за свои цели. \"Това е истинска оръжейна надпревара. Те ще продължат да стават все по-добри\", подчерта Зукърбърг. Той потвърди, че компанията съдейства в разследването на специалния прокурор Робърт Мълър за руската намеса в изборите в САЩ, без да уточни по какъв начин. Преди началото на изслушването на Зукърбърг в Сената \"Фейсбук\" обяви възнаграждения за сигнали за злоупотреба с лични данни от външни приложения. От понеделник компанията започна да уведомява потребителите си, чиито лични данни може да са попаднали в \"Кеймбридж аналитика\". Компанията също така ще проверява самоличността на хората и организациите, които пускат предизборни или политически послания, ще изясни параметрите за поверителност и ще сътрудничи на авторите на независими изследвания за влиянието й в изборите и демокрацията.", "date": "2018.04.11", "title": "Марк Зукърбърг: Водим оръжейна надпревара с Русия за \"Фейсбук\""}
{"url": "https://www.dnevnik.bg/sport/2018/04/11/3160787_valverde_poe_pulna_otgovornost_za_kraha_na_barselona/", "text": "Треньорът на \"Барселона\" Ернесто Валверде пое пълна отговорност за провала на отбора си в Шампионската лига. Каталунците  допуснаха един от най-големите обрати в историята на турнира  и бяха отстранени от \"Рома\". Водачът в Примера дивисион беше спечелил с 4:1 у дома, но след поражение с 0:3 в Рим напусна надпреварата. \"Абсолютно отговорен съм за всичко. Аз съм главата на отбора и планирам всичко\", каза Валверде. По думите му подобни резултати са част от футбола. \"Трябва да им дадем заслуженото за това, което направиха. Ние не бяхме толкова добри, както в други случаи.\" По думите му отпадането е удар по духа на отбора. Въпреки това се надява крахът да не се отрази на представянето на \"Барселона\" в първенството и за Купата на краля. \"Имаме важни цели пред нас. Да видим дали ще успеем да ги изпълним. Да се спечели купа е трудно, а ние имахме голямо желание в този турнир.\" Валверде изтъкна, че отборът му е играл с мисълта за победа. \"Дойдохме така все едно резултатът е 0:0. Те бяха много силни, изнесоха играта много напред. Рискуваха и не се справихме с пресата им.\" Треньорът се извини на привържениците на \"Барселона\" за разочарованието.", "date": "2018.04.11", "title": "Валверде пое пълна отговорност за краха на \"Барселона\""}
{"url": "https://www.dnevnik.bg/skorost/avtomobilna_industriia/2018/04/11/3160796_novo_dilurstvo_na_opel_zaraboti_v_sofiia_dve_drugi_se/", "text": "Ново представителство на \"Опел\" отвори врати в София преди броени дни, а малко преди това, два от най-големите дилъри на марката се обединиха. Шоурумът на \"Ню Ийст\" се намира в столичния квартал \"Дружба\" (бул.\"Проф. Цветан Лазаров\" №99), а инвестицията е на \"Тандер корпорация\". Четвъртият дилър на \"Опел\" в София е наследник на представителството на марката \"Ауто Макс\" (бившият \"Аксон\"), а неговият собственик преди години купи и легендарният сервиз \"Изток\". Официалният договор за представителство е сключен на 20 септември 2017 г., а дейността започва официално на 1 ноември миналата година. Центърът \"Ню Ийст\" разполага с 5000 квадратни метра разгъната застроена площ, от които 1000 квадрата са за изложбената площ. В комплекса има сервиз за механични ремонти и каросерийно отделение. Междувременно два от най-големите дилъри на \"Опел\" в България - \"Булвария холдинг\" и \"София ауто България\", подадоха молба за концентрация в Комисията за защита на конкуренцията,  съобщи capital.bg . В новоучредената компания \"София ауто Булвария\" \"Булвария холдинг\" (от групата на \"Еврохолд\") държи 51%, а \"София ауто България\" - останалите 49%. Двете дружества имат по един търговски център в София и новата компания ще е най-големият дилър на \"Опел\" в България по оборот. Раздвижването в сектора Сделката е поредното раздвижване на българския автомобилен пазар. Точно преди година притежаваната от инвеститор от Саудитска Арабия  \"Силвър стар моторс\" започна да продава \"Мерцедес\" , като замени \"Балкан стар мотърс\". В края на 2017 г. пък японската  \"Сумитомо корпорейшън\" купи за 60 млн. евро \"Мото-Пфое\" , която търгува с марките \"Форд\", \"Волво\", \"Ягуар\" и \"Ленд Роувър\". Наскоро ново търговско представителство в София  беше отворено и за марките БМВ и МИНИ . Тези преструктурирания идват на фона на неспиращ ръст на продажбите на нови автомобили, като темповете на нарастване са рекордни за страните от ЕС. През миналата година купените нови коли бяха с 18.5% повече от 2016, а за периода януари-февруари увеличението е с близо 40%. Доминацията на употребяваните автомобили обаче продължава, като при  306 421 новорегистрирани моторни превозни средства за миналата година , едва 39 094 са нови. Произведени преди повече от десет години са почти 200 хиляди моторни превозни средства.", "date": "2018.04.11", "title": "Ново дилърство на \"Опел\" заработи в София, две други се обединиха"}
{"url": "https://www.dnevnik.bg/photos/2018/04/11/3160822_snimka_na_denia_zukurburg_na_fokus/", "text": "Създателят на \"Фейсбук\" Марк Зукърбърг се изправи пред Сената на САЩ вчера, за да обясни как най-голямата социална мрежа на света е допуснала да бъде използвана за пропагандни кампании и не е защитила достатъчно добре потребителите си. В костюм вместо обичайните си тениска и дънки Зукърбърг говори пред сенаторите в продължение на близо пет часа.", "date": "2018.04.11", "title": "Снимка на деня: Зукърбърг на фокус"}
{"url": "https://www.dnevnik.bg/bulgaria/2018/04/11/3160827_kratki_novini_novata_jp_liniia_mejdu_sofiia_i_elin/", "text": "Неизвестен стреля по автомобил в Сандански Неизвестен мъж е стрелял по автомобил следобед в Сандански, съобщи БНТ. Пострадали няма. Шофьорът на автомобила не е пострадал, счупено е само задното стъкло на колата. Полицията блокира булеварда и с часове беше извършван оглед на мястото. Омбудсманът ще посредничи между американските ТЕЦ и държавата Омбудсманът Мая Манолова се ангажира да организира срещу между представители на американските ТЕЦ в комплекса \"Марица изток\", правителството, парламентарната енергийна комисия и работодателските съюзи. Днес Манолова се срещна с ръководствата на двете компании след като шефовете на работодателските съюзи, но като частни лица, й се оплакаха, че договорите на централите са неизгодни за българските потребители. Според омбудсмана държавата в този спор действа непрозрачно и няма единна и обоснована позиция. Софтуерен проблем предизвика опашки от камиони по границите Софтуерен проблем забавя обработването на товарните автомобили на изход от страната, като колоната на ГКПП-Кулата е 4 километра, а на \"Дунав мост\" при Русе около 1,5 км. \"Няма яснота до кога ще продължат затрудненията, тъй като проблемът е на централно ниво, а не на ниво \"Гранична полиция\"\", каза говорителят на службата Лора Любенова, цитирана от агенция \"Фокус\". Прокуратурата не атакува прекратяването на делото срещу бившия шеф на фонда за лечение на деца Прекратяването на  делото срещу бившия шеф на Фонда за лечение на деца Павел Александров  и още трима души е влязло в сила и делото е върнато на специализираната прокуратура за поправяне на констатираните от съда съществени процесуални нарушение, съобщиха от специализирания съд. От държавното обвинение не са протестирали определението на съда, с което за пореден път случаят беше прекратен заради констатирани нарушения в обвинението. Министерството на правосъдието откри конкурс за 92 места за нотариус Mиниcтъpът нa пpaвocъдиeтo Цeцĸa Цaчeвa oдoбpи процедурата за ĸoнĸypc зa нoтapиycи в cтpaнaтa, cъoбщи пpecцeнтъpът нa правосъдното ведомство. Свободните места са 92 в различни съдебни райони на страната. Дo пpoцeдypaтa ce стига cлeд aнaлиз зa ocтaнaлитe нeзaeти мecтa зa нoтapиycи, cлeд пpoвeдeния ĸoнĸypc пpeз 2014 г., ĸaĸтo и aнaлиз нa вaĸaнтнитe мecтa пo cъдeбни paйoни, пopaди пpeмecтвaнe нa нoтapиycи пpи ycлoвиятa нa чл. 34б oт Зaĸoнa зa нoтapиycитe и нoтapиaлнaтa дeйнocт, и пopaди зaгyбвaнe нa пpaвocпocoбнocт, съобщават още от правосъдното министерство. Започва спирането на парното в София От днес столичната топлофикация започва поетапното спиране на парното в София. Процедурата беше задействана, след като бяха изпълнени двете задължителни условия - три последователни дни със средноденонощна температура над 12 градуса и прогноза за трайно затопляне на времето. При желание от страна на клиентите, отоплението в отделни сгради може да остане включено до 30 април 2018 г., уточняват от \"Топлофикация София\". За целта обаче е необходимо да има решение на общото събрание на етажната собственост. Бойко Коцев започва работа в Международната банка за икономическо сътрудничество Кандидатурата на Бойко Коцев за член на Управителния съвет на Международната банка за икономическо сътрудничество (МБИС) беше одобрена на днешното заседание на Министерския съвет. Това става само седмица след смяната му като посланик на България в Русия. Той беше заменен от президентския секретар Атанас Кръстин. Мандатът на Коцев на новата му позиция е до пет години. Той ще участва в оперативната дейност и управлението на банката. От правителството уточняват, че Международната банка за икономическо сътрудничество е в процес на трансформация, като целта е да стане модерна международна банка за развитие. Банката обръща особено внимание на проекти в сектори, които генерират растеж и са приоритетни за развитието на икономиките на страните членки – България, Виетнам, Полша, Монголия, Румъния, Русия, Словакия и Чехия. В стратегията ѝ за България приоритет е кредитирането в сферата на промишлеността, селското стопанство, търговията, транспорта и банковия сектор. Телефон приема денонощно сигнали за нередности в туризма От вчера на телефон 02/9046895 се приемат сигнали за незаконни или недобри практики в сектора. Всеки работен ден между 9 и 17:30 експерти от министерството ще изслушват и записват сигналите. През останалото време това ще става чрез автоматизирана система, която ще се проверява своевременно. Сигнали може да се изпращат и на мейл:  nerednosti@tourism.government.bg . Журналист отива на съд за разкрити връзки на общинар с кмет Общински съветник от ″Партия на зелените\" в Благоевград - Андон Тодоров, е завел дело срещу главната редакторка на местната медия blagoevgrad-news.com Мариета Димитрова. Причината е, че се е почувствал засегнат от ″невярна и дискредитираща информация″, инфомира \"Медиапул\". Журналистката направила внушение, че той бил привързан към кмета, който е от ГЕРБ. Искът пред съда е за 50 хил.лв. Общинарят е обиден от разследване на Димитрова за саниране в града, донесло ѝ авторитетни журналистически награди. То показва, че общината е отпуснала пари на фирма на брата на Тодоров, на която той по-късно става и управител. Въоръжени ограбиха бензиностанция край Шумен Четирима души са ограбили бензиностанция край Шумен тази нощ. Сигналът за престъплението е подаден в 01:39 часа. Бензиностанцията се намира на т.нар. 5-и километър край Шумен. На място веднага са пратени екипи на полицията. Двама маскирани и въоръжени нападнали служителката в търговския обект, като я ударили по главата. Друг маскиран мъж нападнал и нанесъл удар с пистолет в областта на лицето на мъж, който влязъл в бензиностанцията да си купи цигари. В това време в бензиностанцията влязъл друг маскиран мъж, който взел касата с оборота от около 240 лева. Четиримата избягали пеша. Новата жп линия между София и Елин Пелин ще е готова до края на 2020 г. До края на 2020 г. трябва да приключи модернизацията на 23-километровата жп линия между София и Елин Пелин, обяви зам.-министърът на транспорта, информационните технологии и съобщенията Велик Занчев. Той допълни, че се инвестират над 130 млн. лева, от които приблизително 115 млн. лева са осигурени от Механизма за свързана Европа. Очаква се след това влаковете по този маршрут да се движат с до 160 км/ч.", "date": "2018.04.11", "title": "Кратки новини: Неизвестен стреля по автомобил в Сандански"}
{"url": "https://www.dnevnik.bg/sport/2018/04/11/3160824_federalnata_policiia_na_avstriia_e_pretursila_sgradata/", "text": "Служители на Федералната криминална полиция на Австрия са претърсили централата на Международния съюз по биатлон (IBU) във вторник вечерта, съобщи ORF. Районът около сградата в Залцбург е бил отцепен, а от полицията са претърсили щателно няколко от стаите. По информация на ORF разследването е свързано с твърдения за допинг, но няма повече подробности по случая. В последните години IBU търпи критики за антидопинговите мерки, а през миналия месец  голяма част от отборите бойкотираха финалите в Световната купа . Състезатели от Украйна, Чехия, Канада, САЩ, Великобритания и Швеция не пътуваха за последните стартове в руския град Тюмен. Решението им дойде, след като Русия запази домакинството си в кръг от Световната купа въпреки допинг скандалите в руския спорт. До този момент няма коментар от Международния съюз по биатлон.", "date": "2018.04.11", "title": "Федералната полиция на Австрия е претърсила сградата на Международния съюз по биатлон"}
{"url": "https://www.dnevnik.bg/evropa/2018/04/11/3160833_pravitelstvoto_na_merkel_obmislia_da_nakara/", "text": "Германското правителство обмисля да накара автомобилопроизводителите да модернизират дизеловите автомобили, които не съответстват на стандартите за отделяни вредни газове, предаде \"Асошиейтед прес\", цитирана от БТА. Министрите на канцлера Ангела Меркел ще обсъдят идеята на  започналото вчера  двудневно заседание в извънстоличната резиденция, замъка \"Мезеберг\" край Берлин. Някои от членовете на новия кабинет на Меркел  са против  да бъде наложена скъпо струващата мярка на мощния германски автомобилен сектор, но неотдавнашно  съдебно решение , което позволява на градовете да налагат забрани върху използването на изключително замърсяващите дизелови коли, принуждава правителството да вземе мерки. Германският автомобилен сектор е засегнат от скандал за прекомерните вредни емисии от дизеловите автомобили. Наскоро автомобилната индустрия в страната беше разтърсена от нов скандал, след като \"Фолксваген\" разкри, че е бил един от германските автомобилостроители, финансирали  тестове с маймуни и хора , вдишвали дизелови автомобилни газове. Разкритията се свързват с дизеловия скандал, започнал през септември 2015 г., когато \"Фолксваген\" призна, че е манипулирал тестовете за отделяните вредни емисии при дизеловите си автомобили по света, така че да се отчитат по-ниски нива на газовете. В края на март  Меркел заяви , че федералното правителство отхвърля идеята за въвеждане на цялостна забрана за движение на дизелови превозни средства. Вместо това тя призова за подходящи решения за намаляване на емисиите от автомобилите в силно замърсените градове. Германският министър на транспорта Андреас Шойер обяви вчера първата от общо четири програми за субсидиране на електромобили и инфраструктура за зареждането им. Шойер каза, че правителството ще похарчи 20 милиона евро (27 милиона долара) в подкрепа на покупката на електромобили от компании, включително \"Дойче пост\" (Deutsche Post).", "date": "2018.04.11", "title": "Кабинетът на Меркел обмисля да накара автоиндустрията да обнови дизеловите коли"}
{"url": "https://www.dnevnik.bg/sport/2018/04/11/3160848_manchestur_siti_e_jertva_na_referski_greshki_v/", "text": "Три загуби в рамите на седем дни промениха хода на сезона за \"Манчестър сити\". Според бившия английски съдия Греъм Пол и в трите поражения от  \"Ливърпул\"  и  \"Манчестър юнайтед\"  голяма роля имат грешките на арбитрите. Според него Антонио Матеу Лаос, който ръководи реванша с \"Ливърпул\" на \"Етихад\", е допуснал груби грешки. В края на първата част съдиите не зачетоха  гол на \"Манчестър сити\" , с който резултатът щеше да стане 2:0. Лерой Сане вкара, но беше даден сигнал за засада на германеца, макар преди това с топката да беше играл Джеймс Милнър. \"Матеу Лаос и помощникът му Пау Девис направиха големи грешки, които имаха големи последствия върху срещата. Мисля, че помощник-съдията нямаше как да види, че Габриел Жезуш не играе с топката при незачетения гол. Позицията на Матеу Лаос обаче беше добра и той можеше да зачете гола\", написа Пол в традиционната си колонка в \"Дейли мейл\". Той смята, че съдията е започнал добре срещата, отхвърляйки претенциите на \"Ливърпул\" за фаул срещу Върджил ван Дайк при първия гол, както и трите искания на \"Сити\" за дузпи. \"Ситуацията в края на първото полувреме промени драстично мача, това извади и Гуардиола от равновесие, макар че той трябваше да остане спокоен, а не да изнервя допълнително своите играчи. Но аз го разбирам\", продължи Пол. \"И в трите срещи тази седмица имаше грешки в ущърб на \"Сити\", за които мисля че повлияха на крайните резултати в мачовете им\". Подобно мнение изрази и колегата му Крис Фой. Той беше анализатор за BT Sport - телевизията която излъчи двубоя за територията на Великобритания. На почивката Фой потвърди, че голът за \"гражданите\" е трябвало да бъде зачетен.", "date": "2018.04.11", "title": "\"Манчестър сити\" пострада от съдийски грешки в последните мачове, смята бивш водещ рефер"}
{"url": "https://www.dnevnik.bg/photos/2018/04/11/3160794_fotogaleriia_kakvo_e_da_si_moderna_jena_v_sauditska/", "text": "Какво се промени за жените в Саудитска Арабия в последните три години. Това разказва агенция \"Ройтерс\", като описва историята на завършилата в САЩ Амира ал Тюркистани.", "date": "2018.04.11", "title": "Фотогалерия: Какво е да си модерна жена в Саудитска Арабия"}
{"url": "https://www.dnevnik.bg/bulgaria/2018/04/11/3160878_prokuraturata_nastoiava_iskaniiat_ot_sasht_bulgarin_da/", "text": "Днес след 13 ч. съдът ще реши дали да задържи временно в ареста - докато тече производството по екстрадиция, Желяз Андреев. Той е търсен от САЩ във връзка  с водено разследване от властите във Флорида  срещу 11 души по обвинения, че са нарушили ембаргото за търговия със Сирия.  Петима от тях  - Желяз Андреев, Михаела Ненова, Любка Христова, Искрен Георгиев и Иван Сергиев, са българи. Представителят на държавното обвинение заяви пред съдебния състав, че в искането за екстрадиция от Америка има всички нужни основания. Престъпленията, за които американските власти преследват Андреев, са престъпления и според българския Наказателен кодекс,  аргументираха се от прокуратурата . Според защитата на 29-годишния мъж няма основания той да бъде задържан под стража. След като българската полиция го е потърсила, той се е явил още на следващия ден, обясниха адвокатите. Освен това, след като фирмата, за която е работил, е влязла в американския черен списък, Андреев не е опитал да се укрие. Дори е започнал работа на ново място, като е имал и адресна регистрация в София. Те поискаха от съда на Андреев да бъде наложена по-лека мярка за неотклонение - подписка. Петимата българи са работили в кол-център в София, през който са продавани части за самолети на сирийските авиолинии, за които американските власти твърдят, че са свързани с терористична дейност. За случаят стана известно през март 2017 г., когато прокуратурата в Маями задържа братята Али и Араш Каби и тяхната сестра Марджан. Повече за разследването и кой е Желяз Андреев четете  тук . Манолова: България се е задължила да предава на САЩ българи за съдене \"По принцип България няма ангажимент да предава свои граждани за съдене в други държави, но специално в договора със САЩ страната ни е поела такъв ангажимент, нещо за което вероятно би могло да се разсъждава\". Toвa заяви омбудсманът Мая Манолова пред Би Ти Ви по-рано днес в коментар на темата. Според нея сега е важно какво ще реши българският съд, a един договор винаги може да бъде предоговорен. Манолова посочи, че договорът със САЩ е ратифициран през 2008 г. и е влязъл в сила от 2009 г. Тя посочи и текстът в Конституцията, който урежда този въпрос - \"Гражданин на България не може да бъде предаден на друга държава или на международен съд за целите на наказателното преследване, освен ако това е предвидено в международен договор, ратифициран и влязъл в сила за България\". През 2007 г. министърът на правосъдието Миглена Тачева и американският посланик Джон Байърли подписаха договор за екстрадиция и за правна помощ по наказателни дела. Правосъдното министерство тогава обясни, че договорът дава възможност на българските и американските разследващи органи да си сътрудничат по-ефективно за наказване на извършителите на престъпления в \"международен аспект\". Цачева: Да не бързаме с коментарите Правосъдният министър Цецка Цачева пък заяви пред БНР, че на този етап няма възможност за отношение и реакция от страна на министерството. \"Ние сме информирани. Копие от писмото, което е изпратено до Върховната касационна прокуратура, е получено и в Министерството на правосъдието. Но, с оглед процедурите, съдът е този, който трябва да се произнесе, след което, по силата на договора за екстрадиция, подписан между България и САЩ, в рамките на 60 дни за нас тогава ще възникне задължението да осъществим тази екстрадиция. На този етап конкретните факти по случая би трябвало да са предоставени изцяло на прокуратурата и българският съд ще е този, който ще ги прецени за съответствието им и във връзка с договора за екстрадиция между България и САЩ\". Тя допълни, че \"не трябва да предпоставяме нещата. Просто да изчакаме хода на процедурата – такава, каквато е разписана в нашето законодателство – и когато имаме повече факти, тогава да коментираме. Мисля, че е в много ранна фаза този случай\". Цачева коментира, че българското законодателство има по-голяма тежест в страната от американското: \"Не трябва да се забравя, че върховенството на закона, върховенството на правото е основен принцип и ценност в Европейския съюз и принцип и ценност и в България, така че винаги трябва да се държи сметка за върховенството на закона, като се съобразят морални причини. Но всичко това трябва да бъде предпоставено в компетентността на органите така, както те се произнасят по силата на закона\". За утре е организиран протест пред Съдебната палата в София с искане Андреев да бъде освободен. Междувременно тръгна и петиция с призив \"Да спрем екстрадирането на Желяз Анреев\", организирана в социалните мрежи.", "date": "2018.04.11", "title": "Прокуратурата настоява исканият от САЩ българин да остане в ареста"}
{"url": "https://www.dnevnik.bg/sport/2018/04/11/3160875_ot_barselona_dobarselona_-_nai-velikite_obrati_v/", "text": "Колелото на футбола се върти и ако веднъж си горе, в следващия момент може да се окажеш долу. \"Барселона\" е отбор, който много пъти е бил за пример, като е осъществявал зрелищни обрати в елиминациите в Шампионската лига. Най-пресният пример е от миналия сезон и мачовете с ПСЖ. Преди ден каталунците неочаквано се озоваха от другата страна. Преди седмица те  победиха \"Рома\" с 4:1 на \"Камп ноу\"  и очакваха спокоен реванш на \"Олимпико\". В сърцето на Вечния град обаче \"Рома\" направи немислимото и с  3:0 направи шокиращия обрат . На същия стадион, където през 2009 г. \"Барселона\" на Лионел Меси, Андрес Иниеста и Серхио Бускетс спечели Шампионската лига и започна възхода си, този път отборът се срина. Историята помни и други зрелищни обрати в елиминациите на Шампионската лига. Скоро след чудото в Рим УЕФА ги припомни в сайта си. Най-големите обрати За каталунците историята се повтаря с обратен знак, след като те станаха отборът в Шампионската лига участвал в два от големите обрати. Точно 399 дни преди шокиращата загуба от \"Рома\"  \"Барселона\" направи невъзможното  срещу ПСЖ, след като беше загубил първия мач с 0:4 на \"Парк де Пренс\". С три гола между 88-ата и 95-ата минута каталунците спечелиха с 6:1 и до този момент остават единственият отбор в историята на Шампионската лига, който е наваксал изоставане от четири гола. През годините има само още един случай, в който отбор заличава изоставане с три гола разлика след първия мач. Това се случи отново в четвъртфинал през сезон 2003-2004, когато \"Депортиво\" отстрани \"Милан\", въпреки че отстъпи с 1:4 на \"Сан Сиро\". \"Росонерите\" се виждаха сигурен победител и се движеха по график да защитят трофея от предния сезон, побеждавайки с голове на Шевченко, Кака (2) и Пирло, а за \"Депортиво\" голът беше вкарал Валтер Пандиани. В реванша на \"Риасор\" пасивът беше заличен до почивката, когато точни бяха Пандиани, Хуан Карлос Валерон и Албер Люке, а четвърт час преди края се разписа и Фран, пращайки испанците на полуфинал за пръв път в историята им. Още обрати По-често срещани са обратите след загуби в първия мач с два гола разлика. През сезон 1999-2000 \"Челси\" побеждава \"Барселона\" с 3:1, за да напусне турнира след продължения и 1:5 на \"Камп ноу\". По пътя към единствения си финал в Шампионската лига през 2004 г. \"Монако\" отстрани \"Реал\" (Мадрид) в четвъртфинал след зрелищна драма и общ резултат 5:5. Първата среща на \"Сантяго Бернабеу\" завърши 4:2 за испанците, но гол на бившия им футболист Фернандо Мориенте остави малки надежди на \"монегаските\". На \"Луи II\" седмица по-късно \"Монако\" спечели с 3:1 с два гола на Людовик Жюли и един на Мориентес. В шест от последните седем сезона във фазата на директните елиминации неизменно има по един обрат след загуба с два гола разлика в първия мач. През 2011-2012 \"Челси\" отстрани \"Наполи\" след продължения и 1:3 в Италия, а година по-късно \"Барселона\" навакса изоставане от 0:2 срещу \"Милан\", за да спечели с 4:0 в осминафиналите. През сезон 2013-2014 \"Манчестър юнайтед\" победи \"Олимпиакос\" с 3:0 след загуба с 0:2 в първия мач на \"Йоргос Карайскакис\" в осминафинал, а в четвъртфиналите \"Челси\" отстрани ПСЖ с победа 2:0 вкъщи, въпреки че беше загубил с 1:3 като гост. Последните два случая са от 2014-2015 и 2015-2016. Първо \"Байерн\" разгроми \"Порто\" с 6:1 след изненадваща загуба в Португалия с 1:3, а по пътя към 11-ата си европейска купа  \"Реал\" отстрани \"Волфсбург\"  след 3:0 с хеттрик на Кристиано Роналдо, наваксвайки изоставане от 0:2.", "date": "2018.04.11", "title": "От \"Барселона\" до...\"Барселона\" - най-великите обрати в историята на Шампионската лига"}
{"url": "https://www.dnevnik.bg/photos/2018/04/11/3160834_snimka_na_denia_logo_ot_laleta/", "text": "Министърът за българското председателство на Съвета на ЕС Лиляна Павлова, кметът на София Йорданка Фандъкова и посланикът на Нидерландия в България Беа тен Тъшър откриха цветна мозайка, изобразяваща логото на българското председателство на Европейския съюз.", "date": "2018.04.11", "title": "Снимка на деня: Лого от лалета"}
{"url": "https://www.dnevnik.bg/detski_dnevnik/2018/04/11/3160600_uchilishteto_moje_da_dade_krila_na_decata/", "text": "Започват Дни на приобщаването 2018 г. – кампания на  Центъра за приобщаващо образование , която насочва общественото внимание към ключови предизвикателства пред българското училище. Фокусът на тазгодишното издание на кампанията, организирано под  мотото \"Дайте им Крила\" , е върху подкрепата, която семейството, бизнесът и институциите могат да окажат на училището. За една година работа по  програма \"Училището има смисъл\"  има 50% увеличение в мотивацията за учене при включените в нея ученици, отчитат от Центъра. В резултат на програмата, насочена към въвличане на общността в училищния процес чрез представяне на различни професии, намаляват дори и неизвинените отсъствия – с 20% спрямо предходната година. Като част от Дни на приобщаването 2018 специалистите от Центъра са подготвили  \"10 съвета как да подкрепим училището\" , които дават разнообразни идеи за включване в училищния живот на всички, които биха искали да подпомогнат работата на някое училище. Специално за тазгодишното издание на Дните на приобщаването се създават и награди за компании, даващи крила на българското образование. С тях ще бъдат отличени както български, така и международни бизнеси, подкрепили разнообразни образователни проекти у нас през изминалата година. Единият е за училищен празник  \"Крилата на приобщаването 2018\"  - училища от цялата страна са поканени да организират свой собствен ден с участието на семейства, бизнеси и институции. Най-интересните събития ще бъдат отличени от центъра, чийто екип е подготвил и няколко идеи, с които да вдъхнови училищата за техния празник. Предложения за участие в конкурса се изпращат на  office@cie-bg.eu , а крайният срок е 18 май 2018 г. Вторият конкурс е с тема  \"На крилата на моята мечта\"  и кани ученици от цялата страна да си представят и нарисуват или изработят и снимат своите крила и заедно с тях да споделят своята мечта. Най-креативните рисунки, снимки и описания на мечти ще бъдат наградени от центъра. Рисунки/снимки и кратък текст - описание на мечта, за участие в конкурса се изпращат на  office@cie-bg.eu , а крайният срок е 18 май 2018 г. Победителите от двата конкурса ще бъдат обявени на 31 май 2018 г. на сайта на Център за приобщаващо образование  www.cie.bg .", "date": "2018.04.11", "title": "Училището може да даде крила на децата"}
{"url": "https://www.dnevnik.bg/zdrave/2018/04/11/3160947_zdravnata_kasa_veche_niama_da_plashta_100_ot_razhodite/", "text": "Националната здравноосигурителна каса (НЗОК) намалява с до 20% своя дял от плащането на медицински изделия. Надзорният съвет е утвърдил  списъка със стойности , до които Здравната каса заплаща за медицински изделия от 1 април тази година, съобщиха от касата. Намалени са сумите за болниците за животоспасяващи консумативи в кардиологията, кардиохирургията и ортопедията като стентове, клапи, протези и други. Сега за изкуствените сърца касата ще плаща 133 хиляди лева, а не както досега - 163 хиляди. Пред \"Нова телевизия\" директорът на болница \"Света Екатерина\" проф. Генчо Начев коментира, че ако се наложи да се спасява човешки живот, но болният не е платежоспособен, разходите остават за сметка на болницата. Промените влизат в сила със задна дата - от 1 април. Мотивът за тях - касата е проучила цените на медицинските изделия в други европейски държави и е установила, че в България са в пъти по-високи. За 2018 година са договорени 828 нови медицински изделия в болничната помощ на по-ниски цени спрямо предходни години, съобщават от касата. След обстоен анализ се установява, че за миналата година за десет вида стендове – коронарни и периферни, болниците са отчели фактури с по-ниски цени от определените в списъка за медицински изделия на здравната каса, като разликите са в диапазон от 51 лева до 900 лева. От НЗОК уверяват, че с промените гарантират достъп до повече медицински изделия на по-ниски цени. Оттук нататък е важно дали фирмите вносители ще предложат цени на нивото на определените от НЗОК. Лекарите се надяват доставчиците на консумативи да намалят цените, друг вариант е медиците да работят с по-евтини и може би не толкова качествени медицински изделия.", "date": "2018.04.11", "title": "Здравната каса намали плащането за медицински изделия"}
{"url": "https://www.dnevnik.bg/sviat/2018/04/11/3160902_nai-vajnoto_koeto_mark_zukurburg_kaza_pred_senata/", "text": "Създателят на \"Фейсбук\"  Марк Зукърбърг  се изправи снощи пред американски сенатори, за да обясни скандала с \"Кеймбридж аналитика\" и злоупотребата с лични данни на потребители. В продължение на пет часа той отговаря на  въпросите на сенаторите , а днес ще се изправи и пред няколко комисии в Камарата на представителите. В. \"Гардиън\" събра някои от най-важните неща, които той каза. За правото на неприкосновеност \"Вярвам, че е важно да кажем на хората как точно ще използваме информацията, която споделят във Фейсбук.\" \"Всеки път, когато споделите нещо – снимка, съобщение - всеки път има как да контролирате с кого го споделяте.\" \"Дългите политики за  неприкосновеност  са много объркващи. Ако са дълги, ако в тях са включени всички подробности, това намалява процента на хората, които ще ги прочетат и ще ги разберат.\" За \"Кеймбридж аналитика\" \"Доколкото знаем, \" Кеймбридж аналитика \" не са използвали услугите ни през 2015 г. Не са били рекламодател. Не са управлявали страници. Така че нямаше какво да забраним.\" По-късно той се поправи. \"Моето разбиране бе, че не са били на платформата, не са развивали приложения и не са били рекламодатели. Когато по-късно проверих, екипът ми ме уведоми, че \" Кеймбридж аналитика \" всъщност са започнали дейност като рекламодател по-късно през 2015 г. Така че на теория бихме могли да ги забраним тогава. Сгрешихме, че не го направихме.\" \"Когато ни казаха, че не са използвали данните и че са ги изтрили, преценихме, че случаят е приключен. В ретроспекция това бе очевидна грешка. Не трябваше да им вярваме. Осъвременили сме политиките си, за да гарантираме, че няма да направим същата грешка отново.\" За запазването и продажбата на лични данни \"Съществува масово разпространената заблуда, че продаваме данни на рекламодателите. Не продаваме данни на рекламодателите. Позволяваме им да кажат до кого искат да достигнат и работим по това. Това е фундаментална част от модела ни и нещо, което често е възприемано погрешно.\" На въпрос дали ученият  Александър Коган  е продал данните на други хора или институции освен на \"Кеймбридж аналитика\", Зукърбърг отвърна: \"Да. Разследваме всяко приложение, което е имало достъп до голям обем информация. И ако открием, че някой е я използвал некоректно, ще им забраним достъпа до Фейсбук и ще съобщим на всички засегнати.\" За регулациите \"Позицията ми не е, че не бива да има регулации. Мисля, че същинският въпрос, при положение че интернет става по-важен в живота на хората, е каква е правилната регулация, а не дали трябва да я има.\" За руската намеса \"Едно от нещата, за които съжалявам най-много, е, че се забавихме да идентифицираме руските информационни операции през 2016 г.\" \"В Русия има хора, чиято работа е да се опитват да експлоатират системите ни, други интернет системи и други системи.\" \"Това е продължаваща надпревара във въоръжаването. Докато има хора в Русия, чиято работа е да се намесват в изборите по света, този конфликт ще продължава.\"", "date": "2018.04.11", "title": "Най-важното, което Марк Зукърбърг каза пред Сената"}
{"url": "https://www.dnevnik.bg/citat_na_deniia/2018/04/11/3160907_citat_na_denia_mladite_da_uvelichat_trenirovkite_mama/", "text": "М Това заяви най-успешният български треньор за ХХ век Димитър Пенев пред БНТ на въпрос за развитието на младите футболисти. Според него треньорите трябва отрано да започнат да викат в първия отбор играчи от школата, за да могат да се развият навреме. \"Тези, които водят групите, трябва да обичат състезателите, когато вече стават на 14-15, когато трябва да ги смесиш - както козунака с подправки - така трябва да ги измесиш с първите хора, с първите футболисти, с първия състав\", каза още Пенев. Той коментира и представянето на националния отбор, който по думите му \"има амбиция, но амбицията не се вижда на терена\". \"Амбицията е на треньорите, на щаба, на ръководството на футболния съюз, но още няма просто един регулиран, един сравнен национален отбор. Все пак трябва ръководството и треньорите да си отдъхнат някой път. Да кажат: \"Днеска играхме по-добре от последното добре.\" Това не го виждаме.\" \"Двадесет и няколко години минават, а ние нямаме оспорвани мачове, решаващи - един мач ли, мач и половина ли, шанс да се класираме. Още първия мач и (идва) колебанието, и започваме да мислим за следващите квалификации. Това значи, че трябва да се работи много сериозно с младото поколение\", допълни треньорът, извел България до четвърто място на световното първенство в САЩ през 1994 г. \"Времето преди световното в Америка, много по-рано - 1-2 години - ние имахме 14-15 футболисти, които бяха титуляри в своите клубове, и то клубове, които бяха доста известни. И в Германия, и в Португалия, и в Испания наши футболисти играеха, и то бяха титуляри. Виждаме след години ние на пръсти не можем да изброим колко футболисти титуляри има в своите клубове. И то клубове, които не са тези, които споменах преди секунди. Един-двама ако играят в руските отбори, останалите са резерви или търсят място. Това се отразява и на националните гарнитури.\" Според Пенев са необходими повече успехи в чужбина, за да е по-спокойна нацията и да обича повече България. \"Много пъти сме казвали - колелото се върти, светът се променя. Виждате последните години. Кой е очаквал, че ще има толкова дискусии - и политически, и спортни, и какви ли не? Чуваме и виждаме по телевизията за Европа, членове на Европа. Трябва сигурно някои да разберат, че трябва да отиваме към континента, навсякъде, за да имаме още признание, за да се успокои нацията и да има по-голяма обич към своята родина.\" Попитан дали е оптимист, бившият треньор на националния отбор и ЦСКА заяви: \"Нямаше да съм българин, ако не бях оптимист.\"", "date": "2018.04.11", "title": "Цитат на деня: Младите да увеличат тренировките, мама и тате по-малко да приказват"}
{"url": "https://www.dnevnik.bg/biznes/turizam/2018/04/11/3160933_pravitelstvoto_tursi_koncesioneri_za_plajove_v_riviera/", "text": "Правителството откри на днешното си заседание процедури за предоставяне на концесии на четири морски плажа - \"Св. Св. Константин и Елена–юг\", \"Ривиера\", \"Ахтопол-север – източна зона\" и \"Китен-юг\". Предлага се срокът на първите две концесии да е 15 години, а на вторите две – десет. С процедурите се цели обезопасяване на морските плажове и предоставяне на услуги от обществен интерес за срока на концесията. Съгласно Закона устройството на черноморското крайбрежие концесионерите ще бъдат определени чрез конкурс, организиран от министъра на туризма и проведен от комисия, назначена от премиера. Размерът на минималното годишно концесионно заплащане на плаж Св. Св. Константин и Елена–юг\" е 78 662 лева без ДДС, на плаж \"Ахтопол-север – източна зона\" – 30 775 лева без ДДС, на плаж \"Ривиера\" – 257 959 лева без ДДС, и на плаж \"Китен-юг\" - 119 499 лева без ДДС. Размерите са определени съгласно приетата от Министерския съвет Методика за определяне минималния размер на концесионното плащане за морски плажове.", "date": "2018.04.11", "title": "Правителството търси концесионери за плажове в Ривиера, Ахтопол, Китен и Константин и Елена"}
{"url": "https://www.dnevnik.bg/politika/2018/04/11/3160935_borisov_ne_otstupva_ot_ideiata_po-goliam_kontrol_na/", "text": "Премиерът Бойко Борисов заяви \"със сигурност държавата ще използва всички ресурси за по-голям контрол\" върху трудово-експертните лекарски комисии (ТЕЛК). Той направи изявлението си след заседанието на Министерския съвет, докато пред сградата течеше  голям протест на организации на хора с увреждания. Според премиера проблемът с пенсиите за инвалидност започва именно в комисиите, определящи процента на инвалидност, от който зависи и размерът на пенсията. Ден преди планирания национален протест на хората с увреждания  здравното министерство изтегли промените , свързани с медицинската експертиза и новата методика за определяне на трудоспособността. \"Целта беше да се направи всичко възможно да спре източването на различните системи от хора, които злоупотребяват. От години работим прекрасно с всички организации на хората с увреждания, които са на протеста. Разбирам тяхната болка, но те са и наши съюзници. Това, върху което колегата Симеонов (бел. ред. - вицепремиерът Валери Симеонов) със своите експерти работи от 5 месеца, е не да бъдат ощетени дадени хора, а да се направи така, че средствата от тези фалшиви ТЕЛК-ове да останат за тези, които действително имат нужда от тях. Най-малко не сме мислили на някого да навредим. Точно обратното. Корупционните схеми в ТЕЛК-овете не могат да продължават\", заяви Борисов. Борисов каза още, че тези  1.7 млрд. лв., който сега отиват  за инвалидни пенсии, няма да бъдат намалени. По настояване на коалиционните партньори от \"Обединени патриоти\" в  управленската програма  на кабинета е записано, че всички пенсии ще бъдат увеличени, след като се \"преизчислят всички пенсии, отпуснати преди 2010 г. със средния осигурителен доход за 2009 г. със средствата, спестени от неправомерно отпуснати инвалидни пенсии\". Борисов увери, че утре и в следващия ден протестиращите ще могат да се срещнат със социалния министър Бисер Петков, както и с вицепремиерите Валери Симеонов и Томислав Дончев. Заедно с тях ще могат \"точка по точка, детайл по детайл да обсъдят всяко едно нещо, което ги тревожи\".", "date": "2018.04.11", "title": "Борисов не отстъпва от идеята за по-голям контрол върху инвалидните пенсии"}
{"url": "https://www.dnevnik.bg/sviat/2018/04/11/3160909_voenen_samolet_se_razbi_v_aljir_ima_desetki_zaginali/", "text": "Военен самолет се разби в Алжир и най-малко 257 души загинаха, съобщи държавната телевизия на Алжир, цитирана от \"Ройтерс\" и Би Би Си. Частната телевизия \"Еннахар\" по-рано говореше за най-малко 181 души. Представител на управляващата партия в Алжир казва, че на борда на самолета са били и 26 души от движението \"Полисарио\", което се бори за независимостта на Западна Сахара. Телевизии в страната съобщават, че най-малко 14 линейки са били изпратени на мястото на инцидента, предаде Би Би Си. Самолетът се е разбил край военното летище \"Буфарик\", военновъздушна база близо до столицата Алжир. Източник на \"Франс прес\" в алжирската армия, цитиран от в. \"Монд\", казва, че става дума за самолет Ил-76, произведен по съветско време и с капацитет около 120 пътници. Според данни на алжирската агенция APS на борда може да е имало стотина души. Само преди четири години самолет с  военнослужещи на борда  се разби в Алжир. Седемдесет и седем души загинаха.", "date": "2018.04.11", "title": "Военен самолет се разби в Алжир, най-малко 257 души загинаха"}
{"url": "https://www.dnevnik.bg/bulgaria/2018/04/11/3160937_nad_polovinata_ot_purvite_poluchateli_na_vtora_pensiia/", "text": "Над половината от бъдещите пенсионери, които ще имат право на втора пенсия, ще получават под 30 лв. от частния пенсионен фонд, в който са осигурени, а други 15 на сто ще получават между 30 и 50 лв. Това сочат разчети на Министерството на финансите, заложени в проект за Концепция за регламентиране на фазата на изплащане от Допълнителното задължително пенсионно осигуряване, публикувана за обществено обсъждане. Според законодателството първите пенсионери с право на втора пенсия ще се появят в края на 2021 г., когато част от родените през 1960 г. жени ще навършат определената в Кодекса за социално осигуряване пенсионна възраст. По-значителен приток на пенсионери с право на втора пенсия се очаква след 2024 г., когато и родените през 1960 г. мъже ще навършат законоустановената пенсионна възраст. Причина за толкова ниските стойности е фактът, че 70% от родените между 1 януари 1960 г. и 1 януари 1965 г. (първите пет години, за които се прилага осигуряването във втория стълб) са плащали осигурителни вноски върху доходи под средния осигурителен доход за страната.  Голяма част от тях имат и неритмични постъпления на вноските в универсален пенсионен фонд (УПФ), а за някои лица дори липсват такива. Средната спестена за всеки от тях сума е едва 3637.38 лв. от 2002 г. досега.  Едва 20% от първите пенсионери ще могат да разчитат на втора пенсия в размер между 50 и 100 лв., което представлява между 25% и 50% от настоящия размер на минималната пенсия за осигурителен стаж и възраст. Това са осигурени лица, които към края на 2017 г. имат натрупвания в индивидуалните си партиди между 4600 лв. и 10 000 лв. Само всеки десети от пенсиониращите се в първите години ще може да разчита на пожизнена пенсия от УПФ с размер по-висок от 100 лв. (или между 50% и 150% от настоящия размер на минималната пенсия). Отделно от това частта от пенсията, изплащана от Националния осигурителен институт (НОИ) за осигурените във втория стълб ще бъде намалена с  между 18% и 21%, ако излизат в пенсия в годините 2021 - 2037. Причината е, че за разлика от осигурените само в НОИ (държавното обществено осигуряване), те са превеждали част от вноската си в УПФ. В документа се напомня, че сегашното законодателство е в противоречие с принципите на допълнителното пенсионно осигуряване, защото допуска едновременно втората пенсия да се изплаща пожизнено и да се наследява. За да избегне това, министерството предлага за хората, които искат да получават втора пенсия пожизнено, индивидуалната им партида да се закрива с пенсионирането, а парите да влизат в общ пул без право на наследяване. Друг вариант дава възможност на наследниците да имат право да наследят остатъка. Това ще става, ако пенсионерът предпочете   (5, 10, 15 години) и почине преди изтичането му. Ако преживее този период обаче, наследниците няма да получават нищо. Министерството предлага също така да се въведе \" \" за минималния размер на месечната пожизнена пенсия, изплащана от УПФ, който да е 20% от минималния размер на пенсията за осигурителен стаж и възраст от общественото осигуряване. За тези, чиито спестявания в УПФ са по-малки от този праг, се дава възможност за избор на какъв период да го получават така, че общата сума да не е под 20% от минималния осигурителен доход.", "date": "2018.04.11", "title": "Над половината от първите получатели на втора пенсия ще вземат до 30 лв."}
{"url": "https://www.dnevnik.bg/bulgaria/2018/04/11/3160941_kabinetut_predlaga_nachalnikut_na_otbranata_da_poluchi/", "text": "Правителството реши на днешното си заседание да предложи на президента Румен Радев да издаде указ, с който да удостои началника на отбраната генерал-лейтенант Андрей Боцев с най-висшето офицерско звание генерал. Той  е на поста от март 2017 година , като тогава беше произведен в генерал-лейтенант. Боцев служи в армията от 37 години. На заседанието си днес министрите предлагат да бъде освободен от длъжността заместник-началник на отбраната и от военна служба генерал-лейтенант Пламен Атанасов поради навършване на пределна възраст за заеманото звание. За неговия пост е предложен генерал-майор Димитър Илиев, който ще бъде освободен като заместник-командир на Корпуса за бързо развръщане на НАТО в Солун и произведен в генерал-лейтенант. И още рокади в армията Бригаден генерал Иван Ортоманов е предложен за освобождаване като директор на дирекция \"Операции и подготовка\" в МО, за назначаване като заместник-командир на Корпуса за бързо развръщане на НАТО в Солун и за удостояване със звание генерал-майор. За директор на дирекция \"Операции и подготовка\" и удостояване със звание бригаден генерал е предложен полк. Маргарит Михайлов, в момента заместник-началник на щаба на Сухопътните войски. Бригаден генерал Иван Лалов е предложен за освобождаване от длъжността командир на 3-а авиационна база, за назначаване за заместник-командващ на Съвместното командване на силите и за удостояване със звание генерал-майор. Да заеме овакантената длъжност командир на авиобазата, както и за удостояване със звание бригаден генерал е предложен сегашният заместник-командир на базата полк. Димитър Петров. За назначаване за заместник-командир на ВМС и удостояване със звание флотен адмирал е предложен капитан І ранг Георги Пенев, в момента началник на щаба на ВМС. Заместник-директорът на Служба \"Военна информация\" полк. Пламен Ангелов е предложен за директор на Службата и удостояване със звание бригаден генерал. Той ще поеме поста от бригаден генерал Светослав Даскалов, който ще бъде освободен от военна служба поради навършване на пределна възраст за заеманото звание. Полк. Васил Лазаров е предложен за длъжността съветник на Върховния главнокомандващ на въоръжените сили по военната сигурност, както и за удостояване със звание бригаден генерал. Директорът на дирекция \"Логистика\" в МО полк. Митко Григоров е предложен за удостояване със звание бригаден генерал.", "date": "2018.04.11", "title": "Кабинетът предлага началникът на отбраната да получи най-високото военно звание"}
{"url": "https://www.dnevnik.bg/razvlechenie/2018/04/11/3160872_poredicata_fondaciiata_na_aizuk_azimov_shte_se/", "text": "Научнофантастичната поредица \"Фондацията\" на Айзък Азимов ще се превърне в драматичен сериал, продуциран от \"Епъл\", предаде \"Ройтерс\", цитирайки представители на компанията. Тя ще бъде адаптирана за екран от сценаристите на \"Война на световете\" и \"Черният рицар\". Това е пореден опит за екранизация на цикъла на Азимов, писан между 40-те и 80-те години на миналия век. \"Фондацията\" започва като серия разкази, публикувани в Astounding Magazine през 1942 г., десетилетие по-късно преработена в романи. Тя разказва за планета от учени, призвани да спасят човешката цивилизация във воюваща галактика. През 80-те Азимов пише още четири книги. Оригиналната трилогия, излязла между 1951 и 1953 г., е носител на извънредна награда \"Хюго\" за най-добра научнофантастична поредица на всички времена.", "date": "2018.04.11", "title": "Поредицата \"Фондацията\" на Айзък Азимов ще се превърне в сериал"}
{"url": "https://www.dnevnik.bg/bulgaria/2018/04/11/3160905_protestut_na_horata_s_uvrejdaniia_reforma_v_telk_-_da/", "text": "Реформа, която да не отнема права, възможност за работа и включващо образование, условия за достоен и пълноценен живот, достъп до архитектурна, транспортна и комуникационна среда - това са част от исканията на хората с уврежданията, които излязоха на национален протест пред Министерския съвет днес. Поводът - планираната от правителството реформа при отпускането на инвалидни пенсии. Най-общо се предвижда медицинската експертиза да не води автоматично до инвалидни пенсии и редица други социални придобивки, а да се прави и преценка за работоспособността, т.е. дали въпреки процента на инвалидност един човек може да работи или не. Целта е хората с леки заболявания, които могат да работят, да не получават пенсии и други придобивки, а парите да бъдат насочени към заетост. Заради това се предвиждат промени в работата на трудово-експертните лекарски комисии (ТЕЛК). Годишно за инвалидни пенсии се дават около 1.7 млрд. лева.  Броят на инвалидните пенсии е 946 хил. , като около 418 хил. души получават и втора инвалидна пенсия - най-често социална. \"Реформата е гавра\" На площад \"Независимост\" днес се събраха хиляди хора с различни увреждания от столицата и страната. Те носеха плакати с надписи \"Реформа - да, но не така\", \"Не на реформа, отнемаща права\", \"Искаме работни места\", \"Не на запрещението\". Не се забелязваха хора в инвалидни колички, а от организации на хора с увреждания обясниха, че те не са успели да се включат протеста заради липсата на достъпна среда. \"Нито едно право не трябва да се губи по време на реформа. Тя трябва само да надгражда\", обявиха протестиращите. Някои от тях признават, че все пак има лоши практики при отпускането на инвалидни пенсии и такива получават хора без намалена работоспособност. Опасенията на хората с увреждания са, че инвалидните пенсии на част от тях ще бъдат отнети, но няма да получат помощ за намиране на работа. За тях реформата е \"отнемане на права\". На протеста имаше викове \"Гавра\" и \"Геноцид\". \"Ние няма да допуснем хората с увреждания да влошат качеството на живот. Някои от тях живеят със средства под линията на бедност. Тази реформа ще отнеме права и доходи на 200 хил. български граждани\", обяви Васил Долапчиев, председател на Съюза на слепите. Той се обяви за реформа и оценка на работоспособността на хората с увреждания, но това да върви заедно с нов подход при определяне на компенсаторните доходи. \"Това не са хората с черните джипове със стикер за инвалидност, които паркират на местата за инвалиди. Това не са таксиметровите шофьори с пенсия за инвалидност с придружител. Това не са здравите и прави хора, които с рушвет са взели такава пенсия. Това са хора, които наистина страдат. Тази реформа трябваше да почне от хората, които несправедливо ползват ресурса, който е предназначен за хората с увреждания. Но това не се случи. Тази реформа е гавра и подигравка\", каза президентът на КТ \"Подкрепа\" Димитър Манолов. От фондация \"Светът на Мария\" обявиха, че реформата ще затрудни достъпа до средства за живее не хората с увреждания, тъй като социалната пенсия за инвалидност е единственият начин за такъв. \"По-голям контрол върху ТЕЛК\"  Заради протеста във вторник здравното министерство обяви, че по искане на премиера Бойко Борисов се изтегля  единствения проект на промяна в правилата, който предвижда на различни хора за едно и също заболяване да се дава един определен процент на инвалидност . Днес в Министерския съвет Борисов каза, че  \"със сигурност държавата ще използва всички ресурси за по-голям контрол\" върху ТЕЛК . Той обяви, че парите, които се дават за инвалидни пенсии - 1.7 млрд. лева годишно, няма да бъдат намалявани. Протестиращите отидоха до Министерския съвет, за да поискат среща с премиера Борисов, на която да получат гаранции, че ще участват при правенето на реформата. После казаха, че са внесли протестната нота по съответния надлежен ред. Имаше викове \"Бойко, слез!\". Предстоят срещи между организациите на хората с увреждания и двете министерства, натоварени с реформата - здравното и социалното. Ако исканията на протестиращите не бъдат приети, следващия месец ще бъде организиран нов национален протест. Междувременно от БСП разпратиха позиция до медиите, в която се казва, че партията подкрепя исканията на хората с увреждания. На протеста бяха народните представители Георги Гьоков и Николай Цонков, както и лидерът на АБВ Константин Проданов.", "date": "2018.04.11", "title": "Протестът на хората с увреждания: Реформа в ТЕЛК - да, но не и отнемане на права (допълнена)"}
{"url": "https://www.dnevnik.bg/photos/snimka_na_denia/2018/04/11/3160884_snimka_na_denia_futbolnata_radost_na_princ_uiliam/", "text": "Британският престолонаследник принц Уилям донесе късмет на любимия си отбор \"Астън Вила\" в мача срещу един от преките съперници \"Кардиф\". Тимът спечели с 1:0 с гол на Джак Грийлиш в 85-ата минута. \"Виланите\" са на четвърто място в Чемпиъншип и четири кръга преди края изглеждат сигурен участник в плейофите за влизане във Висшата лига.", "date": "2018.04.11", "title": "Снимка на деня: Футболната радост на принц Уилям"}
{"url": "https://www.dnevnik.bg/skorost/avtomobilna_industriia/2018/04/11/3160853_bmv_eksperimentira_v_bulgariia_s_onlain_prodajbi/", "text": "БМВ груп България\" започна пилотен проект за онлайн продажба на автомобили. Идеята се реализира специално в Централна и Южна Европа, като купувачи ще се търсят за три автомобила  БМВ X2 . Кампанията започна в полунощ на 10 април 2018 г, като за целта е разработен  специален сайт . България е един от двата пилотни пазара (заедно с Чехия) от региона, които предлагат на своите клиенти възможност да използват иновативната платформа за онлайн продажби. Освен да бъдат сред първите, които си купуват кола по дигитален път, клиентите, приели предизвикателството, ще могат да се възползват от 1 година допълнително фабрична гаранция. Освен това ще са сред първите притежатели на Х2, тъй като срокът за доставка е от два дни за София до четири дни за всеки друг град. Покупката може и да се достави до избран адрес. В рамките на процеса на взимане на решение клиентите имат възможност за консултация в чат на живо, достъпен от понеделник до петък от 9:00 до 17:00 часа. Намерението за покупка се заявява само с натискането на бутон на сайта, като се посочва избран метод на плащане – по банков път или чрез финансов лизинг, предпочитан дилър и място за доставка. В рамките на един час наличието на автомобила се потвърждава, като в следващите два дни клиентът превежда такса за резервация в размер на 2999 лв. Тя се възстановява на клиента, като се приспада от финалната сума за плащане на договора или се възстановява напълно, дори в случаите, в които той се откаже от покупка. За финализиране на сделката е предвиден срок от седем дни, в които се подписва договор за продажба с плащане по банков път или чрез финансов лизинг. Договорът за покупка може да бъде сключен с избран от клиента дилър сред всеки един от шестте представители на марката в цялата страна – \"Ауто Бавария\", София, \"М кар София\", \"М кар Пловдив\", \"Бова кар\", \"М кар Варна\", или \"М кар Плевен\". Предложените за продажба автомобили БМВ Х2 са в изпълнението xDrive 20d (задвижване 4Х4 и дизелов мотор със 190 конски сили) M Sport X. Базовата цена на всяка от колите е 81 900 лв. с включен ДДС., а с допълнителното оборудване сумата за плащане става 107 704 лв. с ДДС През септември миналата година  вносителят на премиум марката \"Инфинити\" пусна сайт , в който клиентът има възможност да извърви целия път от разглеждането на автомобила през избора до покупката.", "date": "2018.04.11", "title": "БМВ експериментира в България с онлайн продажби"}
{"url": "https://www.dnevnik.bg/evropa/2018/04/11/3160793_deklaraciia_ot_sofiia_za_zapadnite_balkani_i_kompromis/", "text": "Месец май е пикът на председателството от гледна точка на дългоочакваната среща на върха във формат ЕС – Западни Балкани на 17 май. Това заяви министърът за българското председателство на Съвета на ЕС Лиляна Павлова при представянето на постигнатото до момента.  Срещата \"е много важна за нас. По нея работим усилено още преди да започне председателството. Първо като тема, тази тема да залегне в дневния ред, тази тема да дойде, да се върне високо като приоритет на припозната значима тема в общоевропейския дневен ред не само по време на българското председателство, но и дългосрочно. За нас беше изключително важно да я направим необратима след българското председателство, за да работим всички по нея\", каза Павлова. Втората цел на България е на срещата на върха на 17 май да се постигне политическо съгласие, да се приеме \"Декларация от София\", с която лидерите да постигнат съгласие за това, че интеграцията на Западните Балкани минава през свързаността – транспортна, дигитална, енергийна, образователна и културна свързаност в региона, подчерта Павлова. По думите й това осигурява сигурността, интеграцията и просперитета на този регион. Даваме си ясна сметка, че не можем да даваме фалшиви обещания на тези държави за бързо присъединяване, но трябва да им дадем перспектива и ясни послания и подкрепа за пътя напред и това може да стане именно чрез посланието за свързаност и сигурност, мир и стабилност в региона, каза още министърът. Тази \"Декларация от София\", този политически ангажимент трябва да бъде придружен от план за действие, който да начертае  , по които ще се работи в следващите 10-15 години, за да може тази свързаност да бъде факт, каза Павлова. Тя призна, че все още  има много въпросителни  около срещата, предвид че част от държавите не са признали Косово. Без да сме прекалени оптимисти, вярваме, че в името на реализма и в името на по-доброто бъдеще на Европа накрая ще се намери оптималното решение за това срещата да се проведе, защото тя е в полза на всички\", допълни министърът. Тя обяви, че на 16 май в София ще заседават лидерите на 28-те държави. Срещата е неформална вечеря по покана на Европейския съвет. На нея акцентът ще е дигиталната икономика и дигиталният дневен ред на Европа. Нов подход за миграцията По думите й предстои много активна и динамична работа оттук нататък. Най-важната тема, по която четири председателства са работили, е реформата на системата за убежища, или регламента \"Дълбин\". Той е пакет от седем регламента, които трябва да бъдат приети, ако се говори за защита на външните граници, за подобряване на системата за убежища, подобряване системата на контрола на границите, синя карта и като част от системата за проверка и интеграция, обясни министърът. \"Това, с което изключително много се гордеем, е напредъкът, който успяхме да постигнем.\" По думите й българското председателство е предложило  в темата за реформата на общата европейска система за убежища, благодарение на което се надява на 28 и 29 юни, когато е и Европейският съвет, лидерите да успеят да намерят търсения пето председателство консенсус и компромис как да реформира системата за убежища, така че да е и справедлива, и солидарна. \"Новата философия, новата рамка, която ние предложихме, е от гледна точка на засилен граничен контрол на външните граници, анализ на тези, които са на вход още на момента, максимално добър анализ на вход, за да може те да бъдат връщани в държавите на произход тогава, когато могат да бъдат преценени на момента, повече инвестиции на място в държавите по произход и да говорим за проблема и неговата същност по същество, а не само да се борим с последиците от него\", посочи Павлова. Надявам се да се постигне политическият консенсус и да остане приемането на самото законодателство и тези седем законодателни акта, допълни тя. Вторият много важен пакет е  многогодишната финансова рамка . Тя няма да приключи по време на председателството, но ще започне. На 2 май се очаква проектът за нея и са планирани поредица срещи с фокус кохезионна политика, обща селскостопанска политика и темата с дигиталния дневен ред и отделния бюджет за единен цифров пазар. Енергиен и цифров пазар Следващият пакет от законодателство, по което предстои работа, е големият пакет за единния цифров пазар. Най-голямото предизвикателство, особено предвид  ситуацията с \"Фейсбук\",  е приемането на пакет от директиви за защита на личните данни, известен като E-privacy, и всичко, свързано с киберсигурността, хибридните атаки, дигиталния цифров пазар, единен цифров портал. Павлова отбеляза, че темата е специфична, защото няма консенсус в страните членки - едни искат много твърд и силен контрол от гледна точка на защита на личните данни спрямо онлайн доставчиците на услуги, но онлайн доставчиците искат да могат да оперират. Третият голям законодателен пакет в следващите месеци е енергийният. Енергийният съюз е част от приоритетите и е голям законодателен пакет, включващ осем досиета, по три от тях вярваме, че ще успеем да завършим преговорите и да бъдат приети окончателно по време на нашето председателство, а по другите да постигнем достатъчно добър напредък, допълни Павлова. Следващият пакет е по-известен като автомобилния пакет. Той е свързан с правата на превозвачите, на фирмите и на шофьорите в този бранш, колко време да имат за почивка, какви да са пътните листове, къде имат право да почиват, колко време да почиват. Според Павлова дебатът е много тежък, защото има абсолютно различни мнения в държавите. България е в ситуация, в която трябва да защити националния интерес на българските превозвачи, но като председателство трябва да търси балансирано решение между всички, каза още тя. Павлова изрази надежда по време на председателството да започне да функционира и новата европейска служба на единния европейски прокурор. Краят на месец април е посветен на финансовите теми – прането на пари, двойното данъчно облагане, облагането на онлайн компаниите и други. Какво е постигнато \"Мога да кажа, че и оценките, които получихме за работата, която свършихме за първите три месеца, са много високи. За това, че бяха проведени поредица от изключително важни заседания, дебати, срещи, на които имахме не леката задача в търсенето на важни, надявам се, решения, свързани с приемането на европейско законодателство, директиви, регламенти, заключения на съвета, които приехме\", отбеляза Павлова. По думите й към днешна дата са проведени общо в София, Брюксел и Страсбург  , почти 700 са на спомагателните органи на Съвета, който председателства България. Били са проведени 22 съвета на министрите. \"Тази поредица от заседания, от срещи беше доста интензивна в изминалите месеци. Опитали сме се по един модерен, по един интерактивен начин\", отбеляза министърът, като допълни, че в София календарът на събитията включва над 320 събития, а 100 от тях са вече факт. Три от срещите от парламентарното измерение също са приключили. \"Един успех, с който се гордеем като част от парламентарното измерение, са правилата за работа за Европол, както и с поредицата от законодателство и решения.\" За събитията в Брюксел тя каза, че са проведени 22 заседания на съветите на министрите в отделните формати. Проведени са почти всички формати на заседания на министри. \"Нещо, с което много се гордеем - успяхме да проведем 64 триалога. Това най-голямото предизвикателство за всяко председателство, защото това е моментът, в който след постигане на решение на ниво съвет, който председателстваме, да представляваме съвета в Европейския парламент, в тристранните срещи, на които постигаме вече съгласие за приемането на законодателството в Европейския парламент. 64 бяха проведени, някои от тях до три-четири през нощта. Една от големите ни гордости е, че успяхме в тези месеци да приемем директивата за  командированите работници \", подчерта Павлова. По думите й темата е била гореща и по нея не е имало консенсус. Другият пакет е свързан със за сектор климат и околна среда, като директивата за мониторинга на въглеродните емисии на тежкотоварните превозни средства и други. Директивата за енергийната ефективност на сградите също беше приета, каза Павлова. Един регламент, по който е било постигнато съгласие по време на естонското председателство, но чието приемане България е завършила предсрочно, е този за  географското блокиране . \"Благодарение на това, че успяхме месец предсрочно регламентът за географското блокиране да влезе в сила, това какво означава за гражданите и за потребителите. Това означава, че в онлайн пазаруването вече няма да бъдем дискриминирани ние тук, в България, ако искаме да пазаруваме онлайн продукт\", посочи Павлова. Бил е приет също финансовият регламент, както и решението за задължителен автоматичен обмен между данъчните служби на 28-те държави членки при трансграничните договорености за оповестяване в данъчното облагане. Целта е избягване на измами с ДДС, укриване на ДДС и други. Следващата стъпка от този пакет ще бъде бизнесът да плаща данъци на едно място, независимо в колко държави оперира. Тя изтъкна като успех и решението за \"Юропас\", което е част от приоритета срещу младежката безработица. Това е онлайн платформа, през която много по-лесно бизнесът може да качва своите изисквания в търсенето на служители и улеснява младите хора да попълват автобиографията си онлайн. Това е само част от многото досиета и многото файлове, по които работихме, каза Павлова. По думите й много млади хора посещават всички онлайн издания на председателството и подчерта, че България се е доказала като достоен, надежден и отговорен партньор в Европа.", "date": "2018.04.11", "title": "\"Декларация от София\" за Балканите и компромис за системата за убежище се чакат до края на председателството"}
{"url": "https://www.dnevnik.bg/bulgaria/2018/04/11/3160966_sudut_osvobodi_sreshtu_podpiska_turseniiat_ot_sasht/", "text": "Окръжният съд в Добрич освободи от ареста 29-годишния Желяз Андреев,  който е издирван със заповед за арест от САЩ . Наложената му мярка за неотклонение - докато тече производството по екстрадиция, е подписка. Определението на съда подлежи на протест в тридневен срок. През това време Андреев може да бъде на свобода, което му бе обяснено от съда. Прокуратурата ще протестира съдебното определение. Той е търсен от САЩ във връзка  с водено разследване от властите във Флорида  срещу 11 души Петима от тях  - Желяз Андреев, Михаела Ненова, Любка Христова, Искрен Георгиев и Иван Сергиев, са българи. Те са работили в кол-център в София, през който са продавани части за самолети на сирийските авиолинии, за които американските власти твърдят, че са свързани с терористична дейност. За случаят стана известно през март 2017 г., когато прокуратурата в Маями задържа братята Али и Араш Каби и тяхната сестра Марджан. Повече за разследването и кой е Желяз Андреев четете  тук . В повдигнатите обвинения срещу Желяз Андреев се твърди, че между септември 2013г. и юни 2015г., в качеството си на служител на позиционирана в София българска компания, представлявана от ирански гражданин, Андреев е участвал в конспирация с други непосочени лица. Тяхната цел била снабдяването на Сирийските арабски авиолинии/SAA/ със самолетни части и оборудване, определени като стоки с двойна употреба, от доставчици в САЩ, въпреки установената с федерален закон забрана за експорт и реекспорт на стоки и технологии с национален произход до определени дестинации, в т.ч. Сирийската арабска република. Според обвинението извършителите осъществявали доставките чрез съставяне на документи с невярно съдържание, укриващи действителните характеристики и страната получател на стоките. След като обсъди приложените мателиали по делото, становищата и доводите на страните, Окръжен съд в Добрич изрази че вменените от американските власти деяния имат аналози в българския Наказателен кдекс като престъпления, свързани с нарушение на ембаргов режим и контрабанда. Съдът коментира още, че обвинението не е посочило действащия на територията на ЕС и България ограничителен режим за доставка в Сирия на стоките, предмет на посочените сделки. \"От друга страна работата на Андреев във въпросната българска фирма е имала изцяло обслужващ - технически характер, поради което с действията си лицето не е могло да предизвика каквато и да било част от инкриминирания престъпен резултат\", се посочва в мотивите на Окръжният съд в Добрич. В тях е записано още, че обвиненията срещу Андреев са били повдигнати на 21 октомври 2016г. посредством обвинителен акт, внесен в Районния федерален съд на САЩ за Южния район на Флорида, а издирването с червен бюлетин на Интерпол е от е едва от 30 март т.г. За период от почти две години и уведомяване за започналото наказателно преследване. Тези обстоятелства според съда дават достатъчно основание да се приеме, че в случая липсва неотложност, годна да мотивира продължаване на задържането, както е посочено в двустранния договор между България и САЩ. Пак според мотивите на съда опасността Андреев да се укрие или да извърши престъпление до депозиране на искането за екстрадиция е изключително ниска. Той е с висше образование, неосъждан, с постоянен адрес в Добрич и настоящ в София .Има постоянна работа по трудов договор, няма данни да е напускал страната, или регистрирани противообществени прояви. За започналото разследване на американските власти е разбрал преди повече от година и като добросъвестен гражданин на страната е изчакал добросъвестно предприемането на правни действия спрямо него. \"Особено съществен е и фактът, че разбирайки за предприетото от полицейските органи издирване, за да окаже съдействие по случая\" посочва съдът в мотивите си за налагане на най-леката мярка за неоткронение - подписка. Съдът прецени също, че задържането на Андреев под стража би довело до напълно неоправдано ограничаване на гражданските му права и по тази причина мярката за неотклонение \"подписка\" е адекватна и достатъчна да гарантира участието му в процедурата по екстрадиране. Това определение на съда може да бъде обжалвано пред Апелативния съд във Варна в тридневен срок от днес.", "date": "2018.04.11", "title": "Съдът освободи срещу подписка търсения от САЩ българин (допълнена)"}
{"url": "https://www.dnevnik.bg/sviat/2018/04/11/3160949_blizo_500_dushi_v_siriia_sa_sus_simptomi_na_himicheska/", "text": "Световната здравна организация (СЗО) поиска \"неограничен достъп\" до сирийския град Дума заради информацията, че близо 500 души може да са засегнати от предполагаема химическа атака там. Сирийското правителство (чиито самолети са пуснали бомби с токсични вещества според опозиционни активисти) отрича да стои зад предполагаеми случаи на употреба на химически оръжия.  Дамаск и Москва дори поискаха  от Организацията за забрана на химически оръжия (ОЗХО) да провери данните, че такава атака е извършена в Дума. Вчера ОЗХО обяви, че  ще изпрати мисия на терен . Информацията, която цитира СЗО, е за 70 убити и близо 500 души съм симптоми, които сочат излагане на токсични химикали - затруднено дишане, раздразнени лигавици и смущения в централната нервна система. \"Две здравни институции също може да са засегнати от атаките\", каза организацията в изявление, публикувано днес. СЗО поиска възможност да се \"погрижи за засегнатите, да оцени въздействието върху здравето (им) и да даде цялостен отговор, свързан с публичното здраве\". Данните за над 500 души, засегнати от атаките, съвпадат с тези на Сирийско-американската лекарска общност, според която толкова са и откараните в лечебни заведения със симптоми, напомнящи за химическа атака.", "date": "2018.04.11", "title": "Близо 500 души в Сирия са със симптоми на химическо отравяне, обяви СЗО"}
{"url": "https://www.dnevnik.bg/detski_dnevnik/2018/04/11/3160974_jivot_bez_nasilie_i_deinstitucionalizaciia_sa/", "text": "Мерки за осигуряване на право на достъп до здравеопазване, качествено образование, за намаляване на бедността и създаване на условия за социално включване. Това са акцентите в  Националната програма за закрила на детето за 2018 г. , приета от правителството на заседанието му днес, съобщиха от пресслужбата на кабинета. Програмата съдържа 10 приоритетни области, които трябва да осигурят благосъстоянието и да гарантират правата на децата. Акцент е поставен на две от тях –   и  . Предвиждат се мерки за осигуряване на условия за заетост на безработни родители с малки деца, развитие на социалните услуги за деца, закриване на специализирани институции за деца и предоставяне на нови социални услуги. По отношение превенцията срещу насилието са заложени информационни кампании по различни канали, работа за повишаване на знанието на децата за правата им, обучение на служители по проблемите на агресията, прилагане на мерки срещу проявите на тормоз в училище, срещу сексуалната злоупотреба с деца, по отношение на деца, жертви на трафик и др. Предвидени са мерки за превенция и защита на децата в дигиталната среда срещу посегателства в интернет. Заложени са и конкретни дейности за мониторинг и подобряване на работата на системата за закрила на детето.", "date": "2018.04.11", "title": "Живот без насилие и деинституционализация са акцентите в програмата за закрила на детето за 2018 г."}
{"url": "https://www.dnevnik.bg/bulgaria/2018/04/11/3160906_bzns_shte_pita_strukturite_si_dali_da_se_vkljuchi_v/", "text": "БЗНС ще се допита до своите областни и общински организации, за да реши дали да се включи в новото  обединение вдясно \"Демократична България\" . Официално то ще бъде представено утре, а в него са \"Да, България\", \"Демократи за силна България\" (ДСБ) и партия \"Зелените\". Решението на БЗНС ще бъде взето на управителния съвет на партията, който ще се проведе на 12 май. \"БЗНС намира близост в политическите програми и позиции на ДСБ, \"Да,България\", ПП \"Зелените\" и ДЕОС, благодари им за доверието и желанието им бъдем учредители и част от проекта \"Демократична България\", се казва в официалното съобщение до медиите от днес. От партията посочват, че само чрез единство и единодействие на демократичните сили в България може да бъде постигнато \"благоденствие и устойчиво евроатлантическо развитие\". От БЗНС подчертават, че приветстват всяко усилие за обединение на демократичната общност в България и полагат усилия за осъществяването му. Партията беше част от Реформаторския блок в периода декември 2013 - ноември 2017 година,  когато излязоха от него . БЗНС беше част от управляващата коалиция до  оставката на кабинета \"Борисов 2\" , а Николай Ненчев беше военен министър.", "date": "2018.04.11", "title": "БЗНС ще пита структурите си дали да се включи в новото обединение вдясно"}
{"url": "https://www.dnevnik.bg/biznes/2018/04/11/3160975_za_reklama_na_turizma_v_svetovni_medii_se_otpuskat/", "text": "Правителството осигури допълнителни 1 680 000 млн. лв. по бюджета на Министерството на туризма за изпълнение на Годишната програма за национална туристическа реклама, съобщи правителствената пресслужба. В бюджета на ведомството за туристическа рекрлама и международно сътрудничество досега  бяха предвидени 13.8 млн. лв.  Програмата предвижда устойчиво развитие и популяризиране на културно-историческия туризъм, съчетан със специфичните видове туризъм, с цел преодоляване на сезонността, се казва в съобщението на Министерския съвет. Това ще става чрез използване на актуални маркетингови инструменти и сътрудничество с водещи световни медии за достигане до целевите аудитории. Министерството на туризма отчита като изключително успешни кампаниите си в телевизиите Euronews и CNN, достигнали над 40 милиона зрители, основно в Европа. Очаква се реализацията на тези и сходни кампании да доведе до положителни финансови резултати в национален мащаб и затвърждаване на положителния имидж на България като държава с разнообразни туристически продукти и сериозен потенциал за инвестиции, се казва в мотивите за правителственото решение да увеличи финансирането. Междувременно \"Капитал\" съобщи, че вече са избрани победителите в конкурса за най-голямата рекламна кампания в чужбина за последните години на обща стойност 7.11 млн. лв. в 15 държави, между които Германия и Русия, съседните държави и Централна и Източна Европа. За повечето кампании е имало сам опо 1 оферта, а за Дания, Швеция, Норвегия, Финландия, Холандия и Белгия не е избран победител. Всичко за класираните кандидати четете  тук.   Според правителството именно успехът на рекламните кампании в чужбина е осигурил ръст на чуждестраннит етуристи със 7.6% през 2017 г., а през първите два месеца на 2018 г. - с нови 10.6 на сто.", "date": "2018.04.11", "title": "За реклама на туризма в световни медии се отпускат още 1.7 млн. лв."}
{"url": "https://www.dnevnik.bg/skorost/2018/04/11/3160979_cvetni_stikeri_shte_pokazvat_kolko_eko_e_kolata/", "text": "Промени в наредбата за техническите прегледи ще въведе групиране на моторните превозни средства по категории в зависимост от екологичността, като разноцветни стикери ще позволяват бърза ориентация колко еко е превозното средство. Новината съобщи заместник-председателят на комисията по транспорт в парламента Станислав Иванов, цитиран от вестник \"24 часа\". В по-дългосрочен план идеята е общините да могат да ограничават влизането на най-замърсяващите превозни средства в определени зони в градовете. Отделяните вредни емисии от превозните средства ще се замерват при годишните технически прегледи, където и ще се лепи съответният стикер. Предстои уточняване как ще става маркирането - дали с лепенки с различен цвят или с перфориране на определена зона в разноцветен стикер. По-революционната идея е в знака да има чип, който да съдържа всички данни за колата. Според най-оптимистичния сценарий екокатегоризацията ще бъде въведена след два месеца. Преди всички коли в движение да си получат стикера, ще мине още година, тъй като техническите прегледи се правят в различен месец от годината. В момента в България има регистрирани около 3.5 милиона моторни превозни средства. От целия автопарк 1.34 млн. превозни средства на повече от 20 години, а 1.04 млн са произведени преди между 15 и 20 години. В Европа екологична категоризация на продаваните автомобили се прави от 1992 година, когато е въведена нормата Евро 1. Актуалната норма Евро 6 е в сила от септември 2014 година. От около година периодично се обявяват мерки, които би трябвало да намалят замърсяването от транспорта. Сред тях беше и  проверка на пътя на вредните емисии  от превозните средства и спиране от движение на тези, които излизат извън нормите. Въпреки че от края на миналата година пътните полицаи са снабдени с нужните уреди за проверка, не се е чуло такива да са правени.", "date": "2018.04.11", "title": "Цветни стикери ще показват колко еко е колата"}
{"url": "https://www.dnevnik.bg/sviat/2018/04/11/3160978_trump_rusiia_prigotvi_se_raketite_shte_doidat_v_siriia/", "text": "Американският президент Доналд Тръмп предупреди Русия да се \"приготви\" за ракети, изстреляни от Съединените щати, които Москва вече предупреди, че ще бъдат свалени, ако полетят към Сирия. \"Приготви се, Русия, защото те ще дойдат, хубави, нови и \"умни\"!\" Това написа Тръмп в профила си в \"Туитър\" малко след като руски представители казаха, че Вашингтон трябва да се въздържа от подобни атаки в отговор на съобщенията за химическо нападение в обсадения от сирийския режим град Дума. \"Не трябва да сте партньори с Животно, Убиващо с Газ, което убива собствения си народ и се наслаждава на това!\", написа още американският държавен глава. Тръмп отправя подобни критики към Русия, че  поддържа \"животното\"  в лицето на сирийския президент Башар Асад, за втори път през последните 72 часа. По-рано тази седмица той каза, че решение дали Вашингтон да отговори на съмненията за химическа атака ще бъде взето в близките два дни. Оттогава Белият дом не е коментирал кога и дали може да последва военен удар, но регулаторите в Европейския съюз и Русия - Европейската агенция за авиационна безопасност и Росавиация - днес предупредиха компаниите за опасността от ракетни нападения в Източното Средиземноморие. Днес руският посланик в Ливан Александър Засипкин заяви, че Москва си запазва правото да сваля ракети, изстреляни към Сирия. \"Русия ще изпълнява заявленията на президента си, свързани с всяка агресия на САЩ към Сирия, сваляйки ракети и нанасяйки удари по източниците им\", каза Засипкин, цитиран от \"Ал Манар\" - телевизионен канал, близък до ливанската шиитска организация \"Хизбула\" (сражаваща се за режима в Сирия). В понеделник  въздушен удар  в сирийска база отне живота на сирийски и  ирански  военнослужещи по-малко от ден след съобщенията за химическа атака в Дума.  Американски  и израелски представители (а и  Москва и Дамаск ) свързаха Израел с атаката, макар че въоръжените сили на страната не коментираха съгласно обичайната си практика. Междувременно израелски военни настояваха САЩ отговорят на предполагаемата химическа атака, за която опозицията в Сирия обвинява режима на Башар Асад. \"Надпревара във въоръжаването\" Малко по-късно Тръмп продължи с друга публикация в \"Туитър\", за да обясни, че \"отношенията (на САЩ) с Русия сега са по-лоши от всякога и това включва Студената война.\" \"Няма причина за това. Русия се нуждае от нас, за да ѝ помогнем с икономиката, нещо, което ще е много лесно, а на нас ни трябва всички нации да работят заедно. Да спре(м) напреварата във въоръжаването?\"", "date": "2018.04.11", "title": "Тръмп: Русия, приготви се, ракетите ще дойдат в Сирия"}
{"url": "https://www.dnevnik.bg/evropa/2018/04/11/3160981_samo_10_ot_rabotnite_mesta_v_es_ne_iziskvat_cifrovi/", "text": "В Европейския съюз 90% от работните места днес изискват цифрови умения, заяви еврокомисарят по образованието, културата, младежта и спорта Тибор Наврачич, цитиран от БТА. Цифровизацията променя света и създава много възможности, но всички трябва да бъдат включени в този процес, добави той на среща, организирана от  българското председателство на Съвета на ЕС  и посветена на новите умения в икономическата дейност. Участниците в срещата обсъждат възможностите учебните програми в ЕС да бъдат съобразени с изискванията на днешния ден. Образованието е основно право, а достъпът на всички до качествено обучение ще укрепи обществото ни, ще помогне за растеж на икономиката и за повишаване на конкурентоспособността, добави еврокомисарят. По неговите думи в днешно време е необходимо всеки да има критично мислене, за да различава например фалшивите новини. Без грамотно население обновлението е невъзможно, допълни Наврачич. Заместник-министърът на образованието Деница Сачева отбеляза, че технологиите са основна част от европейското общество. \"Имаме нужда от цифрови способности не само в областта на образованието. Учителите трябва да бъдат творци с цифрови умения. Необходимо е отрано в учебните програми да залегнат въпросите за киберсигурността и медийната грамотност. Децата трябва да бъдат учени да уважават вижданията на другите, да разграничават вярата от познанието, убежденията от фактите\", добави зам.-министърът. По нейните думи ценностите трябва да бъдат в основата на цифровите умения. Сачева каза, че занапред езиците ще бъдат прозорец, а програмирането - врата към света. Евродепутатът Ева Майдел (ГЕРБ/ЕНП) изрази удовлетворение, че тези въпроси вече се поставят на равнището на ЕС, след като преди четири години е преобладавало схващането, че това са национални теми. Тя посочи, че все още 44 на сто от европейците нямат цифрови умения. По думите й не трябва да има \"цифрови малцинства\" - групи без технологична грамотност - защото иначе европейските демокрации ще пострадат. Майдел коментира, че засега училищата не са готови за промените, които настъпват в обществото. Тя добави, че днес 65 на сто от европейските учители не са уверени в преподаването на цифрови умения.", "date": "2018.04.11", "title": "Само 10% от работните места в ЕС не изискват цифрови умения, каза еврокомисар Наврачич"}
{"url": "https://www.dnevnik.bg/sport/2018/04/11/3160980_evropeiskata_komisiia_zapochna_razsledvane_za_kartel_v/", "text": "Европейската комисия (ЕК) започна разследване за евентуален картел в излъчването на спортни състезания. Като част от акцията са проверени офиси на няколко компании, включително и на \"Фокс\" (Fox Networks Group), съобщи \"Ройтерс\". От ЕК обявиха, че изненадващите проверки са направени в няколко страни в Европейския съюз. \"Комисията има опасения, че замесените компании може да са нарушили законите на ЕС, забраняващи картели\", се казва в официално становище. Служителите са били придружавани от представители на местните власти. В официалното съобщение не се посочва кои са проверяваните компании. От \"Фокс\" обявиха по-рано, че съдействат на властите, след като английският \"Телеграф\" информира за разследването в офиса на компанията в Лондон. Твърденията са, че при акцията са иззети документи и записи.", "date": "2018.04.11", "title": "Европейската комисия започна разследване за картел в излъчването на спортни събития"}
{"url": "https://www.dnevnik.bg/photos/2018/04/11/3160934_fotogaleriia_protestut_na_horata_s_uvrejdaniia/", "text": "На протест на столичния площад \"Независимост\" днес се събраха хиляди хора с различни увреждания от София и страната. Те изразиха притеснения, че подготвяната реформа в ТЕЛК ще отнеме правата им и ще ги остави без пенсии и работа.", "date": "2018.04.11", "title": "Фотогалерия: Протестът на хората с увреждания"}
{"url": "https://www.dnevnik.bg/sport/2018/04/11/3160965_tuit_na_denia/", "text": "Рома\" изживя истинска лудост във вторник вечерта с  историческия си мач срещу \"Барселона\" . А след последния съдийски сигнал настъпи време за празнуване. Емоциите очевидно се отразиха и на екипа, отговарящ за поддържането на официалния канал на клуба в \"Туитър\". Секунди след края на мача от \"Рома\" публикуваха туит с неразбираемо послание. То започва с \"daje\", което е характерно за Рим и означава \"Хайде\". Натам туитът продължава с дълга поредица произволно набрани букви, за да завърши с възклицанието \"Аххх\" и няколко удивителни.  \"Вълците\" спечелиха с 3:0 с головете на Един Джеко, Даниеле де Роси и Константинос Манолас. Победното попадение дойде в 82-ата минута. \"Рома\" изигра силно двубоя на \"Олимпико\" и заслужено сътвори  един от най-великите обрати в историята на Шампионската лига . Досега само два пъти отбори, загубили с три или повече гола в първия мач, бяха успявали да стигнат до крайната победа. За \"Барселона\" остана разочарованието след трето поредно отпадане в четвъртфиналите в Шампионската лига.", "date": "2018.04.11", "title": "Туит на деня: DAJEEEewbf wejfwjlfjfnewjo fnwjfnwe AHHHHHHHH!!!!!"}
{"url": "https://www.dnevnik.bg/kultura/2018/04/11/3160948_izvunredno_polojenie_s_horeografite_mark_tomkins_i_ivo/", "text": "Известният американско-френски хореограф Марк Томкинс и българският пърформанс артист Иво Димчев са звездите на 11-ия фестивал за съвременен танц и пърформанс \"Антистатик\" от 20 до 30 април в София. Под надслов \"Извънредното положение\" ще представи 5 международни и 13 български представления, като част от тях са обособени в специална платформа, открита за публиката, но насочена и към чуждестранни селекционери. \"Извънредното положение\" на \"Антистатик\" ще доведе в София петима чуждестранни хореографи. Най-известното име сред тях е на Марк Томкинс, американец с френски паспорт и носител на престижната награда на Обществото на театралните автори и композитори за цялостно творчество SACD Choreography Prize. Представлението си \"В почит към...\" от 1998 г. той се превъплъщава в четири личности, оказали сериозно влияние върху неговия и световния танц - Вацлав Нижински, Валеска Герт, Жозефин Бейкър и Хари Шепард.  е и първото представление на фестивала на 20 април в НДК. Сред другите гости на фестивала са известната у нас немска компания LIGNA, младите хореографи Ури Шафер от Израел и Бенжамин Бертран (Франция), както и любопитният спектакъл на австралийката Мелани Лейн   в който танцуват състезателките по бодибилдинг Натали Шмид и Роузи Харт. Програмата на българската танцова програма е наситена - средно три спектакъла на ден ще бъдат показани от 27 до 30 април. Те включват някои от най-нашумелите имена и представления в българския съвременен танц напоследък като движенческия пърформанс  на Анна Данкова,  на \"Гараж колектив\", както и   - отличеният с \"Икар 2018\" за съвременен танц и пърформанс спектакъл на Ива Свещарова и Вили Прагер, създатели на \"Антистатик\". Сцените на фестивала са City Stage, ДНК и галерия \"Етюд\", а цените на билетите се движат от 8 до 25 лв., 30 лв. за цялата българска платформа в ДНК и вход с дарения за отделни спектакли. Билети могат да бъдат закупени и в касите на Easypay и EpayGo.", "date": "2018.04.11", "title": "\"Извънредно положение\" с хореографите Марк Томкинс и Иво Димчев на \"Антистатик\""}
{"url": "https://www.dnevnik.bg/sport/2018/04/11/3160995_iniesta_namekna_za_ottegliane_ot_golemiia_futbol/", "text": "Плеймейкърът на \"Барселона\" Андрес Иниеста намекна, че може да напусне \"Камп ноу\" след края на сезона. 33-годишният испанец заяви, че има вероятност  шокиращото отпадане от \"Рома\"  да е последната му поява в Шампионската лига. Иниеста никога не е играл за друг отбор. Той пристига в школата на \"Барселона\", когато е на 12 години. От 2002 г. полузащитникът е част от първия отбор на каталунците, с които е изиграл 665 мача и е спечелил 30 трофея, включително осем титли на Испания и четири купи в Шампионската лига. \"Възможно е и по тази причина ме боли още повече\", заяви Иниеста в отговор на въпроса дали мисли, че това е бил последнияj му мач в турнира. \"Това е изключително болезнено отпадане, защото никой очакваше да се случи с оглед преднината, която имахме\", допълни той. Според него каталунците закономерно са напуснали турнира след слабото представяне в Рим. \"Така се получава, когато правиш нещата зле, допускаш толкова много грешки и не се адаптираш към мача. Разочарованието е огромно, защото имахме отличен сезон до момента.\" По думите му играчите на \"Рома\" са спечелили, защото са били наясно къде трябва да атакуват \"Барселона\". \"Трудно е да приемем това отпадане, защото имахме големите надежди, а сега те се изпариха\", завърши испанският национал. През октомври миналата година  той подписа доживотен договор с \"Барселона\"  и обяви намерение да играе на \"Камп ноу\" до края на състезателната си кариера. \"Ще бъдат тук, докато умът и тялото ми кажат, че е достатъчно\", сподели Иниеста при подписването на контракта.", "date": "2018.04.11", "title": "Иниеста намекна за оттегляне от големия футбол"}
{"url": "https://www.dnevnik.bg/analizi/2018/04/11/3161002_veselie_po_bulgarski_curvuli_bob_i_chushki/", "text": "Вече няма град и по-амбициозно село без някакъв хранителен празник - ден на боба, чушката, ориза, райската ябълка, сланината, чевермето, сливата, баницата. Разцвет бележат и тържествата, комеморациите, шествията, честванията, зарите-проверки. Те вече отдавна са надскочили кръглите дати и непрекъснато се сгъстяват в културните календари на общините. Дори най-традиционните религиозни празници сякаш имат тенденцията да се разрастват: телевизорът от сутринта ни напомня какъв светъл ден е днес, кой светец да почитаме и какво да сготвим; загряват ни с легенди на мистичен музикален фон. Отбелязваме и астрономически дати като равноденствието и слънцестоенето, най-често с музика сред природата. Не пропускаме вносни празници като Хелоуин, а отскоро и лова на шоколадови яйца, устроен за децата. Отделно партитата, алкохолните турове, разюзданата забава в нощните заведения. В това развитие виждаме, от една страна, наследството на туристическия мениджмънт от социализма. В този бизнес днес трудно виреят нежни, култивирани души, затова вероятно индустрията безжалостно експлоатира ресурса, произведен при Живков. Стандартизирани, индустриално произвеждани носии, цървули, пластмасови чушки; мешана скара с шопска салата и, разбира се, кукери по всякакъв повод и във всяко кътче на страната. Къщи в стил \"Стария Пловдив\"; нестинари, научили в ускорени срокове древната традиция; кон, поп, петел, гайда, ножка. Забележителното е, че конкуренцията не поражда разнообразие, а тъкмо напротив. Всички наблягат на онова, което върви - на принципа \"от всичко по много и винаги\". Към розите се прикачат траки, към траките – кукери, към кукерите – вино, към виното - фолклорен фестивал, и тъй нататък. Празничният бум има и чисто времево измерение – от предишните двудневни празници днес сме преминали към \"фестивали\", които по определение са много по-дълги (фестивалът на розата в Казанлък миналата година беше двайсет и няколко дни, белким задържи туристите в легловата база). В страната се построиха огромен брой \"къщи за гости\", най-често с европейско финансиране, и сега трябва да се измисли начин да бъдат пълнени. Няма (пари за) общинска политика, която да облагороди природата наоколо, да създаде условия за спорт, почивка, лечение – затова пък се набляга на празници, които да примамят хората като един вид реклама. Така в едно малко градче за седмица или две се струпват хора, които няма къде да нощуват, а после цяла година къщите за гости стоят празни. Има и нови атракции. Историческите възстановки станаха неразделна част от всеки празник – от обявяването на Априлското въстание преминаха към Средновековието, Балканските войни и тракийските ритуали, от битки – към всекидневния бит и неолитна кухня. Тази година имаше възстановка на самоубийството на Ангел Кънчев в Русе, а един кмет си навлече народния гняв, защото направи чучело с обесения Левски. Възстановките се разрастват не само времеви, но и като декор. Все пак страната беше осеяна с бутафорни крепости - пак по европейски програми. Проектната култура е другият фактор за експанзията на празничността. Ритуалният специалист от традиционните култури, който знае кое как трябва да се направи, днес е заменен от креативен мениджър - често братовчед на кмета - който знае как се пише проект и за какво са допустимите разходи. Но защо всичките празници са така монотонни – съвсем като сувенирите, които се продават около тях (глинени съдове, дъски за хляб, чаши с Левски и Путин...)? Вероятно защото проектът минава през иглените уши на противостоящи си групи от експерти, които могат да постигнат консенсус само по най-безпроблемното, най-клишираното. През последните години сякаш сме добили условен рефлекс: идват почивни дни и трябва да се ходи някъде. И къде, къде – ами тук чудодейна икона, там медийна звезда ще готви на площада, а пък само на сто километра можем да гледаме самодиви и дъщеря ни да се снима със самодивски костюм. Празниците се множат, защото сме приведени в движение. Подобни местни специфики и тържествени комеморации, исторически панаири и ню ейдж фестивали се множат навсякъде по света. И затова и българите започват геройски да се борят за признание – ако не е регистърът на нематериалните наследства на ЮНЕСКО, поне да влезем в книгата за рекордите на Гинес или да ни уважат с едно утешително репортажче по CNN (както се казва - и ирония ще преглътнем, нали знаете, няма лоша реклама). Как да променим нещата така, че празнуването да не е толкова еднакво и скучно? Може би да направим така, че всяко градче да развива някаква своя уникална специфика, да се разграничава от другите, а не да ги имитира? Само че в България вместо за уникалност всеки се бори да е по-патриотичен, по-фолклорен, по-униформен - от страх да не бъде отлъчен от националната общност. Вероятно трябва постепенно да научим публиката да цени уникалните неща. Да търси не театъра, който ѝ играят, за да ѝ продадат някое и друго легло. А да търси истината за местната култура и автентичното преживяване на местните хора. Трябва да се появи някаква туристическа естетика, което изисква възпитаване на вкуса, авторитети, опит в други културни среди. А това е трудна работа.", "date": "2018.04.11", "title": "Веселие по български: цървули, боб и чушки"}
{"url": "https://www.dnevnik.bg/bulgaria/2018/04/11/3161004_lishen_ot_svoboda_e_izbiagal_ot_zatvora_v_plovdiv/", "text": "Лишен от свобода е избягал от затвора в Пловдив. Това потвърдиха от пресцентъра на МВР в града пред \"Дневник\". Сигналът за бягството е подаден след 18 ч вчера. 42-годишният мъж е излязъл, за да работи на външен за затвора неохраняем обект, но след това не се е върнал. \"Предприети са действия за издирването му\", увериха от пловдивската полиция. Той е обявен за общодържавно издирване. От областната дирекция на МВР заявиха, че нямат информация след присъда за какво престъпления е бил мъжът в пловдивския затвор. От правосъдното министерство уточниха, че затворникът се е отклонил от работа на външен обект и това не е бягство в буквалния смисъл на думата. По-късно от прокуратурата съобщиха, че мъжът с инициали Георги Т. изтърпява влязла в сила присъда за държане на наркотични вещества. Наказанието му е една година при първоначален \"общ\" режим. Той е изтърпявал наказанието си в затворническото общежитие от открит тип \"Хеброс\" към затвора в Пловдив. \"Съгласно Закона за изпълнение на наказанията и задържането под стража, лишените от свобода, изтърпяващи наказание при първоначален \"общ\" режим, могат да полагат труд на външни обекти. Георги Т. е бил приведен в ЗООТ \"Хеброс\" на 9 март 2018 г. До момента той е бил осъждан многократно за престъпления против собствеността и притежаване на наркотични вещества\", се казва още в съобщението на държавното обвинение. Допълват, че предвиденото от закона наказание за бягство от затвора е до три години затвор. Инцидентът се е случил, докато правосъдният министър бе на среща с началниците на затворите в страната и ръководството на Главна дирекция \"Изпълнение на наказания\". Повод за срещата стана  друго бягство  - от Централния софийски затвор, на двамата рецидивисти - Владимир Пелов и Радослав Колев, които успяха да го напуснат въоръжени. Повече от седмица те не са открити от полицията. Тогава се разбра, че след бегълците са тичали чистачка и социален работник в затвора. Случаят доведе до нови протести на синдикатите на надзирателите в затворите, които настояват за увеличение на щата и заплащането им. Протестиращите изразиха притеснение, че само те ще понесат вината от инцидента.  Той доведе и до уволнението на главния директор на дирекция \"Изпълнения на наказанията\"  Свилен Цветанов и директора на Софийския централен затвор Петър Кръстев   след разпореждане на премиера Бойко Борисов.", "date": "2018.04.11", "title": "Лишен от свобода е избягал от затвора в Пловдив (допълнена)"}
{"url": "https://www.dnevnik.bg/evropa/2018/04/11/3161000_porok_ili_dobrodetel_e_germanskata_maniia_da_se_pesti/", "text": "Да си отвориш спестовна книжка, още докато ходиш на училище, да събираш талони за намаления или да издигаш в политическа догма строгите икономии: германците са горди от факта, че са шампиони по спестяване, но не си дават сметка за раздразнението, което те предизвикват. Тази германска черта анализира изложба в Берлин. \"Германският проблем\", \"Меркел, кралицата на строгите икономии\": още в първата зала посетителят на \"Спестяването, тази германска добродетел\" е привлечен от оскърбителни заглавия от първите страници на вестниците срещу най-голямата европейска икономика. \"Германците не разбират много добре тези нападки, защо този конфликт толкова се е изострил\", обяснява Рихард Грос, директор на Музея на германската история в Берлин. Нито войните, нито кризите, нито ниските лихви отклоняват германците от техните спестовни книжки: брутният процент на техните спестявания - около 10% от доходите им - не е най-високият в Европа, но остава на високо равнище от десетилетия. В края на 2017 година германците са съхранявали в себе си и в банките близо 2.27 трилиона евро по депозити и в налични, сочи доклад на Бундесбанк, централната банка на Германия. Просвещение и протестантство \"Идеята не е да кажем, че спестяванията са нещо добро или пък лошо. Става дума да дадем начало на дебат по темата, която в Германия е нещо очевидно. (...) Спестовността досега се възприемаше като навик\", обяснява Роберт Мушала, специалист по икономическа история и комисар на изложбата, посветена на тази германска \"добродетел\". Изборът на понятието подлежи на обсъждане, защото спестовността в Германия има морално измерение, докато една сходна дума (Schuld - \"шулд\") означава едновременно дълг и вина. Дали трябва да се търси културно предразположение към спестовността в тази люлка на Реформата? Историкът недоумява връзката, установена от социолога Макс Вебер между \"протестантската етика\" и \"духа на капитализма\", или между религиозното изповедание и натрупването на капитал. \"Това има толкова общо с протестантството, колкото и с просвещението\", казва Мушала, припомняйки, че основаването на първата спестовна банка в Хамбург през 1778 г. до голяма степен е свързано с овластяването на личността и значението на възможността да се финансира обучението на всеки човек. \"Нещата са прости: докато французите правеха революция, германците изобретяваха спестяванията\", казва историкът. Социален контрол И ако спестяването дължи своя подем на този момент от индустриалната революция, това е така, защото спестовните книжки се възприемат от работодателите и властите като важен инструмент на социалния контрол. Хората, които спестяват, имат какво да губят и следователно поради тази причина не правят революции, със съжаление констатира по това време Карл Маркс в книгата си \"Капиталът\". Едно от първите издания на този труд може да се види на берлинската изложба. От началото на ХХ век германската треска на спестовността става факт на фона на надигането на национализма, който през 1914 година ще стигне дотам, че спестовните книжки ще бъдат масово използвани в усилията да се води войната. След поражението от 1918 г. Германия е разрушена и изпада в хиперинфлация. В центъра на изложбата е реплика на емблематичните колички от 1923 година, влачени по паветата, за да отиде човек да си купя хляб, натъпкани с килограми дойче марки, които продължават да се обезценяват и през деня. След това нацистите противопоставят спестовността, която е \"германска традиция\", както е посочено на пропаганден афиш, на кредитирането. То, както те твърдят, е в ръцете на евреите. През 1938 година започва конфискуването на всички банкови депозити на евреи и парите по тях се прехвърлят в хазната на режима. Колкото си по-спестовен, толкова си по-хитър В училищата в Райха е имало \"шпараутомат\" - гигантски спестовни касички, където децата са пускали стотинчиците си, а след това са заверявали спестовните си книжки. Апаратите, символ на това колко важно е поколението да се учи на спестовност в германските училища, ще останат и много дълго време след войната. И докато от западната страна на Желязната завеса богатите страни са завладени от потребителската треска, германците устояват през втората половина на ХХ век на модата на потребителските кредити и предпочитат да спестяват, за да си купят по-нови модели хладилниците и телевизори. Най-известната германска марка за домакински електроуреди - Saturn, от години не спира да твърди, че Geiz ist Geil, буквално \"Скъперничеството е секси\". Това послание е адаптирано за френските филиали на компанията с девиза \"Колкото си по-спестовен, толкова си по-хитър\", припомня изложбата. Германският автор Хайрих Бродер, който споменава за еуфорията по талоните за намаления или любовта на германците от всички класи към намаленията в супермаркетите, критикува това, което според него е \"германска патология\" във видео, представено в последната зала на изложбата. \"+Geiz ist Geil+, е най-лошата фраза, която е създадена, след \"+Heil Hitler+\", дръзва да заяви полемистът. /БТА", "date": "2018.04.11", "title": "Порок или добродетел е германската мания да се пести"}
{"url": "https://www.dnevnik.bg/biznes/2018/04/11/3161005_vsichki_drujestva_iskat_poskupvane_na_toka_no_niama_da/", "text": "Всички дружества искат увеличение на тока, но това няма да окаже влияние на цената, защото Комисията за енергийно и водно регулиране (КЕВР) ще признае само тези разходи, които са абсолютно необходими, и ще бъде защитен общественият интерес. Това каза председателят на КЕВР Иван Иванов, цитиран от БТА. \"Няма да допуснем никакво значително увеличение\", увери Иванов. Председателят на КЕВР не уточни колко точно е поисканото увеличение от различните енергийни дружества, но посочи, че отделни дружества са поискали повече от двойно увеличение на тока. БСП: Народът ли ще плати сметката на задкулисието  По информация от БСП дружеството ЧЕЗ, което обслужва Западна България и ев процес на смяна на собствеността, е поискало увеличение на нощната тарифа с 51% , на цената за достъп - с 35%, на цената за пренос - с 34% и на дневната тарифа - с 5 на сто. Пресцентърът на партията се позовава на официален отговор на КЕВР. По информация на лидера на левицата Корнелия Нинова ЕВН, която обслужва Югоизточна България, е поискала увеличение на нощната тарифа с 5.4% , а на дневната с 6.9%, а \"Енерго про\", работеща в Североизточна България, залага на средно увеличение с 5.5%. Нинова за пореден път попита дали правителтвото стои зад продажбата на българския бизнес на ЧЕЗ и нардът ли ще плати сметката. ЧЕЗ: Поскъпването за битовите клиенти ще е под 3 ст./квтч Междувременно регионалният мениджър на ЧЕЗ за България Карел Крал поясни в интервю за \"Фокус\", че делът на компанията при формирането на цената по веригата производство - пренос - разпределение - снабдяване е едва 8.39 на сто, а най-голямата тежест е в производството, в което дружеството не участва.  Тоест на всеки 100 лв. в ЧЕЗ остават 8 лв. и 39 ст. Останалите 91.61% или 91 лв. и 61 ст отиват за производството (НЕК), преноса (ЕСО), данъци и други. В отговор на въпрос той уточни, че кандидат купувачът на българския бизнес на ЧЕЗ - дружеството \"Инерком България\", не е участвал при изготвянето на ценовото предложение до КЕВР и че лихвите по кредитите, с които се очаква да бъде платена сделката, не са включени в разчетите. В прессъобщение на компанията по повод позицията на БСП се допълва, че твърденията на Нинова са манипулативни и част от политическа кампания. Дружеството обяснява, че предлага изравняване на нощната тарифа за битовите клиенти с тази на стопанските, защото към момента продава на гражданите тока през нощта под себестойност. Цената, по която купува енергията от НЕК е 107.71 лв./мегаватчас, а цената, по която продава на битовите клиенти, е 56.96 лв./мегаватчас. В случай че предложението на ЧЕЗ бъде прието, токът за битовите потребители ще поскъпне с 3 ст. на киловатчас, се казва в прессъобщението от дружеството. Заявките на трите дружества са за периода 1 юли 2018 г. - 30 юни 2019 г., а регулаторът ще вземе решение в края на юни.", "date": "2018.04.11", "title": "Всички дружества искат поскъпване на тока, но няма да го получат (допълнена в 17.33)"}
{"url": "https://www.dnevnik.bg/video/2018/04/11/3161014_video_kude_spa_zukurburg_snoshti_i_oshte_ot/", "text": "Създателят на \"Фейсбук\" Марк Зукърбърг се изправи пред Сената на САЩ вчера, за да обясни как най-голямата социална мрежа на света е допуснала да бъде използвана за пропагандни кампании и не е защитила достатъчно добре потребителите си. В костюм вместо обичайните си тениска и дънки Зукърбърг говори пред сенаторите в продължение на близо пет часа - ето някои моменти от изказванията му.", "date": "2018.04.11", "title": "Аз вярвам в късмета: как иначе..."}
{"url": "https://www.dnevnik.bg/sport/2018/04/11/3161029_grigor_dimitrov_e_postaven_pod_4_v_monte_karlo/", "text": "Григор Димитров ще бъде поставен под №4 в първия голям турнир на червени кортове през 2018 г. - мастърса в Монте Карло. Българският тенисист  заема петото място в световната ранглиста , но ще е една позиции по-напред в основната схема  в отсъствието на Роджър Федерер . Носителят на рекордните 20 титли от Големия шлем пропуска целия сезон на червени кортове, както направи и през 2017 г. Другият голям отсъстващ е световният №6 Хуан Мартин дел Потро. Аржентинецът обяви, че ще участва само в три турнира на клей - мастърсите в Мадрид (7 - 13 май) и Рим (14 - 20 май) и \"Ролан Гарос\", който започва на 28 май. Световният №1 Рафаел Надал е водач в схемата в Монте Карло. Испанецът ще преследва трета поредна и общо 11-а титла в Монако. Ако не успее да защити трофея, той ще сдаде първото място в световната ранглиста на Федерер. Надал има да защитава 4680 точки в сезона на червени кортове. Миналата година той спечели четири от петте големи турнира на клей - \"Ролан Гарос\", мастърсите в Монте Карло и Мадрид и \"АТП 500\" в Барселона\". В Рим испанецът стигна до четвъртфиналите, където Доминик Тийм му нанесе единствената загуба на любимата му настилка през 2017 г. Финалистът от Australian Open Марин Чилич ще е водач в долната половина на схемата в Монте Карло, а под №3 ще е Александър Зверев. Двубои между Надал, Чилич, Зверев и Димитров ще бъдат възможни в полуфиналите на турнира. Финалистът от \"Ролан Гарос\" Доминик Тийм, финалистът от финалите на АТП Давид Гофен, първата ракета на Франция Лука Пуи и вторият най-предно класиран испанец в световната ранглиста Пабло Кареньо Буста заемат местата от пето до осмо. Димитров може да срещне някой от тях най-рано в четвъртфиналите. Шампионът в Монте Карло от 2015 г. Новак Джокович ще е девети в основната схема, а останалите поставени са Диего Шварцман, Роберто Баутиста Агут, Томаш Бердих, Фабио Фонини, Милош Раонич, Алберт Рамос и Адриан Манарино. Димитров и другите поставени в топ 8 ще почиват на старта и ще се включат директно от втория кръг на надпреварата. Българският тенисист ще участва за шеста поредна година в Монте Карло. При дебюта си през 2013 г. Димитров достигна до четвъртфиналите, където беше спрян от Надал в оспорвана трисетова битка. Две години по-късно българинът отново влезе във финална осмица, като на пътя му към полуфиналите застана Гаел Монфис. Между двете си най-успешни участия в Монте Карло Димитров записа загуба в третия кръг от Давид Ферер, а предишните две години беше елиминиран още във втория кръг - от Жил Симон през 2016 г. и от Ян-Ленард Щруф през 2017 г. Българският тенисист има да защитава само 200 точки за целия сезон на червени кортове. През 2017 г. той напусна турнирите в Маракеш, Монте Карло и Рим още след първия си мач, а в Мадрид и \"Ролан Гарос\" беше отстранен в третия кръг. Тази година шампионът от финалите на АТП е заявил участие в същите състезания без това в Маракеш, което се провежда тази седмица.", "date": "2018.04.11", "title": "Григор Димитров е поставен под №4 в Монте Карло"}
{"url": "https://www.dnevnik.bg/evropa/2018/04/11/3161044_ima_goliama_veroiatnost_rusiia_da_stoi_zad_kiberataka/", "text": "Ръководителят на германското вътрешно разузнаване заяви, че има голяма вероятност руското правителство да стои зад кибератака срещу германски компютърни мрежи, въпреки че според признанието му е трудно да има стопроцентова сигурност, предаде \"Ройтерс\", цитирана от БТА. Ханс-Георг Маасен каза пред репортери, че германските власти внимателно са проучили атаката след откриването й през декември и тя не е причинила щети. Маасен съобщи, че няма данни за връзка с АРТ28 - руска хакерска група, обвинявана за атаката през май 2015 г. срещу долната камара на германския парламент и националния комитет на Демократическата партия в САЩ преди американските избори през 2016 г. Въпреки това Маасен посочи, че атаката е смятана за \"постоянна заплаха в напреднала фаза\" - термин, използван от специалистите за описване на толкова усъвършенствана и сложна кибератака, която може да бъде извършена само от правителствена структура. \"Възприехме я като кибератака с руски произход\", каза Маасен. \"Стопроцентова сигурност, че извършителят е в Москва, не е възможна, но можем да говорим за голяма вероятност\", добави той. Маасен каза, че т.нар. операция под \"фалшив флаг\", целяща подвеждане на властите за това коя държава носи отговорност, не може да бъде напълно изключена, но изтъкна: \"Приемаме, че е с руски произход=\" Германската федерална прокуратура също разследва кибератаката като вероятен случай на шпионаж. Източници, дали информация за случая, казаха, че той е бил установен за първи път през декември, но може да е започнал и година по-рано. Руското правителство отхвърли предположението, че руски хакери стоят зад кибератаката. Говорител на германското вътрешно министерство каза миналия месец, че засегнатата компютърна мрежа IVBB е била използвана за обмен на документи с гриф \"само за правителствена употреба\", но те не са съдържали информация с висок гриф на секретност.", "date": "2018.04.11", "title": "Много е вероятно Русия да стои зад кибератака срещу властите в Берлин, каза шефът на разузнаването"}
{"url": "https://www.dnevnik.bg/bulgaria/2018/04/11/3161164_nad_3_hil_mladshi_ohraniteli_shte_poluchat_88_lv/", "text": "Младшите служители в Главна дирекция \"Изпълнение на наказанията\" и Главна дирекция \"Охрана\" ще получат по 88 лв. към основните си заплати. За това са се договорили синдикатите в двете дирекции и ръководството им след среща при министъра на правосъдието Цецка Цачева, съобщи ведомството. От съобщението се разбира, че сумата идва от обещаните от премиера Бойко Борисов 15 млн. лв. допълнително за заплати на охранителите на фона на техните протести. Днешното увеличение влиза в сила със задна дата от 1 март. В края на март министър Цачева подписа заповед, с която се изравниха възнагражденията за специфичните условия на труд на двете главни дирекции с тези на служителите от МВР. Заповедта влезе в сила със задна дата – от 1 януари 2018 г. и с нея сумата за специфични условия на труд от 95 лв. стана 190 лв. Днешното договорено увеличение обхваща 1149 служители от Главна дирекция \"Охрана\" и 2884 от Главна дирекция \"Изпълнение на наказанията\". Това са служители, които работят по Закона за МВР, но в заплатите им бяха доста по-ниски от тези на колегите им в МВР на аналогични длъжности.", "date": "2018.04.11", "title": "Над 3 хил. младши охранители ще получат 88 лв. увеличение на заплатите"}
{"url": "https://www.dnevnik.bg/evropa/2018/04/11/3160967_pobedata_na_viktor_orban_-_preduprejdenie_za_buria/", "text": "Администрацията в Брюксел се надяваше коалицията на Виктор Орбан \"Фидес\" - Унгарски граждански съюз, да спечели парламентарните избори с не толкова  разбиваща преднина  (малцина се съмняваха в победата й). Надеждите й не се сбъднаха. При  невиждана активност  от 70 на сто унгарците подкрепиха коалицията с 48.5 на сто от гласовете, което й позволява да получи 134 места от общо 199 в парламента и да формира квалифицирано мнозинство, тоест й дава право да осъществи конституционна реформа. Така бе засилен  бойният дух на Орбан . Унгарският премиер  се сдоби с мандат  да продължи своята политика. \"Спечелихме и това ни дава възможност да браним Унгария, заяви Орбан в деня, когато бе обявена победата. Европейският съюз не е Брюксел. Европейският съюз, това са Берлин, Будапеща, Варшава, Прага, Букурещ. Това е ансамбълът от национални столици.\" Виктор Орбан поема министърпредседателския пост за четвърти път и Брюксел е убеден, че няма как да избегне нови конфликти с неговото правителство. Орбан се конфронтира с евробюрокрацията още от първото си идване на власт през 2010 г. Същината на конфликта е в наложените от Будапеща ограничения за приемане на бежанци, ограниченията върху свободата на медиите, правосъдието и правозащитните неправителствени организации, гоненията срещу  организациите на Сорос  в Унгария, засяга и подозренията за злоупотреби с финансовата помощ от ЕС. Победата на \"Фидес\" бе добра новина за френския \"Национален фронт\", \"Алтернатива за Германия\" и Партията на свободата в Холандия, чийто лидер Герт Вилдерс поздрави Орбан за \"отличния резултат\" и \"заслужената победа\". В германското федерално правителство също има сили, симпатизиращи на \"Фидес\". Вътрешният министър Хорст Зеехофер, лидер на консервативния Християнсоциален съюз, заяви, че го радва победата на \"Фидес\". И увери, че партията му ще поддържа и занапред партньорството с Орбан. По думите на люксембургския външен министър Жан Аселборн ЕС не е бил създаден с цел \"да прокара път за етнически идеолози в правителствата\". Представители на  ОССЕ  готвят доклад за изборите в Унгария, в който се очаква да разкритикуват информационната политика на унгарската държава в предизборната кампания. Същевременно опозицията, изгубила вота, обвинява Орбан, че е нарушил демократичните норми. Виктор Орбан обаче си осигури нещо критично важно за него - подкрепата на населението. Той заяви, че в дъното на цялата имиграционна криза от 2015 г. стои заговор на Джордж Сорос. Подразнен, британският \"Гардиън\" пише: \"Виктор Орбан разсъждава с термини, присъщи само на крайнодесните маргинали. С думите \"десетки милиони мигранти от Африка и Близкия изток чакат шанс да насилят вратата на Унгария и да нахлуят вътре, сеейки терор, престъпност и насилие, а вече няма да има връщане назад\" той се представя като водач на антиимиграционно движение, основно предизвикателство срещу единството на ЕС, а унгарската война с демокрацията от тази гледна точка е война с демокрацията в цял свят. Унгария трови политическата атмосфера.\" Германската телевизия n-tv.de използва по-умерени изрази, но също отбелязва, че да обяви за незаконни неудобните за него НПО и окончателно да постави съдилищата под свой контрол. А на европейско равнище все така ще се обявява против солидарната политика на ЕС към имигрантите и бежанците. Германският канал цитира \"Ню Йорк таймс\": \"Тези избори навярно ще са последните, след които тежко осакатената демокрация ще се превърне в изборна автокрация. А за ЕС като общност от демократични държави изниква въпросът може ли да води обща политика с Орбан.\" Еврокомисарят за бюджета Гюнтер Йотингер заплашва да използва срещу Унгария финансови лостове - но Брюксел не разполага с критерии, за да води подобна политика срещу страна - членка на ЕС, тъй че заплахата остава куха. По-реално изглежда да бъдат наложени санкции за нарушени принципи на правовата държава, както предвижда член 7 от Договора на ЕС,  с който Полша е заплашена . Тя може да изгуби правото на глас в Съвета на министрите на ЕС. На 12 април Европейският парламент предстои да обсъди доклад за състоянието на демокрацията в Унгария, подготвен от комисия начело с Юдит Саргентини (Зелените, Холандия). Но Филип Ламбертс, съпредседател на Зелените в европарламента, се съмнява дали ще има мнозинство, достатъчно за прилагане на член 7 към Унгария. Самият Ламбертс говори категорично за политиката на Орбан: \"В Унгария доминира националистическият популизъм. Не намирам други думи за това, което става - тормоза на имигрантите, кръстоносния поход срещу Джордж Сорос, едва прикрития антисемитизъм.\" При всяко положение предстои ЕС да вземе сериозни решения. Дългосрочното финансово планиране и очакваното през юни окончателно  съгласуване на реформата  в законодателството за бежанците изискват единодушие в ЕС, а \"Фидес\" - Унгарски граждански съюз се кани през май да ограничи със закон дейността на неправителствени организации, подпомагащи бежанци. По думите на Янош Халас от групата на \"Фидес\" в парламента \"това е въпрос на суверенитет, става дума за сигурността на страната\". И Брюксел не се очертава да постигне с Орбан европейски консенсус по този въпрос. Както заявява Манфред Вебер, оглавяващ Европейската народна партия в европарламента: \"Виктор Орбан трябва да избере дали Унгария ще остане в ЕС, или ще изхвърчи оттам.\"  /БТА", "date": "2018.04.11", "title": "Победата на Орбан - предупреждение за буря, отправено към Брюксел"}
{"url": "https://www.dnevnik.bg/bulgaria/2018/04/11/3161173_turseniiat_ot_sasht_jeliaz_andreev_smiata_che_niakoi/", "text": "Арестуваният заради издирване в САЩ 29-годишен българин Желяз Андреев смята, че със задържането му някой си измива ръцете. Това коментира той пред БиТиВи след като  по-рано днес съд в Добрич го освободи  от ареста с мярка подписка. Той допълни, че не знае кой си измива ръцете с него. Повтори, че е работил във фирмата, заради чиято дейност е арестуван, на най-ниското ниво. Нито е взимал решения, нито е подписвал документи. Повтори, че от 2016 г. насам, откакто се разследва случаят, никой не го е търсил, а в това време е знаел, че има заведено дело срещу бившите собственици на фирмата. Трябваше да провеждам телефонни разговори с клиентите и да им пращам мейли с офертите ни, обясни Андреев и допълни, че е знаел, че се продават части за цивилната авиация. Със сигурност очаквам подкрепата на обществото, всеки може да се окаже в тази ситуация, коментира той. Той е търсен от САЩ във връзка  с водено разследване от властите във Флорида  срещу 11 души по обвинения, че са нарушили ембаргото за търговия със Сирия. Петима от тях  - Желяз Андреев, Михаела Ненова, Любка Христова, Искрен Георгиев и Иван Сергиев, са българи. Те са работили в кол-център в София, през който са продавани части за самолети на сирийските авиолинии, за които американските власти твърдят, че са свързани с терористична дейност. За случаят стана известно през март 2017 г., когато прокуратурата в Маями задържа братята Али и Араш Каби и тяхната сестра Марджан. Повече за разследването и кой е Желяз Андреев четете  тук .", "date": "2018.04.11", "title": "Търсеният от САЩ Желяз Андреев смята, че някой си измива ръцете с него"}
{"url": "https://www.dnevnik.bg/sport/2018/04/11/3161201_intuiciiata_na_spas_rusev_e_pomognala_na_delio_rosi_za/", "text": "Левски\" е реагирал като голям отбор на серията от три поредни загуби, за да се възстанови и да победи ЦСКА. Това каза треньорът на сините Делио Роси след  успеха над червените с 2:0 , който дава голямо предимство преди втория реванша в полуфиналите в Купата на България. \"Истината е, че напоследък не играхме добре, но този път всичко се получи. Хубавото на футбола е, че след лоша загуба идва победа, това се случва на всички отбори, които са на високо ниво\", каза Делио Роси. Той разкри, че е е направил промяна с позицията на Габриел Обертан по идея на собственика Спас Русев.  Бизнесменът беше при отбора ден преди мача , а срещу ЦСКА Обертан излезе на дясното крило и подаде за двата гола на Серджиу Буш. \"Той не беше играл на тази позиция от 2015 г. и не беше сигурен дали ще се справи. Трябва да кажа, че това беше някаква полу интиуиция на собственика и аз го послушах\", каза още италианецът. Според Роси \"Левски\" не може да бъде спокоен преди реванша, давайки за пример невероятния обрат в Шампионската лига, който \"Рома\" направи срещу \"Барселона\". \"Във втория мач няма да излезем с глуха защита, ще изберем най-добрата тактика за срещата\", добави специалистът. \"Беше труден мач и го посвещаваме на публиката. Показахме, че сме много концентрирани и играта се получи. Обертан свърши много работа, подавайки ми и за двата гола, но всички момчета играха много силно\", каза авторът на двата гола Буш. Румънецът също призова да няма отпускане във втората среща. \"Съперникът няма да се откаже, но и ние не бива да мислим, че всичко е приключило\".", "date": "2018.04.11", "title": "Интуицията на Спас Русев е помогнала на Делио Роси за победната тактика срещу ЦСКА"}
{"url": "https://www.dnevnik.bg/video/2018/04/11/3160778_smeli_momicheta/", "text": "\"Дневник\" представя третия сезон на проекта \"Дай мигач\". Първият беше  вдъхновен от караоке в колата  на Джейс Кордън, а във втория представихме хора, които са решили да правят точно това, което искат и успяват. В новите серии през 2018 \"Дай мигач\" ще ви среща със смели момичета. Те не се притесняват да рискуват личния си комфорт, като създадат собствен бизнес или се посвещават на кауза и инвестират времето и средствата си, за да го развият. Момичетата сядат и зад волана на автомобила, с който стигат до важните за тях места.  Първа по пътя е Мелина Крумова. Само на 30 години, тя вече е успешен предприемач, определение, към което прибавя и още едно - артист. Преди почти десет години Мелина създава RockSchool – музикално училище за обучение по десетки музикални инструменти, развило се до общество със собствена философия и принципи. Година след година Мелина и нейният екип правят репетиционна и звукозаписно студио, отварят училище и във Варна, създават мобилната платформа Drooble, която събира музиканти от цял свят според интересите им и иницират много други смислени инициативи. Вижте историята на Мелина Крумова утре (12 април) в \"Дневник\".", "date": "2018.04.11", "title": "Смели момичета"}
{"url": "https://www.dnevnik.bg/photos/2018/04/11/3160849_fotogaleriia_svetovnite_snimki_na_denia_-_11_april/", "text": "Залез в покрайнините на Минск, Беларус.", "date": "2018.04.11", "title": "Фотогалерия: Световните снимки на деня - 11 април 2018 г."}
{"url": "https://www.dnevnik.bg/sport/2018/04/11/3161209_stoicho_stoilov_za_chetiri_dni_sezonut_na_cska_e_pred/", "text": "Главният мениджър на ЦСКА Стойчо Стоилов се изказа критично към отбора след  загубата от \"Левски\" с 0:2  в първия полуфинал за Купата на България. \"Има реванш, но този резултат е тежък. Ние не сме отписали Купата на България и ще се борим докрай. Имаме още един мач и трябва да докажем, че сме ЦСКА и че това е нашият сезон, защото сега с два мача сезонът ни е пред рухване\", каза Стоилов. В рамките на четири дни съставът загуби два пъти поред, след като отстъпи и на \"Лудогорец\" в шампионатен мач, в който водеше с 2:1. Според Стоилов не само липсата на ключови фигури се е отразила. \"Имахме лидер – Бодуров мисля, че беше на терена, Дюлгеров също е опитен. На първо четене не бяхме агресивни за такова дерби и не бяхме на нужното ниво. Излязохме лежерно и мислехме, че \"Левски\" ще падне сам\", добави главният мениджър. Треньоръ на ЦСКА Стамен Белчев изрази надежда, че тимът му може да направи силен мач в реванша и да се класира за финал. \"И при двата гола защитниците ни не бяха до нападателите. Ние обаче трябва да забравим по най-бързия начин този мач и само с победи да се върнем на мястото си. Убеден съм, че в реванша ще стоим по-добре, всичко зависи от нас\", каза Белчев. Според треньора отборът му не е показал истинското си лице, а липсата на Фернандо Каранга,  Кирил Десподов  и Станислав Манолев се е отразило. Капитанът Божидар Чорбаджийски пък пое вината и каза, че загубата се дължи на две негови грешки. \"Загубихме, защото аз направих две индивидуални грешки, поемам си отговорността и продължаваме напред. Ще си извадим изводите и ще се опитаме да се коригираме. Излизаме в реванша да вкараме три гола\", каза централният защитник.", "date": "2018.04.11", "title": "Стойчо Стоилов: За четири дни сезонът на ЦСКА е пред рухване"}
{"url": "https://www.dnevnik.bg/bulgaria/2018/04/11/3161210_sobstvenicite_na_39_kucheta_v_sofiia_sa_globeni_ot/", "text": "От началото на годината са проверени 651 собственици на кучета, като са глобени 39 от тях, показват данните на Столичната община, цитирани от БиТиВи. Най-честото нарушение е разхождане на кучето без повод, липсващ паспорт, както и замърсяване на околната среда. Сигналите са ухапвания са срещу породи като ротвайлер, стафордширски териер и питбули. Глобата за собственик на агресивно куче без намордник и каишка е 100 лв. В София има изградени общо 11 площадки за разхождане на домашни любимци, където кучетата могат да бъдат пуснати без повод и без намордник. Информацията е поискана след като преди няколко дни ротвайлер нахапа 6-годишно дете, чието състояние продължава да е тежко. По случая се води досъдебно производство. Собственикът на кучето беше освободен от ареста снощи. Задържан остава мъжът, който го е разхождал.", "date": "2018.04.11", "title": "Собствениците на 39 кучета в София са глобени от началото на годината"}
{"url": "https://www.dnevnik.bg/sviat/2018/04/11/3161202_rublata_e_v_nai-loshata_si_sedmica_ot_1999_g_zaradi/", "text": "Рублата преживява най-лошата си седмица от 1999 г. - оттогава курсът ѝ не е падал толкова стремглаво, колкото през последните два дни. Това отбеляза по-рано днес \"Файненшъл таймс\", след 2% спад от началото на деня, който продължи по-късно заради заради предупрежденията на американкия президент Доналд Тръмп  за ракетно нападение срещу Сирия . Руската валута загуби 2.4% от стойността си само до около 14 ч. българско време днес, достигайки (преди коментарите на Тръмп) 64.68 рубли за долар - 10.3% по-малко, отколкото миналата сряда, и едва в късните часове на деня започна слабо възстановяване. Този спад е по-голям, отколкото през 2014 г., след кримската криза и сриналите се цени на петрола. Един долар не се беше продавал за повече от 65 рубли от 2016 г. насам - дори в разгара на украинската криза седмичният спад никога не е бил над 10 на сто, пише агенция \"Ройтерс\". Причината е напрежението между Москва и Вашингтон заради  н овите наказателни американски санкции  и конфликта в Сирия, което подкопава ползите от по-високите цени на петрола. \"Блумбърг\" изчисли в понеделник, че заради мерките срещу 38 физически и юридически лица, обявени в петък, руски предприемачи са загубили над 16 млрд. долара (санкциите са заличили цялата им печалба на годишна основа). Само алуминиевия магнат Олег Дерипаска -загуби най-малко 2 млрд. за 72 часа, като основната му  компания рухна на борсата  и обяви опасност от фалит. Стабилизация, засега Малко преди 20 ч. московско (и българско) време сривът все пак беше овладян - курсът на долара достигна около 62.14 рубли, докато по същото време на Международната нефтена борса в Лондон петролът от сорта брент за пръв път от 2014 г. достигна стойност от над 73 долара за барел, отбелява руското издание РБК. На 10 април, след като курсът на еврото за пръв път надхвърли 78 рубли, бившият финансов министър и председател на Центъра за стратегически разработки Алексей Кудрин каза, че мисоките световни цени на нефта защитават рублата от нов спад. \"Сега имаме висока цена на нефта. В тази връзка не очаквам сериозни колебания,\" добави тогава Кудрин. Според РБК на курса на рублата може да влияят положително няколко фактора, сред тях потвърждението от американския финансов министър Стивън Мнучин, че няма да се налагат санкции срещу руския държавен дълг, а и мерките на колегата му в Москва, който замрази покупката на чуждестранни валути. Според анализатора от \"Райфайзенбанк\" Станислав Мурашов обаче това са краткосрочни фактори и перспективата е руската валута отново да поевтинее и да се върне към 64-65 рубли за долар. Какво казва Москва Прекалено рано е да се прецени дали рязкото поевтиняване е дългосрочно и устойчиво, каза руският икономически министър Максим Орешкин, цитиран от ТАСС и БТА. По думите му, ако поевтиняването на валутата е наистина такова, то може да ускори инфлацията в Русия. Пред държавната телевизия Орешкин обясни, че правителството цели да направи така, че компаниите, попаднали под ударите на американските санкции, да могат да продължат работата си без прекъсване. Финансовият министър Антон Силуанов междувременно обяви, че Русия е замразила купуването на чуждестранна валута за резервите си, за да избегне допълнителния натиск върху поевтиняващата рубла. Тези покупки не са осъществявани и ще бъдат направени по-късно, за да няма допълнителни последици върху ситуацията на валутния пазар, каза Силуанов, потвърждавайки по-ранни информации, че финансовото министерство не е купувало чуждестранна валута в понеделник. Силуанов също така каза, че Русия ще може да намери местни купувачи на облигациите си, които да заменят чуждестранните инвеститори, в случай че Вашингтон наложи санкции за притежаване на руски дълг. По думите му Русия не планира да издава еврооблигации при сегашната ситуация. \"Разбира се, не сме луди да влезем на пазара сега. Нека видим как ще се развие ситуацията. Времето ще покаже,\" коментира пред журналисти Силуанов.", "date": "2018.04.11", "title": "Рублата e в най-лошата си седмица от 1999 г. заради Тръмп и санкциите на САЩ"}
{"url": "https://www.dnevnik.bg/bulgaria/2018/04/11/3161212_uspokoiavane_na_politicheskata_i_vloshavane_na/", "text": "След продължителен период на предсрочни избори и служебни правителства България постигна през 2017 г. напредък в няколко ключови области, най-вече във връщането на политическата стабилност. Това се посочва в тазгодишния доклад на неправителствената организация \"Фрийдъм хаус\" за страните в преход, цитиран от БТА. \"Страни в преход\" е проект на \"Фрийдъм хаус\" за изследване на демокрацията в 29 бивши комунистически държави от Централна Европа до Централна Азия. Организацията констатира \"значително влошаване на медийната среда през последните години\", изтъквайки липсата на прозрачност при собствеността и финансирането на медиите. От друга страна се наблюдава \"известен напредък\" що се отнася до съдебната реформа и независимостта на съдебната власт, което ЕС потвърди в последния си доклад по механизма за сътрудничество и проверка, посочва \"Фрийдъм хаус\". Според анализа на организацията партия ГЕРБ е \"затвърдила доминиращата си позиция\", БСП си е възстановила подкрепата след \"катастрофалното представяне\" на парламентарните избори през 2014 г., \"продължаващата фрагментация\" на традиционните десни партии е довела до \"пълното им изчезване от парламента\", а 2017 г. е била \"много благодатна\" за националистите от формацията \"Обединени патриоти\", не само запазила статута си на трета политическа сила, но и станала по-малък коалиционен партньор в правителството. \"Политическият дневен ред бе доминиран от приготовленията за председателството на Съвета на ЕС. . ., които засенчиха други инициативи и приоритети. България закъсня в подготовката поради няколко фактора, включително изтеглянето на председателството с шест месеца заради Брекзит, предсрочните парламентарни избори и политическата нестабилност през последните четири години, оставката на българския еврокомисар и шестте месеца, през които не бе назначен нов\", посочва докладът.  \"Фрийдъм хаус\" оценява като голям пробив във външната политика споразумението за сътрудничество с Македония, по което се водиха преговори през последните 18 години. Във вътрешнополитически план според организацията най-големи усилия са били положени за приемането на антикорупционен закон и създаването на нова агенция за борба с корупцията, съгласно препоръките на ЕС. \"БСП и президентът Румен Радев категорично се противопоставиха на тези инициативи с мотива, че законът е недостатъчен и няма да може ефективно да пребори корупцията\", казва \"Фрийдъм хаус\".", "date": "2018.04.11", "title": "Успокояване на политическата и влошаване на медийната среда вижда в България \"Фрийдъм хаус\""}
{"url": "https://www.dnevnik.bg/sport/2018/04/11/3161223_devet_dushi_fenove_sa_zadurjani_predi_i_sled_macha/", "text": "Девет души са задържани в София преди по време и след двубоя между ЦСКА и \"Левски\" в полуфиналите в турнира в Купата на България, съобщиха от СДВР. В резултат на предприетата организация няма регистрирано напрежение и по-сериозни инциденти. От СДВР съобщават още, че не са допуснати нарушения на обществения ред и в столицата. Преди началото на мача са задържани осем лица, като в петима от тях са открити наркотици, а трима са хванати със забранени предмети – маски и пиротехнически средства. Още 29, във видимо нетрезво състояние, не са били допуснати да влязат на територията на стадиона. След приключване на футболната среща, в района на метростанция в \"Люлин\", 18-годишен фен е счупил билборд и се е наранил. Оказана му е медицинска помощ и е задържан в районното управление с полицейска мярка до 24 часа.", "date": "2018.04.11", "title": "Девет души са задържани преди и след мача между ЦСКА и \"Левски\""}
{"url": "https://www.dnevnik.bg/citat_na_deniia/2018/04/11/3161217_citat_na_denia_rusiia_ne_uchastva_v_tuitur_diplomaciia/", "text": "Това каза говорителят на руския президент Владимир Путин, Дмитрий Песков, след като американският президент Доналд Тръмп  предупреди Русия в профила си  в \"Туитър\" да се готви за ракети от Съединените щати, които ще бъдат насочени към Сирия. \"Преди всичко считаме, че е важно да не се правят крачки, които могат да навредят на и без това крехката ситуация (в Сирия),\" каза Песков, цитиран от ТАСС. Той отново изрази убеждението на Москва, че информацията за използване на химически оръжия в сирийския град Дума - която даде повод на Тръмп да заговори за възможна военна реакция срещу управляващите в Дамаск - е \"измислена\" и не може да се използва като предлог за силови действия. По-късно и Пентагонът отговори уклончиво на думите на Тръмп - говорител на институцията каза, че \"няма коментар\" за \"потенциални бъдещи военни операции\", но насочи репортерите \"към Белия дом\", който според него може да говори за \"туита на президента\". По-малко от час след първия си туит Тръмп обясни, че отношенията на Москва и Вашингтон са по-лоши дори от времето на Студената война и веднага след това призова за край на надпреварата във въоръжаването, а в последваща публикация  обвини \"руското разследване\"  за ниската точка между САЩ и Русия.", "date": "2018.04.11", "title": "Цитат на деня: Русия не участва в \"Туитър\" дипломация"}
{"url": "https://www.dnevnik.bg/sport/2018/04/11/3161292_baiern_shte_igrae_v_polufinalite_v_shampionskata_liga/", "text": "Байерн\" (Мюнхен) се класира на полуфинал в Шампионската лига след равенство 0:0 във втория мач със \"Севиля\". Баварците, които преди седмица победиха с 2:1 на \"Рамон Санчес Писхуан\" в Испания този път нямаха късмет да се разпишат. След много пропуски и странни случаи на неразбирателство в последния момент германският шампион постави на тръни своите фенове на \"Алианц арена\". Все пак баварците се справиха с андалусийци и ще участват в полуфиналите за шести път в последните седем сезона. Единственият път, когато това не се случи през миналия сезон, когато \"Байерн\" беше отстранен от \"Реал\" (Мадрид). За пореден двубой баварците не блестяха по никакъв начин, а в играта им си личеше голямо напрежение. Въпреки че тимът на Юп Хайнкес отправи 17 удара, до самия край не беше ясно какво ще се случи. Този път \"Севиля\" игра под нивото си и не успя нито веднъж да застраши сериозно Свен Улрайх. В края на мача испанците останаха и с човек по-малко след червен картон на Кореа, когато нервите вече взеха връх. Полуфиналисти в Шампионската лига са още \"Реал\" (Мадрид),  \"Ливърпул\"  и  \"Рома\" . Жребият е в петък по обяд.", "date": "2018.04.11", "title": "\"Байерн\" ще играе в полуфиналите за шести път в последните седем години"}
