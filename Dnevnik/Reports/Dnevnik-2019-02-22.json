{"url": "https://www.dnevnik.bg/evropa/2019/02/22/3394599_kandidatut_na_pes_za_posta_na_junker_e_bil_sleden/", "text": "Първият зам.-председател на Европейската комисия Франс Тимерманс е бил следен почти непрекъснато от екипи, които са го снимали при посещението си в Унгария, включително на места, които изобщо не са били обявявани публично като част от програмата. Според  холандския вестник \"Де Телеграаф\"  това са били местни медии и няколко неидентифицирани души, които са \"тормозили\" холандеца, който през декември на конгреса на Партията на европейските социалисти в Лисабон бе одобрен за кандидатът на ПЕС за бъдещ председател на Еврокомисията. Този уикенд в Мадрид ПЕС трябва да гласува своя предизборен Манифест (програма) и конкретните елементи и послания за кампанията. Тимерманс, който е един от най-отявлените критици на все по-авторитарни и евроскептични правителства в Източна Европа, бе в Унгария миналия петък и събота като част от кампанията за евроизборите в края на май. Според \"Де Телеграаф\" Тимерманс е казал, че \"би трябвало да очаквам подобна враждебност от управляващата партия и медиите, които я подкрепят\". \"И въпреки това е много странно да преживееш това в страна членка на Европейския съюз. Това само засилва убеждението ми, че трябва да продължим да се борим за върховенството на закона и ценностите, в които вярваме.\" Запитан има ли коментар по публикацията, говорител на кабинета на Виктор Орбан казва, че \"не смятам, че правителството трябва да се занимава с това\". Балаж Ланг, директорът за връзки с обществеността на унгарската Социалистическа партия, заяви в петък, че Тимерманс е бил пресрещан почти на всяка крачка от \"агресивни агитатори\", докато се е опитвал да спечели подкрепа за алианса на левите партии за вота за Европейски парламент. \"Дневният му ред умишлено не е бил предоставен на унгарските власти и въпреки това е бил преследван по петите навсякъде. Така че въпросът е откъде унгарците са знаели къде ще отиде. Това може да са били агенти на унгарското правителство, но не можахме да го потвърдим\", пише холандското издание. \"От антуража му говорят за \"враждебен прием от правителството\". Навсякъде са се появявали двама неизвестни мъже, които са го снимали непрекъснато със смартфоните си. Дори в телевизионно студио, където влязъл за интервю, в хотела му или на срещи с лидери на профсъюзите. Разговорът със синдикалистите е бил организиран в подземно помещение на сграда, за да няма нежелани слушатели.\" Източник на \"Де Телеграаф\" от Брюксел казва, че никога преди не са били демонстрирани подобни методи. \"Отново и отново се появяваха двама мъже. Снимаха без да проронят дума.\" Орбан не крие своята неприязън към Тимерманс. Преди две седмици в годишната си реч пред парламента в Будапеща той го норече назначен от Джордж Сорос защитник на имигрантите, който се опитва през ЕС да наложи на унгарците такава политика. Според говорител на унгарското постоянно представителво в ЕС в Брюксел \"визитата (на Тимерманс) демонстрира, че водещият кандидат на социалистите одобрява посткомунистическото партньорството на унгарската левица с антисемитите. Балаш Ланг казва още, че Тимерманс бил изненадан от това, че въпросите, които журналистите му задавали в Будапеща, били почти 100% идентични, а това предполага координирана кампания. На видео запис на една подобна конфронтация се вижда как унгарски журналист обвинява Тимерманс, че искал да вкара бежанци в страната. Когато холандецът се опитва да отговори, често е прекъсван и наричан \"лъжец\". Миналата седмица председателят на Еврокомисията Жан-Клод Юнкер призова Европейската народна партия да изключи \"Фидес\" от редиците си заради антиимигрантските позиции и реторика на управляващата унгарска партия. Тимерманс е смятан за един от основните поддръжници на идеята на страните, основни вносители в бюджета на ЕС, да бъдат спирани средства за държави, за които Брюксел прецени, че подкопават върховенството на закона. За страни като Унгария и Полша това би струвало стотици милиони евро. Доклад на Европейския парламент от тази година посочва, че медиите в Унгария все повече се концентрират в ръцете на олигарси, подкрепящи Орбан и задушаващи свободата на печата.", "date": "2019.02.22", "title": "Кандидатът на ПЕС за поста на Юнкер е бил следен навсякъде в Унгария от враждебни \"журналисти\""}
{"url": "https://www.dnevnik.bg/razvlechenie/2019/02/22/3394414_zelenata_kniga_poluchi_nai-silnata_boksofis_injekciia/", "text": "Номинираният за \"Оскар\" филм \"Зелената книга\" е успял да осребри най-успешно победния си награден сезон от всеки от останалите седем филма, номинирани в категорията за най-добър филм на наградите \"Оскар\", писа \"Ройтерс\". Филмът, чийто жанр на английски е описван като \"драмеди\" - комбинация между драма и комедия - на режисьора Питър Фарели с участието на Виго Мортенсен и Махершала Али в главните роли, разказва за пътуването и расовите отношения в сегрегирания Юг на САЩ през 60-те години. Той е събрал над 127.1 млн. долара в глобалния боксофис по данни, публикувани във вторник от сайта Box Ofice Mojo.  Близо две трети от тази сума - към 82 млн. долара - са дошли след обявяването на номинацията му за \"Оскар\" на 22 януари. С това той изпреварва резултатите на популярния музикален биографичен филм за вокалиста на \"Куин\" Фреди Меркюри - \"Бохемска рапсодия\", спечелил след обявяването на номинацията 55.8 млн. долара. Той обаче има доста по-силно представяне в световния боксофис с 854.3 млн. долара. Три четвърти от тази сума идват от страни извън САЩ и Канада. Филмовите студиа внимателно планират стратегията си за излизане на филмите и маркетинговите кампании с оглед на оскарите с надеждата, че престижът на номинациите ще привлече публиката в салоните. \"Юнивърсъл пикчърс\" например направиха дебюта на \"Зелената книга\" в около 1000 местни киносалона през ноември миналата година. Техният брой бе намален почти на половина малко преди обявяването на тазгодишните претенденти за най-голямото отличие на \"Оскар\". След като филмът получи пет номинации за наградите на Американската филмова академия, \"Юнивърсъл\" увеличи броя на локациите, където се прожектира \"Зелената книга\", до над 2600 в началото на февруари. Това нарежда филма на второ място по рекламни вложения след другия силно рекламиран претендент за наградата - политическата сатира \"Вице\" с Крисчън Бейл в главната роля, за който похарчената сума по това перо е 2.2 млн. долара.  Не е ясно и доколко десетте номинации на продуцирания от \"Нетфликс\" мексикански филм \"Рома\" на режисьора Алфонсо Куарон са подсилили представянето му в кината. От \"Нетфликс\" отказват да публикуват информация за продажбите на билети на филма, който се прожектира в доста по-ограничен брой кина от ноември насам и в момента е по екраните на 74 киносалона в САЩ. Големите киновериги в САЩ обикновено избягват да показват филмите на \"Нетфликс\", тъй като компанията отказва да изчака обичайни тримесечен период, преди да направи филмите си достъпни извън кината. \"Рома\" е достъпен в услугата \"Нетфликс\" от декември насам.", "date": "2019.02.22", "title": "\"Зелената книга\" получи най-силната боксофис инжекция от номинациите за \"Оскар\""}
{"url": "https://www.dnevnik.bg/bulgaria/2019/02/22/3394464_raboteshtite_v_gradskiia_transport_na_sofiia/", "text": "Работещите в четирите дружества на столичния градски транспорт ще получат през март увеличените си с 10% заплати. Това обяви председателят на Съюза на транспортните синдикати Екатерина Йорданова, цитирана от БНР. Повишението на заплатите е от 1 февруари и за него са предвидени 10 милиона лева. КНСБ излиза с предложение за закриване на нощния транспорт в София като част от решението на проблема с извънредния труд на шофьорите. Президентът на КНСБ Пламен Димитров заяви, че очаква спешно да бъде решен проблемът с плащането на извънредния труд, който работещите в градския транспорт полагат. Изпълнението на мярката означава близо 4 милиона изминати километри по-малко, разредени разписания и съкращаване на линии, каза Димитров. Сред исканията на синдикатите в градския транспорт е и  спирането на нощния транспорт . По-рано днес гражданската  организация \"Спаси София\" разпространи до медиите позиция , в която изразява силното си възражение срещу идеята на транспортните синдикати нощните линии да бъдат закрити, а дневният транспорт да бъде орязан. Позицията на синдикатите се определя като крайно популистка, целяща разделяне на служителите и разрив между общественото мнение и исканията на водачите. От организацията настояват кметът на София Йорданка Фандъкова незабавно да коментира исканията на синдикатите. \"Ако те бъдат възприети от г-жа Фандъкова, ще стане ясно, че тя окончателно е капитулирала от собствената си транспортна програма и всички твърдения, че инвестира в развитието на градския транспорт, са неверни. Много е притеснително, че предложението идва от общински съветници от управляващата партия\", заяви Гергин Борисов от организацията. От \"Спаси София\" припомнят, че настояват за оставката на председателя на транспортната комисия в Столичния общински съвет Екатерина Йорданова, която според тях се намира в тежък конфликт на интереси. Освен общински съветник тя е и председател на транспортните синдикати към КНСБ, а дъщеря ѝ е назначена за съпредседател на младежките им структури. Малко по-късно кметът на София коментира, че е изненадана от предложението да бъде спрян нощният градски транспорт. \"Направихме огромни инвестиции в системата на градския транспорт с модернизацията на тролейбусите, на автобусите, на част от трамваите, със строителството на метрото, така че всички усилия и целта на всички ни, включително и на транспортните дружества, би следвало да бъде доброто обслужване на гражданите на София\", каза тя, цитирана от БНР. Фандъкова допълни, че е \"важно диалогът да продължи и да се търсят възможности в рамките на реалистичното, на възможното, защото в края на краищата това са парите на всички граждани\".", "date": "2019.02.22", "title": "Работещите в градския транспорт на София получават 10% увеличение на заплатите"}
{"url": "https://www.dnevnik.bg/sport/2019/02/22/3394445_bfs_shte_e_domakin_na_sreshta_za_balkanskata/", "text": "Спортните министри и ръководители на футболните федерации на България, Сърбия, Гърция и Румъния ще обсъдят изработването на общ текст на меморандум за разбирателство между четирите правителства, с който да се учреди организационен комитет за подготовка на съвместната кандидатура за европейското първенство по футбол през 2028 г. и световното през 2030 г. Въпросът ще бъде разгледан на работна среща в София в понеделник. Тя ще се проведе в сградата на Българския футболен съюз (БФС) в \"Бояна\". На срещата ще присъстват спортният министър Красен Кралев, министърът на младежта и спорта на Сърбия Ваня Удовичич, зам.-министърът на културата и спорта на Гърция Георгос Василиадис и министърът на младежта и спорта на Румъния Богдан Константин Матей, съобщиха от БФС. От страна на България в разговорите на експертно ниво ще участват президентът на БФС Борислав Михайлов, изпълнителният директор на \"Национална спортна база\" Пламен Манолов, заместник изпълнителният директор на БФС Антон Попов и директорът на дирекция \"Европейски програми, проекти и международно сътрудничество\" към министерство на младежта и спорта Виктория Славкова. Работната среща в София е третата между четирите държави. Първите две се проведоха в Сърбия през ноември и декември миналата година. Очаква се следващите разговори за общите кандидатури да бъдат през април в Солун, Гърция. За домакинство на световно първенство са необходими стадиони с капацитет за поне 40 000 зрители. Към момента  България няма нито един такъв стадион . По думите на Кралев правителството планира и зграждането на четири стадиона . По думите му два от тях ще са в София, а за другите ще се избира между Варна, Пловдив и Бургас.", "date": "2019.02.22", "title": "БФС ще е домакин на среща за балканската кандидатура за световното през 2030 г."}
{"url": "https://www.dnevnik.bg/politika/2019/02/22/3394468_karadaiu_gerb_imat_namerenie_da_narushavat_zakona_za/", "text": "Според председателя на ДПС Мустафа Карадайъ ГЕРБ, \"водени от своите намерения да нарушават конституцията по време на гласуването на Изборния кодекс, искат да нарушават и Изборния кодекс по време на изборите\". Карадайъ каза това в коментар за срещата му с лидера на ГЕРБ в парламента Цветан Цветанов и председателя на правната комисия Данаил Кирилов преди гласуването за промени в Изборния кодекс преди седмица. Срещата се състоя, след като ДПС не се регистрира в зала и така провали кворума. След срещата ГЕРБ прие предложенията на ДПС за  вдигане на прага за преференциалните гласове, което ги обезсмисля , и за почти пълно въвеждане на машинно гласуване. Цветанов след дни коментира, че ако не е бил постигнат консенсус, е можело да се стигне до \" предсрочни избори и създаване на политически хаос в страната  и създаване на криза в парламента\". \"Настоявахме да има пълно машинно гласуване още на евроизборите. И директно предложихме вариант държавата да си купи техниката, която я има на пазара. Държавната фирма, която може да прави софтуера, да го направи и да проведем машинно гласуването още на следващите избори. И така да елиминираме значението кой как ще формира изборните комисии. Но явно те, водени от своите намерения да нарушават конституцията по време на гласуването на Изборния кодекс, искат да нарушават и Изборния кодекс по време на изборите\", разказа Карадайъ. Водим разговори по различни теми, дебат за \"разтурване\" на Народното събрание не сме водили, каза още за срещата Карадайъ. Той добави, че правителствената криза е перманентна. \"Нашата алтернатива е много ясна – ясна програма за ускорено развитие на страната. Ние не споделяме аритметичните политики\", обясни Карадайъ. \"10 години България не се управлява, тя върви по инерция. Най-добрите неща, които са се случили, не са били целенасочена политика, а са били ад хок\", каза още лидерът на ДПС. Според него резултатът от управлението на ГЕРБ е продължаващата емиграция от страната. ДПС със \"зелени\" послания за европейските избори  \"Чиста храна, чиста вода, чист въздух, чиста зелена енергия, чисти високи технологии.\" Това ще са посланията на ДПС за европейските избори, които са приети след днешното заседание на Централния съвет на ДПС, на което са приети правила и процедури за номиниране и явяване на европейски избори.  Партийното ръководство на ДПС ще отлъчва свои евродепутати, ако бъдат избрани с преференция. \"Ние ще си вземем нашите партийни решения, ние не сме партия на еднодневните решения. Някои партии сутрин имат едно поведение, на обяд второ, вечерта трето. Ние не сме имали проблем да отлъчваме хора, които са се шмугнали в партийната листа на база партийни решения и в един момент са решили, че няма да спазват партийни решения\", каза Карадайъ на въпрос на \"Дневник\".", "date": "2019.02.22", "title": "Карадайъ: ГЕРБ имат намерение да нарушават закона за европейските избори"}
{"url": "https://www.dnevnik.bg/skorost/2019/02/22/3394544_jelanie_da_stroiat_otsechka_ot_putia_mezdra-botevgrad/", "text": "Отворени са офертите на участниците в обществената поръчка за определяне на изпълнител за актуализация на техническия проект и строителството на 19.3 км от пътя Мездра – Ботевград, съобщиха от Агенция \"Пътна инфраструктура\". Лот 1 от новата отсечка срещу сума от 123 млн. лв. без ДДС искат да изградят девет обединения. Срокът на изпълнение на обществената поръчка е 1096 дни, от които 180 дни за проектиране и 916 дни за строителство. Разширението на пътя между Мездра и Ботевград е един от най-сложните участъци като терен за преминаване от цялостния проект Видин - Ботевград (167 км). Поради тази причина строителството на близо 33-километровия участък е обособено в два участъка. Лот 1 е с дължина 19.3 км, а лот 2 е 13.4 км. На 4 февруари в Агенция \"Пътна инфраструктура\"  бяха отворени шестте постъпили оферти за лот 2 . Направлението Видин – Ботевград е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите \"Хемус\", \"Тракия\" и \"Струма\". Пътят между Мездра и Ботевград ще бъде двойно по-широк от сега, с две платна с по две ленти за движение в посока, с габарит 20 м. Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо. По нов терен бъдещият скоростен път ще минава в участъците, обхождащи селата Люти дол, Типченица, Новачене и Скравена. Пресичанията на републиканските и общинските пътища ще се осъществява чрез кръгови кръстовища. За пръв път при изпълнението на обществените поръчки за строителство на двата участъка ще се приложи нова схема на плащане, която предвижда цялата стойност на договора да се разплати на изпълнителя, след като бъде подписан Акт 16 за завършване на обекта и има издадено разрешение за ползване на новопостроения пътен участък. Целта е бъдещите изпълнители да работят максимално мобилизирано и да завършат обекта качествено и в кратък срок. \"ХИДРО-ВОДСТРОЙ\" ДЗЗД, с участници: \"Хидрострой\" АД и ВДХ АД; ДЗЗД \"БЕБРЕШ\", в което са: \"Автомагистрали – Черно море\" АД и \"ИСА 2000\" ЕООД; \"ПСТ Северозапад лот 1\" ДЗЗД, с участници: \"ПСТ груп\" ЕАД, \"Пътинженеринг - М\" АД, \"Бургаспътстрой\" АД и \"Новако строй\" ЕООД; \"ГБС-Инфраструктурно строителство\" АД; Обединение ДЗЗД \"МЕЗДРЕЯ – 2019\", с участници: \"Галчев Инженеринг\" ЕООД и \"ТАБЛЕРОС И ПУЕНТЕС\" АД; \"ДЖИ ПИ ГРУП\" АД; ДЗЗД \"МБ ЛОТ 1-2019\", в което са: \"ГРОМА ХОЛД\" ЕООД и \"РУТЕКС\" ООД; \"ТРЕЙС ГРУП ХОЛД\" АД; Обединение \"ГЕОПЪТ ЛОТ 1\", с участници: \"Геострой\" и \"Пътстрой-92\".", "date": "2019.02.22", "title": "Желание да строят отсечка от пътя Мездра - Ботевград изявиха девет обединения"}
{"url": "https://www.dnevnik.bg/video/novinite_na_bnt/2019/02/22/3394540_video_drugite_novini/", "text": "  . Акцентите от днес: Международна коалиция за сериозно присъствие на Луната Български експерти ще участват в изграждане на новия детектор в ЦЕРН Татяна Лолова ще получи наградата за цялостно творчество \"Златен Кукерикон\" SNOW CINEMA в Банско Анджела Георгиу за първи път в България И търсачките в мрежата прогнозират победа за \"Рома\"", "date": "2019.02.22", "title": "Видео: Другите новини"}
{"url": "https://www.dnevnik.bg/detski_dnevnik/2019/02/22/3394546_populiarni_roditeli_se_obediniavat_v_temata_za/", "text": "В темата за добрия живот на децата и отлагането на първата среща с алкохола се включиха учители, специалисти и родители, които споделиха опит от най-важните разговори, които трябва да бъдат проведени с децата на възрастта от 10-11 години. Програмата за ранна превенция на употребата на алкохол от непълнолетни \"Родителски срещи в бар: Малки разговори на големи теми\" е инициирана от асоциацията на производителите, вносителите и търговците на спиртни напитки \"Спиритс България\". Тези и други въпроси коментираха журналистът Мира Иванова, спортистът Ваня Джаферович и актьорите Дария Симеонова, Гергана Стоянова и Васил Бинев по време на нетрадиционната родителска среща в бар снощи. \"Всеки родител има ключова роля в оформянето на светогледа на детето. Ценностите, откровените разговори и подготовката за различни ситуации, които придружават порастването, се случват в семейството и често предопределят избора на децата. Тази специална родителска среща отново ни показа колко важно е да бъдем откровени и да бъдем пример, който ще намери свое продължение\", коментира психологът на програмата Яна Алексиева, която дискутира темата с родителите. Програмата ще продължи с провеждането на родителски срещи в София, Пловдив, Бургас, Велико Търново и малките градове в районите. Екипът на програмата предоставя възможност за всеки учител, който желае да направи самостоятелна родителска среща, да се възползва от предоставените материали в официалната платформа  predi18.org  и  konsumirai-otgovorno.bg . Родителите от своя страна могат да открият Наръчника за родители и да се сдобият с добри идеи за провеждането на първия разговор с детето. Програмата \"Родителски срещи в бар: Малки разговори на големи теми\" е насочена към родители и учители на деца в четвърти клас. Инициативата на \"Спиритс България\" е подкрепена от министерството на образованието и агенцията за закрила на децета.", "date": "2019.02.22", "title": "Популярни родители се обединиха в темата за пълноценния живот на децата"}
{"url": "https://www.dnevnik.bg/sviat/2019/02/22/3394440_za_pruv_put_chujda_kompaniia_poluchi_licenz_za/", "text": "Британско-холандският концерн \"Роял Дъч Шел\" (Royal Dutch Shell) стана днес първата чуждестранна компания, получила лиценз за търговия с петролни продукти на вътрешния пазар на Китай, предаде ТАСС. Лицензът е бил издаден от министерството на търговията вчера на \"Шел петролиъм трейдинг\" (Shell Petroleum Trading) - дъщерна компанията на концерна в източната китайска провинция Чжъцзян. Тя е получила право да купува и продава петролни продукти за свои клиенти на китайския пазар. През последните години Китай значително намали ограниченията за работа в страната на петролни компании със стопроцентово чуждестранен капитал, отбелязва агенция \"Синхуа\". Издаването на лиценза на \"Шел\" според анализатори би трябвало да засили конкурентоспособността на китайския пазар на дребно за петролни продукти. Китайското правителство обяви намерение да отвори повече пазара за чуждестранни компании и инвестиции. Сред най-новите примери е споразумението в Шанхай да бъде построен завод за производство на електромобили \"Тесла\" (Tesla), който ще бъде собственост изцяло на американската компания. /БТА", "date": "2019.02.22", "title": "За пръв път чужда компания получи лиценз за търговия с петролни продукти в Китай"}
{"url": "https://www.dnevnik.bg/kultura/2019/02/22/3394523_derida_dance_center_si_partnirat_s_chetiri_strani_v/", "text": "Derida Dance Center е една от танцовите компании, които ще участват в \"CLASH! Когато класическият и съвременният танц се сблъскат и се появят нови форми\". Проектът е отражение на дългогодишната работа на Balletto di Roma в областта на продукцията и разпространението на така наречените класически и съвременни системи в областта на танца. Той е съфинансиран от програма \"Творческа Европа\" на Европейския съюз и включва изследване на съвременни танцови практики, съобщават от Derida Dance Center. От изминалата година Balletto di Roma работи върху създаването на неформална мрежа с партньорски компании, за да има обща база за изследване на общите връзки между традиция и нововъведения. Проектът CLASH! цели да подкрепи танцови компании от Южна и Източна Европа, които са активни в класическото обучение и продуцирането на съвременен танц, който днес изисква нови инструменти за тренинг, нов вътрешен мениджмънт и стратегии за развитие на публиките. В следващите години партньорите в проекта - Balletto di Roma (Италия), 420PEOPLE (Чехия), фондация \"Арт линк\" - Derida Dance Center (България), Companhia de Dança de Almada (Португалия), Polski Teatr Tanca (Полша) и Sapienza University of Rome (Италия) – ще работят заедно в изследването на проблеми, свързани с продукцията и динамиката на обучение в класическия и съвременния танц, споделяйки опит, тренингови методологии, подходи за вътрешно планиране на дейности и връзка с публиката. По време на първата година изследването ще бъде предимно теоретично. През втората година резултатите от първата фаза ще бъдат представени чрез уъркшопи и конференции с участието на танцови училища, тренингови институции и компании, заинтересовани от придобиването на нови умения. Освен това по време на втората година и през цялата 2020 г. партньорите ще работят заедно по реализирането на фестивала CLASH!, който ще включва продукция на всяка от танцовите компании в проекта, развита на базата на извършеното изследване и споделена методология. Фестивалът ще се състои в Рим и ще пътува в петте участващи страни.", "date": "2019.02.22", "title": "Derida Dance Center си партнира с четири страни в международния проект CLASH!"}
{"url": "https://www.dnevnik.bg/sport/2019/02/22/3394409_pamporovo_shte_prieme_zimno_velosustezanie_v_subota/", "text": "Велосъстезание в Пампорово ще предизвика любителите на екстремното колоездене в планината. \"Зимен байк дуел\", което се организира за девети път, ще се проведе в събота (23 февруари). Надпреварата е във формат с преки елиминации. Организаторите предвиждат тренировките да продължат до 11.30 ч., след което започват квалификациите в 12 ч. с индивидуални спускания за време. Най-бързите ще се класират за финалите, които са от 13 ч. Събитието ще се проведе на писта №7 с финал при туристически център в Пампорово. В момента се изгражда трасето, което ще е с дължина над 1 км и ще включва няколко скока, виражи и други интересни елементи, съобщиха организаторите. Записването с  предварителна регистрация  струва 30 лева, а на място цената е 40 лева.", "date": "2019.02.22", "title": "Пампорово ще приеме зимно велосъстезание в събота"}
{"url": "https://www.dnevnik.bg/politika/2019/02/22/3394550_partiia_zelenite_nominira_5_kandidati_za_evropeiskite/", "text": "Партия \"Зелените\", която е част от обединението \"Демократична България\", заедно с ДСБ и Да, България\" номинира 5 кандидати за европейските избори през май. Водещите им кандидати са Албена Симеонова и Росен Богомилов. Те са избрани след онлайн гласуване в Националния Съвет на партията. Албена е изявен природозащитник, носител на две престижни международни награди за екология. Тя е предприемач в сферата на биологичното земеделие и потомствен лозар одит. Председател е на най-голямата в България браншова организация за биоземеделци – \"Биопродукти\". Росен Богомилов е заместник-директор на столично училище, магистър по образователен мениджмънт. Член на управителния съвет на фондация \"Заедно в час\". Останалите кандидати са емблематичният природозащитник Тома Белев и музикантът Васил Гюров, част от култовите групи \"Ревю и Кале\". Той е член на управителните съвети на Музикаутор и Профон, основател на Българска музикална асоциация. Пета е Даниела Божинова. \"Зелените\" я представят, международно признат експерт, автор и изследовател в областта на референдумите, политическите права и електоралната демокрация. Предстоят разговори в бъдещата коалиция \"Демократична България\" за окончателната подредба на листата. Дипломатът Стефан Тафров спечели вътрешните избори на \"Да, България\" за кандидати за евродепутати. В гласуването участваха почти 6 хил. души, като повечето от тях подадоха гласа си през приложението за мобилен телефон на партията. На второ място \"Да, България\" гласуването подреди журналистката Мария Спирова, Алина Добрева е трета. Бившият служебен министър на отбраната Велизар Шаламанов е четвърти, а пети е адвокат Емил Георгиев, следван от Цвета Дряновска. За подреждането на листата на \"Демократична България\" трябва и ДСБ да обявят кандидатите си, като се очаква техен водач да бъде евродепутатът Светослав Малинов. \"Демократите\" водят преговори и с други партии, като СДС и ДБГ. По всяка вероятност те няма да бъдат поканени в коалицията, но в листата може да бъдат включени техни представители.", "date": "2019.02.22", "title": "\"Зелените\" номинираха петима кандидати за евроизборите"}
{"url": "https://www.dnevnik.bg/sviat/2019/02/22/3394534_moskva_nareche_rusofobsko_izsledvane_na_bnb_za/", "text": "В българския интернет се тиражират \"русофобски публикации за уж \"завоевателски\" или дори \"грабителски\" действия на Съветската армия\" по време на Втората световна война и сред тях е и публикация в сайта на Българската народна банка. Това твърди на страницата си във \"Фейсбук\"  посолството на Русия  в България. Институцията свързва явлението, за което говори, с Деня на защитника на отечеството (бившия ден на Съветската армия), който се отбелязва на 23 февруари. Публикация с подобно съдържание, отпращаща към доклад на БНБ, има на сайта  vesti.bg  отпреди няколко дни и тя се позовава на  \"Дойче веле\" . В оригинала от май 2017 г. заглавието е \"Как Червената армия грабеше България\". Цитирани са коментари на историка Даниел Вачков от текста  \"История на външния държавен дълг на България\"  - публикация издадена от БНБ през 2006 г.. Доц. д-р Даниел Вачков  е директор от 2017 г. на Института за исторически изследвания към БАН и Главен редактор на научното списание Bulgarian historical review. Най-новата му книга е \"Аварии и катастрофи. Хроника на социалистическата индустриализация\", представена на 5 декември 2018 г. Заедно с Мартин Иванов той написва и \"Българският външен дълг 1944-1989. Банкрутът на комунистическата икономика\" (2008) Публикацията на \"Дойче веле\" започва с твърдението на Вачков в изследването, че \"цената на поголовните и безотчетни конфискации на българско държавно и частно имущество, храни, промишлени стоки, финансови ресурси и ценности от страна на съветските окупационни власти се оказва по-висока в сравнение с официално оформения държавен дълг на нацистка Германия към Царство България в края на Втората световна война.\" \"Обърнахме внимание, че в навечерието на Деня на защитника на Отечеството в българския Интернет отново започнаха да се тиражират русофобски публикации за уж «захватнически» и дори «грабителски» действия на Съветската Армия по време на Великата Отечествена война спрямо България. Едно от такива «изследвания» беше публикувано в сайта на Българската народна банка,\" казва посолството. \"Ще си позволим в тази връзка да не спазваме «шаблона». Няма да опровергаваме за пореден път тези манипулирани факти. Освободителната роля на Съветската Армия и приносът на Съветския Съюз за освобождението на Европа, в това число България, от нацизма не подлежат на съмнение. Здравомислещи хора го разбират. А тези, които продължават да живеят в света, измислен от фалшификатори на историята, бихме посъветвали да четат достоверни източници. Благодарим на всички, които заедно с нас полагат много усилия за съхранение на историческата истина,\" завършва съобщението. Агенция ТАСС отбелязва преди утрешния руски празник, че около важните за Русия дати като Деня на победата и Деня на защитника на отечеството в интернет пространството на България \"Редовно се появяват антируски публикации, а мемориалите на съветските войници се подлагат на нападения на вандали.\" Особен е проблемът с паметника на Съветската армия в центъра на София на който се появяват надписи, \"оскърбяващи паметта на руски войници освободители\", продължава ТАСС.", "date": "2019.02.22", "title": "Москва нарече \"русофобско\" изследване на БНБ за външия дълг на България"}
{"url": "https://www.dnevnik.bg/citat_na_deniia/2019/02/22/3394547_citat_na_denia_ako_vidite_f-35_v_nebeto_si_znachi/", "text": "Това  заяви  началникът на щаба на американските военновъздушни сили ген. Дейвид Голдфайн във вашингтонския \"Брукингс инститюшън\". Думите му бяха по повод нова концепция за действия на чужда територия, която още само сеобсъжда и не е част от официалната стратегия на Пентагона. \"Всъщност, появата на този самолет - ако изобщо го видите - няма да означава \"Тук сме\", а \"Отдавна сме тук\", тъй като той никога не действа самостоятелно. Това ще е \"всепроникващата\" част на обединените ни сили\", допълни той. Според генерала преди навлизането с F-35 на терен вече ще са започнали да действат отряди на спецчастите, а край бреговете ще са се разположили подводници. \"Това ще означава, че отдавна сме тук, отдавна ви наблюдаваме, знаем какво се случва и вече сме преодолели всякаква защита, на която сте разчитали. Отбраната ви е с пробойни като швейцарско сирене, знаем къде са тези дупки, можем да ги използваме, можем да преминем през тях и да държим на мушка обекти от вашата територия.\" Голдфайн обясни, че концепцията се разработва с всички заинтересовани части от армията и администрацията. Тя е основана на идеята за асиметрично предимство за обединен екип, което трябва да принуди противника да решава едновременно множество сложни задачи в най-различни направления. Планът включвал тайно съвместно проникване на чужда територия по суша, възух и море, което сериозно би затруднило противника. Генералът казва още, че реализирането на концепцията е оценено на около 135 млрд. долара, което вероятно означава, че тя всъщност доста е напреднала, щом се е стигнало до финансовите ѝ измерения. Идеята е да се атакуват слабите, а не силните страни, на противника, което за нас е фундаментална промяна в културен и технически план, допълва той. \"В крайна сметка, това е мрежова война в реално време, където трябва да бъдат \"стелт\" не само самолетите и подводниците, но и сухопътните части.\"", "date": "2019.02.22", "title": "Цитат на деня: Ако видите F-35 в небето си, значи отдавна сме тук"}
{"url": "https://www.dnevnik.bg/sviat/2019/02/22/3394422_i_chujdite_medii_kritikuvat_beur_grils_za_iadeneto_na/", "text": "Не за пръв път Беър Грилс е критикуван за отношението си към природата, показват публикациите в западни медии за случая в България. Той, партньорът му, както и компанията, организирала снимките в Рила, са застрашени от глоби, защото двамата мъже са плували в Каракашевото езеро, палили са огън и са уловили и убили жаба. (Повече по темата четете  тук  и  тук .) Директорът на организацията, защитаваща правата на животните, Humane Society International/UK, Клеър Бас коментира пред Си Ен Ен, че не бива животни да бъдат избивани заради \"игрички на оцеляване\". \"Правилни са критиките срещу Беър Грилс, задето  убива животни \", каза тя. \"Време е телевизиите да се откажат от изтърканите гледки на мъже, които се разхождат из дивата природа, доминират диви животни и убиват за рейтинг. Това показва безчувствено пренебрежение към природата и отношение към животните като към вещи.\" Известният природозащитник Дейвид Атънбъроу също изрази неодобрение към Грилс миналата година. \"Той ще трябва да си понесе отговорността\", заяви Атънбъроу, като припомни, че в неговите собствени предавания никога не са били избивани животни само за да се получат добри кадри.", "date": "2019.02.22", "title": "И чуждите медии критикуват Беър Грилс за яденето на жаба в Рила"}
{"url": "https://www.dnevnik.bg/politika/2019/02/22/3394149_ekiput_na_radev_raboti_za_veto_na_prietite_v_3_ch_prez/", "text": "Президентът Румен Радев обяви, че екипът му работи върху мотивите за налагане на вето върху промените в Изборния кодекс. След срещата си в Берн с представители на българската общност в Швейцария той коментира измененията в преференциалното гласуване. \"В тукашния парламент приемат ли закони в 3 часа през нощта, ей така, набързо? В нашия ги приемат\", каза той, припомняйки продължилите около  10 часа дебати  по време на гласуването на промените. Държавният глава добави, че е възложил на екипа си да проучи внимателно предложените промени. Правната комисия отложи проекта си за промени на Изборния кодекс, с които да върне старите правила за преференциално гласуване, които реално бяха обезсмислени с окончателните промени на закона миналия четвъртък. Управляващите решиха да изчакат да видят мотивите на очакваното вето на президента Румен Радев на изменения преди седмица Изборен кодекс, за да знаят как да реагират. \"Това е изключително важен закон, от него зависят устоите на нашата демокрация. Като се върна, ще има решение по въпроса, но бъдете сигурни, че ще бъде в интерес на обществото\", добави Радев, който е на работно посещение в Швейцария до утре. В началото на седмицата, след спешно заседание на Изпълнителната комисия на партията по искане на Бойко Борисов, ГЕРБ внесе нов законопроект за промени в Изборния кодекс, с който да се запази сегашният ред за отчитане на преференциално гласуване. Става въпрос за проект, според който прагът за отчитане на преференции на евровота ще бъде 5% от гласувалите за съответната листа, а на парламентарните и местни избори - 7%. Беше внесен и проект за започване на процедура за избор на нов състав на Централната избирателна комисия.", "date": "2019.02.22", "title": "Екипът на Радев работи за вето на приетите в 3 ч. през нощта промени в Изборния кодекс"}
{"url": "https://www.dnevnik.bg/politika/2019/02/22/3393356_na_kongres_v_madrid_evropeiskite_socialsiti_shte/", "text": "Партията на европейските социалисти (ПЕС) се събира на предизборен конгрес днес и утре в Мадрид, за да приеме план за предизборната кампания и манифест за евроизборите през май, в който ще бъдат включени обещанията на социалистите за \"промяна в Европа\" след вота. На заседанието ще присъстват червени премиери от страните-членки на Европейския съюз (ЕС), както и лидерът на ПЕС Сергей Станишев. Домакини са Испанската социалистическа работническа партия и премиерът Педро Санчес. Делегацията на БСП ще бъде водена от зам.-председателя на партията Деница Златева. Лидерът Корнелия Нинова няма да участва във форума. Корнелия Нинова отказа да води делегацията на БСП на конгреса в Лисабон в края на м.г., когато  Сергей Станишев бе преизбран за лидер на европейските социалисти . Според партийци двамата са във влошени отношения заради намеренията на \"Позитано\" 20 не Станишев, а депутатът и журналист Елена Йончева да води листата на БСП с кандидати за евродепутати. На конгреса в Лисабон бяха приети осем резолюции (още за резолюциите четете  тук ), които да станат основа на предизборния манифест на ПЕС. В една от тях европейските социалисти призоваха за ратификация и прилагане на Истанбулската конвенция в страните - членки на ЕС, а БСП е против документа.", "date": "2019.02.22", "title": "На конгрес в Мадрид европейските социалисти ще приемат манифест за евроизборите"}
{"url": "https://www.dnevnik.bg/video/s_dve_dumi/2019/02/22/3394095_pet_neshta_koito_triabva_da_znaete_za_alpiiskite_ski/", "text": "Линдзи Вон, Аксел Лунд Свиндал, Марсел Хиршер... Ако сте чували тези имена, но не сте напълно наясно със спорта, в който се превърнаха в звезди, то това видео може да ви е от полза. Алпийските ски са привлекателен, но и много опасен и изискващ спорт. Той се радва на голям зрителски интерес в Европа и САЩ. Принос за това носи и фактът, че ските са и спорт, който се практикува от много хора по света. В следващите три дни Банско е домакин на кръг от Световната купа за мъже.", "date": "2019.02.22", "title": "Пет неща, които трябва да знаете за алпийските ски (видео)"}
{"url": "https://www.dnevnik.bg/sport/2019/02/22/3394071_svetovnata_kupa_po_ski_se_zavrushta_v_bulgariia_sled/", "text": "Световната купа по ски алпийски дисциплини се завръща в България след пауза от четири години. От 22 до 24 февруари Банско ще приеме три състезания при мъжете - алпийска комбинация в петък, супергигантски слалом в събота и гигантски слалом в неделя. За последно българският курорт беше домакин на стартове от Световната купа по ски през март 2015 г. Тогава се проведоха две състезания при жените - алпийска комбинация и супергигантски слалом, които бяха спечелени от австрийската Анна Фенингер. Дебютът на Световната купа в Банско беше през 2009 г. с три старта при жените, завършили с победи за Фабиен Сутер, Андреа Фишбахер и Линдзи Вон. През 2011 г. курортът посрещна за пръв път звездите на мъжките ски с две състезания, спечелени от Кристоф Инерхофер и Марио Мат. Година по-късно имаше състезания както при мъжете, така и при жените. Марсел Хиршер записа две победи, а Линдзи Вон спечели единствения състоял се дамски старт. Състезания от Световната купа ще се проведат в Банско и през следващите две години. На 25 и 26 януари 2020 г. ще има два старта при жените, а на 27 и 28 февруари 2021 г. - два при мъжете. Веднага след това - между 1 и 10 март - курортът ще приеме световното първенство в алпийските ски до 20 г. Програмата Участниците  Очакват се общо 350 души от официалните екипи, като от тях 150 са състезателите, а 200 са помощният персонал. Заради комбинацията от технични и скоростни стартове ще участват най-добрите в Световната купа с изключение на Беат Фойц и Аксел Лунд Свиндал,  който прекрати кариерата си след световното първенство в Оре . Марсел Хиршер, който върви към спечелването на Големия кристален глобус за осма поредна година, все още се възстановява от настинка, но ще се състезава в Банско. Австриецът, който ще навърши 30 години следващата седмица, има огромен аванс на върха в генералното класиране. Преди последните 11 старта за сезона Хиршер води с 480 точки пред французина Алексис Пинтюро, 555 пред норвежеца Хенрик Кристоферсен и 588 пред сънародника си Марко Шварц. Днес ще бъде определен носителят на малкия кристален глобус в комбинацията. Шварц е лидер със 100 точки след победата в първия от двата старта в тази дисциплина. След него се нареждат Виктор Муфа-Жанде с 80, Пинтюро с 60 и Мауро Кавизел с 50. Българите Надеждите за добро българско представяне са свързани с Алберт Попов. Бившият световен шампион за младежи ще участва в гигантския слалом в неделя. 21-годишният българин прави отличен сезон, като тази година записа две впечатляващи класирания в слалома - шесто място в Шладминг и девето място в Кицбюел.  На завършилото миналата седмица световно първенство Попов завърши 29-и в гигантския слалом. В слалома той пропусна врата в първия манш и отпадна. Очаква се Международната федерация по ски да даде разрешение на още двама българи да участват в гигантския слалом в неделя - Йоан Тодоров и Камен Златков. Билетите Дневните билети за стартовете от Световна купа в Банско струват по 40 лева. Организаторите предлагат и пакетен билет за трите дни, който е на цена от 90 лева. Билетите за деца до 12 години ще струват по 1 лев. За тях обаче е задължително да бъдат с придружител, който има закупен редовен пропуск. Всеки закупен билет осигурява достъп до кабинковата въжена линия \"Банско - Бъндеришка поляна - Банско 2\", достъп до бусовете, които извозват от началната станция до Бъндеришка поляна и обратно, както и достъп до трибуната за зрители. Децата до 12 години ще бъдат допускани до трибуната за зрители само с придружител.", "date": "2019.02.22", "title": "Световната купа по ски се завръща в България след пауза от четири години"}
{"url": "https://www.dnevnik.bg/sviat/2019/02/22/3393974_jurnalistikata_e_v_kriza_no_nai-dobrite_materiali_sa/", "text": "Гражданите не вярват на журналистите, политиците ги притискат все повече и повече, пари няма, работата е много – но добрата журналистика става все по-добра и това е повод за оптимизъм. Това е изводът от доклада на Института \"Ройтерс\" за изучаване на журналистиката и Оксфордския университет More Important, But Less Robust? Five Things Everybody Needs to Know about the Future of Journalism. Проучването показва пет извода, които ще определят бъдещето на новините. Приближаващите  избори в ЕС  и Индия са в опасност, тъй като проблемите се развиват много по-бързо от решенията, а враждебността на управляващите към независимата и професионална журналистика само влошава положението, предупреждават авторите на доклада.  Медийната свобода  намалява дори в държави, които по традиция са либерални демокрации. Вече няма значение дали политиците са демократично избрани или са автократи – и двете страни използват \"фалшивите новини\" като претекст да нападат медиите и да не приемат критика. Онлайн платформите са новите \"пазачи на портата\" Някога медийните организации бяха \"пазачите на портата\", които пресяваха събитията по важност и решаваха каква информация и в какъв вид да стигне до читателите, опирайки се на собствената си преценка за обществен интерес. Сега те все още подреждат новинарския дневен ред, но онлайн платформите решават какво ще стигне до публиката. Медиите се борят за внимание с обикновените потребители,  инфлуенсърите , корпоративните отдели за комуникация, неправителствените организации, обществените движения и политиците. Да говориш вече не означава да бъдеш чуван, отбелязват авторите на доклада. Ехо стаи няма Въпреки всеобщото мнение, че социалните мрежи и търсачките показват на потребителите само информация, с която са съгласни, така  ограничавайки разнообразието  и обмена на мнения, емпиричните изследвания показват, че положението е точно обратното. Според авторите на изследването това се дължи на факта, че те ползват по-широка система от сигнали, които водят до създаването на \"автоматично разнообразие\" в източниците на новини извън обичайните медии, в които потребителите влизат директно. Хората не обръщат внимание и не вярват на медиите 17% са така наречените \"любители на новини\", които се интересуват сериозно от текущите събития и ги проверяват по няколко пъти на ден; половината аудитория чете новини само веднъж дневно, а 35% - още по-рядко. Съществува и феноменът на \"избягването на новините\" - 29% от запитаните от \"Ройтерс\" хора през 2017 г. са признали, че се опитват да не се информират какво се случва в държавата им и по света. Причината – новините им се струват маловажни и депресиращи и те предпочитат да потърсят забавление или общуване в социалните мрежи. Това е отражение на факта, че голяма част от публиката се пита дали журналистиката изобщо им е полза и дали могат да вярват на медиите. В проучените 37 държави 44% от респодентите казват, че през повечето време разчитат на медиите, но дупките между  либералите и консерваторите в САЩ  например са огромни, както и между отделните държави. Проблемът идва и от дефиницията за фалшиви новини – професионалистите наричат така разпространяващата се пропаганда в социалните медии, но публиката включва в нея и некачествената или пристрастна журналистика. Къде са парите Промяната в моделите за финансиране поставя професионалната журналистика в опасност и прави медиите уязвими за търговски и политически интереси. Изненадващо, но 90% от доходите на издателите по света все още идват от печатните медии, цифровата реклама расте бавно, а обществените медии са под значителен натиск. Аудиторията обаче не знае за това – 68% от обществото или не е наясно с проблема, или мисли, че новинарските организации печелят от онлайн присъствието си. Независимата и качествена журналистика работи в обществена полза, а това е нещо, до което пазарният принцип едва ли би довел. В държави, където няма опасност властите да влияят директно на новините – например скандинавските – може да се говори за нови политики, които да адресират провалите на пазара. Най-добрите материали са по-добри отвсякога Да – орязването на финансирането и натиска да се произвежда повече съдържание в повече формати, непрекъснатият новинарски цикъл водят до повече повърхностна журналистика. Но там, където се произвежда качествено съдържание, то е изключително. Дигиталните медии позволиха да се чуе гласът на маргинализирани общности и показаха много различни гледни точки. Журналистите се насочиха към разнообразни формати – от задълбочено общуване с читателите, през съвместна проверка на факти до транснационални разследвания. Като пример докладът дава платформата на германския \"Цайт\" \"Германия говори\", която свързва потребители с различни политически убеждения за дискусии на живо и разследването на \"Досиетата от Панама\". В много аспекти най-добрата журналистика сега е по-добре отвсякога – по-достъпна, по-бърза, по-информативна, по-интерактивна, увличаща и аудиторията. Ролята на разкритията е в много случаи – движението  #MeToo , борбата с корупцията, разпалването на обществен дебат по проблеми на частния сектор, подчертава колко важни са репортерските разследвания, пишат авторите.", "date": "2019.02.22", "title": "Журналистиката е в криза, но най-добрите материали са по-добри от всякога"}
{"url": "https://www.dnevnik.bg/skorost/2019/02/22/3394025_micubishi_predstavia_v_jeneva_dom_i_avtomobil_koito_si/", "text": "Мицубиши мотор корпорейшън\" ще покаже на щанда си на автомобилното изложение в Женева, което се открива на 5 март, концепцията Dendo Drive House, която демонстрира симбиоза между зареждащ се контакта хибриден автомобил и умен дом. Японците уточняват, че това е концепция, която намалява разходите за електричество за дома и гориво за автомобила, как може да предоставя енергия при аварии и да бъде устойчив източник на енергия в ежедневието. Енергийната екосистема позволява на собствениците си да генерират, съхраняват и споделят енергия автоматично между своя автомобил и дома си. Пакетът, наречен Dendo – \"електрически\" в превод от японски, е система от соларни панели, двупосочно зарядно, използващо технологията Vehicle-to-Home (V2H), батерия за съхранение на енергията в дома и автомобил \"Мицубиши Аутлендър\" PHEV. Световната си премиера в Женева ще направят концептуалният модел \"Мицубиши Енгелберг Турър\" и новото поколение на компактния кросоувър ASX.  Новият пикап L200  ще отбележи европейски дебют. ASX след над 1.3 млн. продажби От 2009 година досега от   са продадени 1.32 милиона бройки в 90 страни. Отвън моделът е изцяло различен. На европейските пазари \"Мицубиши\" ASX ще се предлага с двулитров бензинов двигател, съчетан с 5-степенна ръчна скоростна кутия или вариатор с шест предавки. Автомобилът ще може да е както във вариант с предно предаване, така и с 4x4 задвижване. В салона прави впечатление, че екранът на мултимедията е по-голям (8 срещу 7 инча). Най-високото ниво на оборудване идва с Tom Tom навигационна система. В момента се разработва приложение, което използва данни от инструментите на автомобила – километраж, оборотомер и пр., за да извежда информация за състоянието му. То ще проверява наличното гориво и ще навигира до най-близката бензиностанция, както и ще дава съвети за по-добра поддръжка и следващото препоръчително обслужване.", "date": "2019.02.22", "title": "\"Мицубиши\" представя в Женева дом и автомобил, които си обменят ток (видео)"}
{"url": "https://www.dnevnik.bg/evropa/2019/02/22/3393839_po-skoro_bebeta_otkolkoto_migranti_orban_iska_speshno/", "text": "Някои приветстват волунтаристичната семейна политика, други отказват да довеждат на бял свят \"бебета за Орбан\" - Унгария се кани да насърчава раждаемостта с данъчни преференции и мерки в защита на традиционни ценности, възприемани нееднозначно. Главна фигура в борбата срещу имиграцията в Европа, унгарският премиер Виктор Орбан държи и на ролята си в демографското възраждане на страната, застрашена от застаряване. \" Искаме унгарски деца . Да приемем миграцията ще означава за нас да капитулираме\", посочи той на 10 февруари в годишното си обръщение към нацията,  обявявайки нов пакет от мерки , окуражаващи двойките да създават деца. С този \"план за действия, насочен към защита на семейството\", който допълва първите финансови облекчения, въведени през 2016 г., Унгария претендира за първото място в Европа по разходи за семейна политика. А случаят е спешен: населението на Унгария се топи от 1981 г. насам и от 9.7 милиона днес може да се смали до 6 милиона през 2070 г., сочат местните прогнози. Превърнала в ръководен принцип отказа да приема мигранти, страната вече страда от остър недостиг на работна ръка. Продължавайки първата серия помощи за покупка на жилище от млади двойки, новите мерки засилват темпото: жените под 40, с първи брак, ще могат да кандидатстват за субсидиран заем от 10 млн. форинта (32 хил. евро); майките на четири деца ще бъдат изцяло освободени от данък общ доход; правителството ще подпомага многодетните семейства в покупката на кола и обещава 21 хил. места в детски ясли. Увеличаваща се раждаемост \"С 10 милиона форинта двамата с моя приятел може вече да помислим за собствен апартамент, вместо да живеем при нашите\", радва се 24-годишната Нора Косеги, учителка и майка на малко момиченце. \"Искаме братче или сестричка за Юли. Сега ще си имаме две или даже три дечица, кой знае\", добавя младата жена, която подкрепя обявените стимули наред с повечето унгарци. Първите мерки вече дават плод, уверява правителството: през 2010 г. на една жена са се падали средно 1.25 деца, а днес този показател доближава средното за Европа равнище от 1.6. Виктор Орбан, баща на пет деца, се стреми страната да прескочи летвата от 2.1 деца на жена, необходима за възпроизводство на нацията. През периода от 2010 до 2017 г. броят на сключените бракове е нараснал от 35 хил. на 52 хил. Увеличаващата се раждаемост \"се дължи по-скоро на излизането от икономическата криза\", връхлетяла Унгария след 2008 г., отбелязва експерт от Унгарската статистическа служба, пожелал анонимност. \"Има по-важни проблеми, например емигриралите над 500 хил. души от 2010 г. до момента, а в краткосрочен план - намалелият брой жени в репродуктивна възраст\", добавя той. От офанзивата на кабинета на Орбан ще се възползват най-вече средните и висшите слоеве, които могат да купуват и да теглят кредити, докато най-бедните и по-специално значителната ромска общност ще бъдат пренебрегнати. Остава въпросът колко са ефективни тези мерки, а също и резервите по повод евентуалното им идейно съдържание, \"отразяващо твърде консервативни, традиционни нагласи\", смята Доротя Сикра, социолог от Унгарската академия на науките. Ами бащите? Мерките са насочени към майките, без да се споменава ролята на бащите - това сякаш затваря жените в рамките на някаква \"програма за възпроизвеждане\", подчертават критиците. Ако семейство тегли заем от 32 хил. евро, е предвидено дългът да бъде анулиран изцяло при раждане на трето дете. След като бе огласена инициативата, в унгарските социални мрежи плъзнаха карикатури с мотиви от \"Историята на прислужницата\" - телевизионен сериал за въображаем свят, връхлетян от криза в раждаемостта, в който жените, неизлезли от репродуктивната възраст, раждат по задължение. \"Не искам да създавам деца за Виктор Орбан\", възмущава се пред АФП 35-годишната Шаролта Секели. \"По-важни условия са качеството на държавното образование и здравеопазване, също и нивото на доходите\", добавя неомъжената още журналистка. \"Този вид политика ще намали независимостта, за която жените са водили борба десетилетия наред\", разкритикува инициативата в \"Туитър\" шведският социален министър Аника Страндхел, съзряла в унгарския план \"отзвук от 30-те години\" на 20-и век. /БТА", "date": "2019.02.22", "title": "По-скоро бебета, отколкото мигранти: Орбан иска спешно да насърчи раждаемостта"}
{"url": "https://www.dnevnik.bg/sport/2019/02/22/3393914_svurzan_li_e_vasil_bojkov_sus_sobstvenostta_na_cska/", "text": "Бизнесменът  Васил Божков обяви, че ще финансира и оздравява \"Левски\" . Но свързан ли е той със собствеността на \"ЦСКА 1948\"? Въпросът излезе на дневен ред преди ден покрай пресконференция на втородивизионния клуб, в края на която изпълнителният директор Добрин Гьонов сам пожела да опровергае твърдения, че Божков е свързан с \"ЦСКА 1948\". Той каза, че това са слухове, пускани от платени тролове, и че целта им е да разсеят вниманието от \"провинциалното управление\" и липсата на спортни успехи на ръководения от Гриша Ганчев \"ЦСКА-София\", който играе в Първа лига (през 2016 г. двата клуба влязоха в съревнование за привличането на привържениците на ЦСКА след фалита на ПФК ЦСКА АД). В основата на твърденията стои представеният през есента  спонсорски договор с \"Еврофутбол\", която е от фирмите от орбитата на Божков . Търговският регистър показва, че дружеството, с което е регистриран \"ЦСКА 1948\", е основано от Божков. През лятото на 2015 г. покрай сагата около фалита на ПФК ЦСКА АД чрез своята \"Нове холдинг\" бизнесменът създаде \"ФК ЦСКА-София\" EАД. Малко повече от година по-късно дружеството сменя собствеността и името си. \"ФК ЦСКА-София\" EАД вече се казва \"Футболен клуб Централен спортен клуб на армията 1948\", а акциите се държат от Сдружение ФК ЦСКА 1948, в чийто петчленен управителен съвет е Гьонов. Фактите показват връзки между Божков и \"ЦСКА 1948\", но червените отричат категорично бизнесменът да участва във финансирането и развитието на клуба, а \"Нове холдинг\" не коментира темата. Нищо общо \"Клубът ни няма никаква връзка с Васил Божков\", каза Гьонов пред \"Дневник\". Ивайло Мишев, който беше изпълнителен директор на \"ЦСКА 1948\" преди Гьонов, обясни, че използването на дружеството, създадено от Божков, се е наложило, тъй като клубът е гонил срокове, за да започне спортната си дейност през лятото на 2016 г. Акциите са били джиросани, след което е сменено името, \"защото създадохме ново дружество\", заяви той. \"Дневник\" изпрати въпроси и до \"Нове холдинг\" по темата, но до публикуването на материала няма получени отговори. Силно впечатление прави комбинацията на два от спонсорите на \"ЦСКА 1948\" - фирмите от хазартния сектор \"Ефбет\" и \"Еврофутбол\", които са от орбитата на Васил Божков. И ако \"Ефбет\" традиционно се рекламира чрез футболните и спортни клубове в България, то за \"Еврофутбол\" това е по-скоро изключение (компанията спонсорира от години Българския футболен съюз и има своя програма за подкрепа на талантливи спортисти). Гьонов обясни, че \"Ефбет\" е генерален спонсор (компанията се ръководи от Цветомир Найденов - син на дясната на ръка на Божков от създаването на \"Еврофутбол\" - Стефан Найденов), а \"Еврофутбол\" осигурява значително по-малко средства и се нарежда сред останалите фирми, които партнират на клуба. \"До спонсорството с \"Еврофутбол\" се стигна, без да ходим на високо ниво в компанията. Изпратихме презентация до маркетинговия им отдел и ни потърсиха\", каза той пред \"Дневник\". По думите му повече от 50% от бюджета на клуба идва от спонсори, а около 20% са от дарения на фенове. \"Финансирането на клуба е кристално ясно как става - посредством продажбата на билети, продажбата на артикули, телевизионни права, 13 подписани спонсорски договора и дарения на наши по-заможни фенове, които ги познавате, защото са на всички мачове\", посочи изпълнителният директор на клуба. От \"ЦСКА 1948\" винаги са казвали, че търсят партньори в лицето на водещи бизнесмени и компании. На въпрос дали е бил търсен и Божков Гьонов заяви пред \"Дневник\": \"Имало е опити за разговори преди повече от година, но без успех\". На пресконференцията на клуба преди ден той посочи: \"Нямаме нищо общо с отбора, който играе в \"Подуяне\" (\"Левски\"). Той си остава нашият най-голям спортен противник и чакаме мача с тях\". Предисторията През лятото на 2015 г. ЦСКА беше изваден от елита на българския футбол заради тежките финансови проблеми и задълженията на дружеството ПФК ЦСКА АД. Тогава се обсъждаха различни варианти за бъдещето на отбора. На сцената се появиха Ганчев и Божков, които представиха своите идеи и възможности. Включително се обсъждаше и вариант за съвместен проект на двамата, до който обаче не се стигна. Божков прие за срещи запалянковци и известни лица, симпатизиращи на ЦСКА, като представи идея за тръгване на чисто от В група. В края на юни 2015 г. бизнесменът обяви чрез официално съобщение на \"Нове холдинг\", че темата \"ЦСКА\" е приключена за него. Въпреки това в текста се посочваше, че компанията е внесла няколко дни по-рано \"всички необходими документи за регистриране на дружеството \"ФК ЦСКА - София\" EАД\". \"За функционирането на \"ФК ЦСКА – София\" бе осигурено необходимото финансиране и бе разработен конкретен бизнес план за устойчиво развитие през следващите три години. Така единствената, но непреодолима пречка за възраждането на ЦСКА остана делението на хората, милеещи за ЦСКА. С оттеглянето си г-н Васил Божков се надява разединението в ЦСКА да остане в миналото, пожелава успех в спасяването на клуба и счита ангажиментите си към ЦСКА и привържениците му за приключени\", гласеше изявлението. Въпреки обявения край на ангажиментите към ЦСКА няколко месеца по-късно - през пролетта на 2016 г., регистрираното от \"Нове холдинг\" дружество  \"ФК ЦСКА - София\" изрази намерение да оздравява ПФК ЦСКА АД . Тези намерения бяха представени чрез писмо от тогавашния изпълнителен директор на дружеството Цветомир Найденов. Последваха месеци на надлъгване и юридически хватки между екипите на Ганчев и Божков, които внесоха оздравителни планове за ПФК ЦСКА АД. Съдът обаче върна за поправки и двата плана. Дни по-късно  министерството на спорта прекрати договорите на ПФК ЦСКА АД за ползване на \"Българска армия\" и базата в Панчарево , след което  Божков се отказа да внесе поправен оздравителен план . По това време беше учредено и сдружението \"ФК ЦСКА 1948\". Седмица по-късно непознатият в спортните среди Люсиен Иванов е вписан като изпълнителен директор на основаното от Божков \"ФК ЦСКА - София\", а след още четири дни става собственик на акциите и дружеството се преименува на \"Футболен клуб Централен спортен клуб на армията 1948\" (в края на годината Иванов прехвърля акциите и сдружението \"ФК ЦСКА 1948\" става собственик, както е и до днес). Също през лятото на 2016 г. Ганчев прави сложна трансформация с участието на \"Литекс\" и \"Чавдар\" (Етрополе), довела до създаването на \"ЦСКА-София\", който беше допуснат да играе в елита на българския футбол. \"ЦСКА 1948\" представя себе си като клуб, основан от фенове на ЦСКА, и опитва да стигне до Първа лига (в момента отборът е четвърти и води спор с \"Арда\" за третото място, даващо право на участие в плейоф за влизане в елита). Въпреки изкачването в професионалния футбол засега отборът не успява да увеличи фенската си маса. По-голямата част от червената общност застана зад играещия в Първа лига \"ЦСКА-София\", а друга група запалянковци се дистанцираха, неприемайки нито един от отборите за свой любим.  -  четете тук  -  четете тук  - четете тук", "date": "2019.02.22", "title": "Свързан ли е Васил Божков със собствеността на \"ЦСКА 1948\""}
{"url": "https://www.dnevnik.bg/zelen/2019/02/22/3394161_narusheniiata_v_rila_na_ekipa_na_beur_grils_veroiatno/", "text": "Ръководството на национален парк \"Рила\" предполага, че кадрите с палене на огън и ядене на жаби, показани по \"Дискавъри ченъл\" в поредицата на Беър Грилс, са заснети преди или след часовете за същинското заснемане. Показаните във филма дейности са забранени в националните паркове, а  вчера Министерството на околната среда обяви , че ще глоби организаторите на продукцията, заснета през 2017 г. \"Тримата служители на парка, определени да присъстват на снимките и да следят дали се спазва режимът в парка, не са констатирали точно тези кадри кога са заснети. На кадрите се вижда, че слънцето току що изгрява, предполагам, много рано сутрин, преди времето, отредено за заснемането\", коментира пред Би Ти Ви директорът на парка Красимир Андонов. Прави се проверка на действията на служителите и ако се установи, че са допуснали нарушението умишлено, те ще бъдат наказани дисциплинарно, добави той. Андонов не изключи възможността изядената във филма жаба да е донесена в парка отвън. Разрешението за снимките е поискано и издадено на българско юридическо лице и именно на него ще се наложат глобите за общо трите нарушения - между 1000 и 10 хил. лв. всяка, каза директорът. От вчерашното съобщение на Министерството на околната среда се разбра, че водещият Беър Грилс и партньорът му във филма - танцьорът Дерек Хъф, могат да получат индивидуални наказания.  \"Това е много лош пример за представяне на България, за неспазване на правилата в защитена територия. Това не би следвало да е реклама на България\", каза директорът на природния парк. \"Вярваме, че красотата на България заслужава да бъде представена по достоен начин не само у нас, но и в целия свят, което е основна цел и задача на този конкретен епизод\", коментираха вчера от \"Дискавъри\".", "date": "2019.02.22", "title": "Нарушенията в Рила на екипа на Беър Грилс вероятно са правени извън часовете за снимки"}
{"url": "https://www.dnevnik.bg/bulgaria/2019/02/22/3394165_v_momenta_globite_za_narusheniia_na_putia_ne_se/", "text": "По отношение на контрола на пътя има какво да се оптимизира. Необходимо е законодателството да бъде променено, казва в интервю за вестник \"24 часа\" председателят на агенция \"Безопасност на движението по пътищата\" Малина Крумова. Тя обаче не съобщава повече подробности, тъй като анализите предстоят. В интервю пред Би Ти Ви тази сутрин тя посочи, че основен проблем в момента е събираемостта на глобите от нарушения на пътя и те трябва да започнат да се събират ефективно. Създаването на новата държавна агенция към Министерския съвет беше обявено през октомври. Основната й задача е повишаване на безопасността на пътищата и намаляване на броя на жертвите при катастрофи. Една от причините беше катастрофата в Своге през август, в която имаше 20 жертви. На пълни обороти новата агенцията за пътна безопасност към Министерския съвет може да заработи до месец, е мнението на Малина Крумова. Тя посочва, че първата задача ще е да се направи цялостен и подробен анализ на пътнотранспортната обстановка в България. \"Трябва да се прецени доколко данните, които се събират от различните ведомства, са синхронизирани, съпоставими, за да се направи качествен анализ на факторите, които влияят на високата смъртност и травматизъм при пътнотранспортни произшествия в България\", допълва Крумова. От думите и става ясно, че сегашната статистика не е достатъчно достоверна. Малина Крумова добавя, че в бъдеще информация ще бъде събрана и анализирана по един нов системен начин, за да могат да се определят факторите, които предизвикват пътнотранспортния травматизъм и високия брой на жертвите, и да могат да се посочат правилно мерките. Предвижда се и създаване на информационна система, в която ще са обобщени всички данни, като събирането и обработката на информация ще се автоматизира. Крумова посочва, че целта на агенцията след първата ѝ година работа е намаление на жертвите на пътя с 20%. \"Ще се опитаме след един до два месеца да сме готови с анализа на пътнотранспортната обстановка и на безопасността, за да се дадат реални препоръки за подобрението им\", казва тя. Малинова заяви, че когато има инцидент на пътя, ще се прави анализ коя е най-адекватната мярка, която трябва да се предприеме, и тя ще бъде адресирана към конкретната институция. Стратегията на хартия Председателят на агенцията за пътна безопасност допълва, че Националната стратегия за безопасността на движението по пътищата 2010-2020 година предвижда намаление на жертвите на пътя с 50%, но две години преди крайния срок понижението е едва с 10 на сто. В момента загиналите са около 600, а целта е да са 388. \"Основната причина, заради която настоящата стратегия не показва задоволителни резултати, е, защото е останала за съжаление един документ на хартия. Липсват показатели, по които да се оцени текущо изпълнението, както и определяне на отговорни институции за всяка една от мерките. Няма и механизъм за наблюдение на постигнатите резултати\", смята Малина Крумова. В отговор на въпрос тя посочва, че агенцията ще разпорежда на 11 институции - министерства и агенции, които отговарят за безопасността на движението по пътищата. Попитана как ще нарежда на министрите на транспорта, регионалното развитие, МВР и финансите да изпълнят определени задачи, Крумова отговаря: \"Ще им разпоредя писмено. И ако откажат да изпълнят, ще информирам Министерския съвет, който може да им разпореди, включително и с нормативен акт\". \"Бонус-малус\" не трябва да санкционира безразборно Малина Крумова отбелязва, че е грешка новата структура да се представя като \"мегаагенция, която обединява всички останали\". \"Това не е така, агенцията е едва с 39 щатни бройки\". Тя допълва, че става въпрос за експерти, повечето от които ще се вземат от съществуващи структури. Председателят на новата агенция посочва, че трите закона, които се планира да заменят Закона за движение по пътищата, трябва да бъдат обсъждани в комплект. Малина Крумова е на мнение, че системата \"Бонус-малус\", при формиране на застраховката \"Гражданска отговорност\", трябва да се използва за да въздейства върху рисковите поведения, а не безразборно да санкционира и да води до по-високи премии. \"Тя би трябвало да стимулира правилното поведение, тоест да има два ефекта - не търсим само и единствено тояга, трябва да има и морков. Водачи, които имат добро поведение или автомобилите им са оборудвани с нови технологии, които намаляват риска от настъпване на ПТП, по някакъв начин би следвало да бъдат стимулирани и това да е отразено в бонусната част на системата\", обобщава Крумова. Според нея трябва да се работи активно със застрахователи, защото те работят с гражданите и те предоставят продукта.", "date": "2019.02.22", "title": "Контролът на пътя може да се оптимизира, смята ръководителят на агенцията за пътна безопасност"}
{"url": "https://www.dnevnik.bg/na_put/2019/02/22/3393536_bavno_no_sigurno_turistite_otkrivat_nai-goliamata/", "text": "Бедност, болести и \"Боко харам\" са трите неизбежни асоциации на туристите, които получат предложение да посетят Нигерия. Фразата \"онлайн измами\" пък отказва други дори да четат за нея. Много от тях се изненадват, когато научат, че  най-посещаваното място в Африка  на юг от Сахара миналата година е била бившата ѝ столица Лагос и най-голям град на континента. Сега млади нигерийци не само опитват да обяснят защо е така - те обикалят и страната, за да убедят връстниците си и чужденците, че си струва да го правят. За Чямака Обуекуе промяната започва от младите, но не в чужбина, а в самата Нигерия - само в Лагос например поне половината от населението е на възраст под 25 г. Те пътуват рядко, а Обуекуе смята, че има какво да видят. Това е и причината тя да създаде  Social Prefect Tours  - малка компания, която разчита на социалните мрежи, за да примами зараждащата се класа на градски професионалисти към гори, планини и културни обекти, каквито малцина подозират, че съществуват. \"В началото не бихте си помислили, че тук има вълнуващи места, но когато пътувате, разбирате, че... има много забавни места, така че е много положително преживяване да видите красотата на страната\", казва за \"Ройтерс\" 23-годишната програмистка Деола Акеджу, посетила с приятели красивите водопади  Икогоси  в Западния Нигерия. Тази компания и други като TVP Adventures събират групи желаещи да обиколят Нигерия и да видят непознати кътчета и се снимат на места като  Баучи  - провинция, останала независима държава до началото на 20 в., когато малкото емирство е окупирано от британската армия. Снимките обикалят социалните мрежи като \"Инстаграм\" и това е добра начална стратегия за популяризация в Африка, а и по целия свят - публикациите са на официалния език на Нигерия, английският. Как (не) се става туристическа държава Престъпленията и корупцията пречат на страната да стане известна куристическа дестинация като Кения, Гана или Гамбия, а  пътуването  до красиви природни кътчета, фестивали и исторически места извън големите градове може действително да е опасно - остава проблемът с екстремистите на север. Влаковете се движат рядко, а вътрешните полети често закъсняват или се отменят. Властите опитват да подобрят и недоразвивата инфраструктура на страната с площ над 923 хил. кв. км (почти 8.5 пъти колкото България), както и да стимулират туризма с визи при пристигане. Според данни на властите, цитирани от изданието AllAfrica.com, туризмът в момента формира по-малко от 1% от брутния вътрешен продукт на Нигерия. Блогъри  обикалят страната  и призовават правителството да инвестира в туризма, за да го превърне в източник на приходи. Правителството обаче отхвърля идеята на туристическите организации, че все повече хора пътуват до Нигерия. Министърът на информацията и културата Лай Мохамед казва за Си Ен Ен, че макар страната да става предпочитана туристическа дестинация за чужденци, няма данни, които да потвърждават това. Седем нощувки Същевременно броят на посетителите се е увеличил с хиляди. Пример е Лагос - в класацията на \"Мастъркард\" той е далеч от фаворити като Банкок (с 20 млн. посетители миналата година). Все пак 16-милионният град е привлякъл 1.5 млн. пътешественици. При това за седемте си дни те са изхарчили средно 57 долара на ден - много по-малко, отколкото в другите градове в региона. Туристите са били основно от САЩ, Великобритания и Китай. Седем нощувки са повече, отколкото са средните при градовете в челната петица, но това е вероятно защото придвижването извън Лагос е по-голямо предизвикателство. Градът няма много забележителности, които да пасват на европейския туристически вкус -  вторият  най-дълъг мост в Африка едва ли може да привлече силно внимание. Освен музеите (включително на африканската музикална легенда Фела Кути), галериите и парковете Лагос се  рекламира  като град, пълен с развлечения, от плажен отдих до фестивали и клубни събития и дълъг нощен живот. Най-голямата африканска икономика и най-населена страна все още не събира приходи от туризъм (1.09 млрд. долара) колкото Кения (1.62 млрд.) или Танзания (2.16 млрд.), значително по-малки държави. Интересът дори към нея при всички нейни проблеми обаче расте. Не само защото вече има кой да я популяризира, а и защото бавно, но сигурно Африка става все по-важна.", "date": "2019.02.22", "title": "Бавно, но сигурно туристите откриват най-голямата икономика в Африка"}
{"url": "https://www.dnevnik.bg/tehnologii/2019/02/22/3394167_iaponska_sonda_kacna_na_asteroid_na_300_mln_km_ot/", "text": "Японската космическа агенция JAXA обяви в петък, че сондата \"Хаябуса 2\" успешно е кацнала на повърхността на астероид на повече от 300 милиона километра от Земята. Целта на мисията е да се съберат свидетелства за произхода на живота на нашата планета, тъй като се смята, че тези космически тела са от зората на Слънчевата система и може да съдържат органични вещества, допринесли за възникването на живота. Астероидът Рюгю е с диаметър едва 900 метра. Днешният успех идва след отменен през октомври опит. Тогава учените не бяха открили подходящо място за спускане на апарата върху скалистата повърхност. В съобщението на JAXA се допълва, че в петък \"Хаябуса 2\" е изтрелял малък къс срещу повърхността, за да се вдигне от Рюгю прах, който да бъде събран и върнат на Земята за изследване. \"Може да сме разтревожили някого със забавянето, но плановете ни през последните 4 месеца бяха реализирани перфектно, за да успеем да кацнем\", каза на пресконференция ръководителят на проекта Юичи Цуда. \"Спускането стана при възможно най-добрите обстоятелства.\" Това е второто подобно кацане на астероид, осъществено от Япония. През 2005 г. беше взета проба от астероида Итокава, но тя се оказа по-малка от очакваното. Сега плановете на JAXA са \"Хаябуса 2\" да се отдели от астероида и да се върне на него още два пъти, след което да се завърне на Земята в края на 2020 г.", "date": "2019.02.22", "title": "Японска сонда кацна на астероид на 300 млн. км от Земята"}
{"url": "https://www.dnevnik.bg/citat_na_deniia/2019/02/22/3394172_citat_na_denia_kogato_listata_e_podredena_ot_vojda/", "text": "Това заяви лидерът на \"Воля\" Веселин Марешки в ефира на Би Ти Ви. По думите му мажоритарното гласуване пречи на \"вътрешнопартийното спокойствие при големите\". \"Изборните правила и смяната на ЦИК два месеца преди изборите са безсмислени\", каза Марешки и добави, че в момента няма промени, които да подобрят правилата. Лидерът на \"Воля\" коментира и решението на правителството от тази седмица \" Воля\" да получи офис  в емблематичната сграда на СДС на столичния булевард \"Георги С. Раковски\" № 134. По думите му СДС са единствената автентична формация в дясното политическо пространство и заяви, че не са изключени разговори за съвместна работа с тях предвид съседството им в сградата, в която СДС все още използват няколко помещения. ", "date": "2019.02.22", "title": "Цитат на деня: Когато листата е подредена от вожда, преференцията няма значение"}
{"url": "https://www.dnevnik.bg/video/2019/02/22/3394171_spacex_izprati_kum_lunata_izraelski_spuskaem_aparat/", "text": "Компанията SpaceX изпрати на мисия към Луната първия израелски апарат, който трябва да се спусне на повърхността на 11 април. Ако роботът \"Берешит\" успее с мисията, Израел ще се нареди след СССР, САЩ и Китай като четвъртата страна, изследвала земния спътник от повърхността. Освен това в случая става дума за предимно частно начинание, тъй като и ракетата Falcon 9, и апаратът, чието име на иврит е библейската фраза \"В началото\", са на частни компании. На борда на ракетата има и телекомуникационен спътник на Индонезия и експериментален сателит на военновъздушните сили на САЩ. \"Берешит\" се отдели от носителя около 15 минути преди спътниците, а основната степен на ракетата с 9 двигателя се завърна на платформа, плаваща на около 500 км от брега на щата Флорида. Днес се очаква НАСА да обяви окончателно дали позволява на SpaceX да извърши на 2 март безпилотен тестови полет на новата капсула, която компанията на Илон Мъск изработи за изпращане на астронавти до Международната космическа станция. В момента единствено Русия разполага с кораби, способни за подобна мисия. \"Берешит\" е с размер на съдомиялна и се очаква да достигне Луната в средата на април. Пътуването е толкова дълго заради траекторията с голяма обиколка и използването на лунната гравитация за забавянето на апарата. Едва след това с поредица от маневри трябва да се извърши самото спускане. Тежащата 585 кг сонда е изработена от неправителствената организация SpaceIL в сътрудничество с държавната космическа компания Israel Aerospace Industries (IAI). Проектът участва в конкурс на \"Гугъл\" за 20 милиона долара за апарат, който да измине поне 500 м по Луната, но победител така и не бе обявен. Предимно частни дарения помогнаха за близо 100 милиона долара разходи за сегашната мисия. Авторите ѝ планираха вместо пътуване по повърхността да извършат \"подскок\" с остатъчното гориво. Спускането ще стане близо до големия религиозен празник Пасха и на борда има \"цифрова капсула на времето\" с песни на иврит, националния химн на Държавата Израел и Декларацията за независимост на страната. Апаратът би трябвало да работи на лунната повърхност не повече от 2-3 дни. През това време ще направи снимки и измервания на магнитното поле на Луната.", "date": "2019.02.22", "title": "SpaceX изпрати към Луната израелски спускаем апарат (видео)"}
{"url": "https://www.dnevnik.bg/sport/2019/02/22/3394175_maikata_na_andi_muri_zaiavi_che_toi_moje_da_se_zavurne/", "text": "Носителят на три титли от Големия шлем в тениса Анди Мъри може да се завърне в игра след  операцията за смяна на тазобедрената става , заяви майка му Джуди. По думите ѝ обаче синът ѝ е наясно, че кариерата му вече може и да е приключила. Бившият водач в световната ранглиста  каза на емоционална пресконференция преди началото на Australian Open , че това може да е последният му турнир, тъй като изпитва непоносими болки. След това той отпадна на старта в Мелбърн. \"Мисля, че ще се завърне\", каза Джуди Мъри, цитирана от \"Скай спортс\" по време на Rio Open. \"Той е умно момче, вълнува се от различни неща и има много възможности в живота след тениса. Но най-важното нещо е, че е свободен от болката, която изпитваше в последните 20 месеца\", заяви тя.", "date": "2019.02.22", "title": "Анди Мъри може да се завърне в игра след операцията, заяви майка му"}
{"url": "https://www.dnevnik.bg/bulgaria/2019/02/22/3394188_opit_za_vzlom_e_zasechen_v_doma_na_emiliian_gebrev/", "text": "В дома на бизнесмена Емилиян Гебрев е имало опит за взлом месец след като е поискал от прокуратурата подновяване на разследването във  връзка с отравянето му  през 2015 година. Случаят е от ноември 2018, съобщава Би Ти Ви. \"Не съм подал жалбата на момента. Първото нещо, което направих, беше да се обадя на наблюдаващия прокурор по така нареченото важно водещо дело за продължението от 2015 г. Отговорът, който получих от наблюдаващия прокурор, беше, че това не е към спуснатите му задачи и не е в неговия периметър на дейност\", коментира Гебрев пред Би Ти Ви. Камерите около къщата му засичат в около 21 часа маскиран мъж. На кадрите се вижда как около минута и половина той оглежда имота и след това изчезва. Гебрев предоставя записа на полицията седмица по-късно. Позицията на полицията е, че става въпрос за крадец и по случая се работи. На 19 февруари пред БНР Гебрев заяви, че 4 години след инцидента  заплахите срещу него не спират . По думите му по улицата го срещат непознати, които го съветват \"да не пипа \"Дунарит\". То думите му по неговия случай има очевидно нежелание да се работи.", "date": "2019.02.22", "title": "Опит за взлом е засечен в дома на Емилиян Гебрев"}
{"url": "https://www.dnevnik.bg/bulgaria/2019/02/22/3394203_mtg_potvurdi_che_prodava_nova_televiziia_na_kiril/", "text": "MTG потвърди, че продава \"Нова телевизия\" на \"Адванс медиа груп\" ЕАД, което е собственост на холдинга на братята  Кирил и Георги Домусчиеви  - \"Адванс Пропъртис\" ООД. Шведската компания публикува официална информация, че продава своя дял от 95% от \"Нова броудкастинг груп\" АД. Сделката е за 185 милиона евро, а MTG уточнява, че това е оценката за 100% от стойността на компанията. Останалите 5% от медийната група притежава главният изпълнителен директор на \"Нова броудкастинг груп\" Дидие Щосел чрез фирмата Eastern European Media Holding, в която малък дял има дългогодишният му партньор в телевизионния бизнес Анатоли Белчев. През последните осем години Белчев е старши съветник в \"Нова\". Така десет години след покупката на \"Нова тв\" и около две след като стана ясно, че иска да я продаде, шведската компания напуска българския медиен пазар и явно се надява този път сделката да бъде одобрена от властите. Договорът й за продажба на най-богатия чех Петр Келнер се провали миналата година, след като Комисията за защита на конкуренцията не одобри сделката със спорни аргументи. (Защо Кирил Домусчиев е приемливият купувач - четете  тук ) \"Победителят взема всичко\"  Братята Домусчиеви явно ще преговарят или има споразумение и за останалите 5%, защото в съобщение на сайта на \"Нова тв\" се казва, че е подписан договор за продажба, който предвижда да придобият 100% от \"Нова броудкастинг груп\". В него е и засега единственият официален коментар от новите собственици, направен от Георги Домусчиев: \"Инвестицията е стратегическа за нашия инвестиционен холдинг. Възнамеряваме да продължим успешното развитие на медията, опирайки се на качеството и доказания професионализъм на хората и мениджърите, работещи в групата на \"Нова\". Неслучайно медията е водеща в страната. Възнамеряваме да поддържаме досегашната политика на \"Нова Броудкастинг Груп\" за обективна публицистика, лоялност към зрителите и партньорите, както и високо качество на съдържанието и програмите\". Няма информация как е осигурено финансирането на сделката, като според неофициални източници Кирил Домусчиев е преговарял за кредити от банки. Дали промени в ръководството на групата ще започнат веднага или ще се чака КЗК и ще запази ли позиции Дидие Щосел също тепърва ще се разбере. В последния работен ден на миналата година вече беше направена една рокада. Във висшия мениджмънт на компанията като прокуристи влязоха генералният директор \"Информация\" Вяра Анкова и финансовият шеф Николай Андреев, които да помагат в оперативното ръководство на главния изпълнителен директор Дидие Щосел. Досегашният оперативен директор Вики Политова стана съветник към борда на директорите. Братята Домусчиеви нямат опит в управлението на медийни проекти. И двамата не отговаряха на мобилните си телефони след съобщението за сделката. Какво купуват  В съобщението на MTG се уточнява, че оперативната печалба на \"Нова телевизия\" за 2018 г. е 21 млн. евро, а в медийната група работят общо 650 души. И още, че новите собственици придобиват седем телевизионни канала и онлайн бизнес, който достига до 74% от населението на България всеки месец. Засега не е ясно какво ще стане с дяловете в \"Нет инфо\", които MTG не притежаваха. Онлайн групата е 70% собственост на \"Нова броудкастинг\", а останалите 30% са на Радосвет Радев и Христо Христов. \"Сделката с \"Адванс медиа груп\" ще осигури нужното развитие на \"Нова телевизия\". MTG ще насочи бизнеса си основно към всякакъв тип електронни и онлайн игри\", казва в официалното съобщение изпълнителният директор на компанията Йорген Линдеман. Какво следва  Предстои Комисията за защита на конкуренцията (КЗК) да одобри сделката. От MTG уточняват, че очакват това да се случи по време на второто тримесечие на годината (до юни 2019г.). В официалното съобщение на шведската компания \"Адванс медиа груп\" ЕАД е представена като фирма в холдинговото дружество на братята Кирил и Георги Домусчиеви \"Адванс Пропъртис\" ООД, която пък притежава 117 компании, опериращи в 23 държави. Бизнесът на \"Адванс Пропъртис\" включва фирми във фармацевтичната индустрия, корабоплаването, производство на електроенергия и др. Загубилите кандидати  В днешния си брой  седмичникът \"Капитал\"  съобщава, че миналото лято Келнер е получил съобщение, че българското правителство му препоръчва партньор за сделката с \"Нова тв\" - Кирил Домусчиев и между двамата е имало среща, но Келнер отказал да работят заедно. В началото на тази година инвестиционинят фонд PPF на чеха, който миналата година купи \"Теленор\", официално обяви, че се отказва от покупката. Решението на КЗК и дългото проточване на обжалването беше посочено от компанията като причина за спирането на преговорите. \"С решението на КЗК беше даден ясен сигнал, че купувачът на \"Нова\" трябва да има одобрението на властта. А това означава местен играч или в най-лошия случай - местен партньор, който да има контрол върху съдържанието\", коментира тогава \"Капитал\". В състезанието тази година обаче се включи Спас Русев, основен акционер в БТК и все още собственик на футболния клуб \"Левски\". Русев потвърди интереса си към сделката в средата на януари. Домусчиев, който беше сочен за другия потенциален купувач и тогава не коментира нищо.", "date": "2019.02.22", "title": "MTG потвърди, че продава \"Нова телевизия\" на Кирил Домусчиев"}
{"url": "https://www.dnevnik.bg/bulgaria/2019/02/22/3394197_ulicheniiat_v_zloupotreba_chlen_na_pravniia_suvet_kum/", "text": "Уличеният в злоупотреба с лични данни юрист Борислав Цеков няма да се оттегли от участието си в правния съвет на президента Румен Радев, както настоява ГЕРБ. В интервю за Би Ти Ви, запитан дали остава член на съвета след като Софийският административен съд е потвърдил нарушението му, Цеков отговори: \"Без съмнение\". Юристът опита да омаловажи нарушението като изтъкна, че то е административно, каквото мнозина допускат, и определи искането на ГЕРБ той да бъде отстранен като политическа атака срещу държавния глава. Цеков каза, че води дело срещу Комисията за защита срещу дискриминацията и смята наложената му глоба за незаконна, защото е определена \"задочно\" без той да бъде уведомен. Нарушението е от 2016 г., когато Цеков като председател на Института за модерна политика и Петър Кичашки са  злоупотребили с данните на граждани, за да регистрират инициативен комитет за референдума на Слави Трифонов. За нарушението съобщиха граждани, които случайно установили, че са включени в списъците.  Пред Би Ти Ви днес Цеков отрече да е извършвал нарушение. \"Има сериозни проблеми с правеното на подписки, но никой не иска да ги реши. Чисто правно има големи проблеми. Ние не можем да поискаме от един гражданин да си покаже личните документи. Ние правим подписка на улицата и нещата стават стихийно, а самите хора не искат да се легитимират - попълват само четири цифри от ЕГН-то си\", каза той. Цеков добави, че участва в съвета към президента на доброволни начала и без заплащане.", "date": "2019.02.22", "title": "Уличеният в злоупотреба член на правния съвет към президента няма да се оттегли"}
{"url": "https://www.dnevnik.bg/sviat/2019/02/22/3394196_sasht_niama_da_si_sutrudnichat_pulnocennost_s_durjavi/", "text": "САЩ няма да могат да обменят информация или да си сътрудничат пълноценно с държави, които използват технология на китайския гигант \"Хуауей\" в информационни системи от ключово значение, заяви американският държавен секретар  Майк Помпейо , цитиран от ДПА. \"Ако дадена държава възприеме това и го въведе в някои от ключовите си  информационни системи , няма да може да обменяме информация с нея, няма да можем да работим заедно с нея\", каза Помпейо по телевизионния канал \"Фокс бизнес\". \"В някои случаи има риск да не можем да разполагаме американски ресурси, американско посолство или американски военен преден пост\", добави Помпейо, като каза, че споделя със съюзниците подробностите за този \"реален риск\". В много по-меко изявление от това на Помпейо президентът на САЩ Доналд Тръмп похвали в \"Туитър\" ценните характеристики на  5G мобилната технология  и насърчи американски фирми да се включат, като същевременно изтъкна, че не желае да блокира китайските съперници. \"Желанието ми е САЩ да спечелят чрез съревнование, а не като блокират по-напреднали в момента технологии. Ние винаги трябва да сме лидерите във всичко, което правим, особено като става дума за вълнуващия свят на технологията!\", подчерта Тръмп. САЩ в момента обмислят  забрана на \"Хуауей\" , като насърчават съюзниците си да скъсат собствените си връзки с тази компания, изтъквайки близостта й с китайското правителство. Изявленията на Тръмп и Помпейо бяха направени в разгара на напрегнати търговски преговори във Вашингтон между представители на САЩ и Китай. САЩ настояват също за екстрадицията на главния финансов директор на \"Хуауей\" Мън Ванчжоу, която е арестувана в Канада./БТА", "date": "2019.02.22", "title": "САЩ няма да сътрудничат пълноценно с държави, използващи \"Хуауей\""}
{"url": "https://www.dnevnik.bg/sviat/2019/02/22/3394207_prezidentut_na_tadjikistan_naredi_da_sprat_da_go/", "text": "Президентът на Таджикистан Емомали Рахмон разпореди вчера да спре разпространението на песни, които го прославят, предаде агенция \"Франс прес\". 66-годишният Рахмон, който е начело на Таджикистан от 1992 г., каза, че е притеснен от прекомерното популяризиране на неговата личност чрез музикални клипове. \"Президентът даде указания на служителите в Комитета за телевизия и радио да продължат да насърчават неуморната работа на населението, значимите постижения на страната и уникалната природа на тази древна земя\", подчерта телевизията. Правителствената пропаганда редовно представя  Емомали Рахмон  като спасител, възстановил националното единство след кървавата гражданска война в Таджикистан. Той се ползва с титлата водач на нацията, което позволява на семейството му и на него самия да се радват на пожизнен имунитет и на други привилегии. Култът към личността  е обща особеност за почти всички бивши съветски републики в Централна Азия. В съседен Узбекистан властите наскоро предупредиха да не се изпълняват песни за възхвала на президента  Шавкат Мирзийоев , който след идването си на власт следва стратегия за отваряне. Директорът на агенцията, натоварена с управление на музикалната индустрия, заяви, че узбекският държавен глава \"няма нужда хората на изкуството да му правят реклама\", след пускането на клип, озаглавен \"Селфи с моя президент\". Песента редовно се излъчваше по най-популярните музикални канали, но беше широко критикувана в социалните мрежи. В Туркменистан бившият зъболекар  Гурбангули Бердимухамедов  също поиска от високопоставените държавни служители и от медиите да не го възхваляват, след като стана президент през 2006 г., за да се разграничи от своенравния си предшественик Сапармурат Ниязов, който почина същата година. В крайна сметка  Бердимухамедов  създаде култ към собствената си личност, а в столицата Ашхабад беше поставена негова златна статуя. В Казахстан в чест на  Нурсултан Назарбаев , който е начело на страната си вече близо 30 години, има празник и няколко музея. Назарбаев е главен герой във филмова трилогия, която разказва за младостта му и за възхода му към властта./ БТА", "date": "2019.02.22", "title": "Президентът на Таджикистан нареди да спрат да го възхваляват с песни"}
{"url": "https://www.dnevnik.bg/bulgaria/2019/02/22/3394236_obrazovatelnoto_ministerstvo_poiska_ot_evrokomisiiata/", "text": "Както  обяви вчера  министърът на образованието Красимир Вълчев, просветното ведомство е изпратило писмо до директора на Главна дирекция \"Образование, младеж, култура и спорт\" към Европейската комися Темис Кристофидо с молба за редакция на анкетата към инструмента за дигитална самооценка SELFIE, съобщи пресцентърът на министерството. \"Искането е от въпроса за определяне на пола на участниците да отпадне опцията \"друго\" или да бъде премахнат целият въпрос, защото в сегашния вариант той е неприемлив\", се казва в съобщението. В писмото се посочва, че инструментът SELFIE помага на училищата да внедрят дигиталните технологии в процесите на преподаване, учене и оценяване и затова е необходимо казусът да бъде разрешен възможно най-скоро. В разработената от Европейската комисия за насърчаване на иновативното образование анкета има 4 варианти за отговор на въпрос, в който трябва да посочат пола си - \"момче\", \"момиче\", \"друго\" и \"предпочитам да не казвам\". Чрез SELFIE трябва да се планира бъдещата дигитализация на българското образование.", "date": "2019.02.22", "title": "Образователното министерство поиска от еврокомисията редакция на въпроса за пола на учениците"}
{"url": "https://www.dnevnik.bg/bulgaria/2019/02/22/3394256_evrokomisiiata_ne_sa_verni_tvurdeniiata_che_nalagame/", "text": "Само държавите, членки на Европейския съюз, са компетентни да решават въпроси, свързани с каквато и да било терминология за определяне на пола съгласно техните конституции.\" Това изяснява Европейската комисия (ЕК) в изявление за разпространената в българските училища анкета SELFIE (самооценка на ефективното обучение чрез насърчаване на използването на иновативни образователни технологии). В допитването до учениците над 9-годишна възраст има 4 варианта за отговор на въпрос, в който трябва да посочат пола си - \"момче\", \"момиче\", \"друго\" и \"предпочитам да не казвам\". \"През последните няколко дни в българското публично пространство се разпространи твърдението, че Европейската комисия се опитва да \"наложи\" понятието \"трети пол\" в българските училища. Беше написано, че предлагайки инструмента SELFIE на училищата в България, комисията \"проповядва джендър идеология\". Всички тези твърдения са неверни\", пише ЕК в изявлението си. \"SELFIE е доброволен и анонимен инструмент в подкрепа на училищата при употребата на цифрови технологии за преподаване и обучение. Всички заинтересовани училища могат да се регистрират на платформата и да направят самооценката и резултатите от SELFIE остават само за съответното училище и не се споделят другаде\", заявява еврокомисията. В текста се отбелязва, че SELFIE е бил разработен в \"тясно сътрудничество с експерти по образованието и над 5000 училищни ръководители, учители и ученици. Първата версия на инструмента беше тествана в 650 училища в 14 държави\". Днес министерството на образованието  съобщи, че е изпратило писмо  до директора на Главна дирекция \"Образование, младеж, култура и спорт\" към Европейската комисия Темис Кристофидо с молба за редакция на анкетата към инструмента за дигитална самооценка SELFIE - или да отпадне опцията \"друго\" ,или да бъде премахнат целият въпрос. В писмото се посочва, че инструментът SELFIE помага на училищата да внедрят дигиталните технологии в процесите на преподаване, учене и оценяване и затова е необходимо казусът да бъде разрешен възможно най-скоро.", "date": "2019.02.22", "title": "Еврокомисията отрече да налага \"джендър идеология\" в българските училища"}
{"url": "https://www.dnevnik.bg/sport/2019/02/22/3394235_tur_dyo_frans_shte_zapochne_ot_daniia_prez_2021_g/", "text": "Копенхаген ще приеме първите три етапа в \"Тур дьо Франс\" през 2021 г., съобщиха организаторите. Столицата на Дания е най-северната точка, от която ще започне най-голямото колоездачно състезание в света. \"Датчаните дадоха отличен пример, като направиха велосипедите водещи транспортни средства в градските райони. Енергията, която феновете и любопитните местни ще насочат към колоездачи, последователи и зрители на Тура, със сигурност ще бъде голям източник на вдъхновение за успеха в нашето велико предизвикателство, виждайки бъдещето на велосипед\", каза директорът на състезанието Кристиан Прюдом.  В последните години има тенденция първите етапи в Обиколката на Франция да се провеждат извън пределите на страната. Дания ще бъде десетата държава, от която ще започне \"Тур дьо Франс\", като за пръв път състезанието ще стартира в Скандинавия. Тази година  начало на Обиколката ще даде столицата на Белгия - Брюксел . Стартът на състезанието са приемали още Германия, Холандия, Англия, Ирландия, Люксембург, Монако, Испания и Швейцария. Копенхаген е един от градовете с политика, която насърчава карането на велосипеди. Първият етап ще предложи индивидуален часовник с дължина 13 км по улиците на града. Другите етапи са равнинни и включват 190 км от Роскиле до Ниборг и отсечка от Вайле до Сонденборг (170 км). \"Това е огромна чест за Копенхаген да приеме големия старт на \"Тур дьо Франс\". Най-добрият град за каране на велосипед приема най-голямото колоездачно състезание в света\", каза кметът на Копенхаген Франк Йенсен. ", "date": "2019.02.22", "title": "\"Тур дьо Франс\" ще започне от Дания през 2021 г."}
{"url": "https://www.dnevnik.bg/politika/2019/02/22/3394258_deputati_ot_bsp_vzeli_pari_za_putni_i_komandirovki/", "text": "Въпреки нареждането на Корнелия Нинова 16 депутати от БСП са взели пътни, а 19 - дневни командировъчни. Сумите са получени на 18 и 19 февруари. Това съобщи председателят на Народното събрание Цвета Караянчева. Само ден по-рано, в неделя, националният съвет на БСП реши парламентарната група на \"БСП за България\" да не участва в пленарните заседания на Народното събрание, докато не бъдат отменени приетите промени в Изборния кодекс и не бъде избран нов състав на Централната избирателна комисия.  Вчера лидерът на БСП  Корнелия Нинова написа писмо  до председателя на Народното събрание Цвета Караянчева, в което се казва, че депутатите от левицата се отказват от заплатите си за периода, в който ще отсъстват от парламента. Реакцията на социалистите е след заявеното намерение от ГЕРБ и \"Атака\" да помислят как да променят парламентарния правилник,  за да лишат депутатите от БСП  от тази една трета от заплатите им, която получават, въпреки че не присъстват на заседания. Ако изпълнят намеренията си, управляващите може да оставят без остатъчната му заплата и депутата от ДПС Делян Пеевски, който не е идвал в парламента от полагането на клетвата, която му осигурява имунитет. В писмото на Нинова се казва, че освен от заплати народните представители на БСП се отказват и от командировъчните си средства, както и от служебните автомобили, разходи за гориво и нощувки в избирателните им райони. Цвета Караянчева отговори днес на Нинова с писмо, в което се казва, че според правилника на парламента няма как да не се дава тази 1/3 от заплатите и ако не бъдат взети от депутат, те се депонират. ", "date": "2019.02.22", "title": "Депутати от БСП взели пари за пътни и командировки въпреки отсъствието си"}
{"url": "https://www.dnevnik.bg/sviat/2019/02/22/3394274_germaniia_shte_razreshi_na_lekarite_da_opovestiavat/", "text": "Германските лекари вече ще могат да оповестяват публично дали извършват аборти - такива законодателни промени прие парламентът. Досега да се рекламира извършването на тази услуга бе забранено. С влизането в сила на законодателните промени на лекарите ще им бъде разрешено да посочват (например на уебсайтовете си) дали предлагат  извършването на аборти. Въпреки това на лекарите не се разрешава да упоменават кой  метод на аборт  практикуват, като за получаването на допълнителна информация на пациентките ще се налага да се свързват с институции, консултационни центрове и медицински асоциации. Тези ограничения провокираха критиките на лекари, пациентки и част от германската политическа опозиция, отбелязва ДПА. Като част от реформата ще бъде създаден единен регистър на лекарите, болниците и другите институции, в които е допустимо  да се извършват аборти , както и методите за аборт, практикувани от различните лекари. Информацията в регистъра ще бъде актуализирана всеки месец и публикувана онлайн от федералните здравни власти. Аборти по желание в Германия се извършват до дванадесетата седмица, но трябва да са одобрени от двама различни лекари, жената трябва да мине през консултация и да се изчака три дни. Миналата година гинеколог бе глобена с 6 хил. евро за нарушаването на закона с публикуването на информация за услугите за аборт на своя уебсайт. Случаят съживи дебата по въпроса в коалиционното правителство, водено от консервативния Християндемократически съюз (ХДС) на Меркел. Нейният по-малък партньор, Германската социалдемократическа партия (ГСДП), настояваше целият закон да бъде премахнат, искане, подкрепено от левите опозиционни партии \"Левица\" и Зелени. В крайна сметка управляващите партии постигнаха компромис, смятан от много наблюдатели за поражение за социалдемократите.", "date": "2019.02.22", "title": "Германия ще разреши на лекарите да оповестяват публично дали извършват аборти"}
{"url": "https://www.dnevnik.bg/sport/2019/02/22/3394259_grisha_ganchev_izbra_portugalec_za_misiiata_da_razviva/", "text": "Собственикът на \"ЦСКА-София\" Гриша Ганчев избра португалеца Пауло Жорже Рибейро Кардозо за ръководител на детско-юношеската школа на клуба, обявиха червените. Задачата на специалиста е след време школата да започне да произвежда български футболисти за ЦСКА. Португалецът е избран от ръководството на клуба след \"внимателен и обстоен подбор измежду няколко чуждестранни кандидати\", се казва в информацията. Ганчев се изказа критично за състоянието на школата на клуба в края октомври. Тогава той заяви, че скоро ще има промяна, като целта е да започнат да излизат таланти. Кардозо е вторият чужденец, който клубът назначава на ключов пост. Преди ден  червените представиха Кристиано Джарета за спортен директор . Португалецът има поглед върху академията на клуба, тъй като в края на миналата година е прекарал две седмици в София, за да се запознае отблизо с работата на треньорите и представянето на формациите в съответните първенства, посочват от \"Българска армия\". Според информацията Кардозо има голям опит като треньор, скаут и методист при работата с подрастващите. \"Близо две десетилетия е в школата на \"Спортинг\" (Лисабон), където открива, тренира и помага за развитието на таланта на Кристиано Роналдо, Нани, Ерик Дайър и Рикардо Куарешма\", казват червените. В последните години португалецът е работил с федерацията на Република Южна Африка, бразилския \"Флуминенсе\", \"Ал Ахли\" в Саудитска Арабия и австралийския \"Мелбърн виктори\". Какво каза Ганчев за школата на клуба в интервю за \"Код спорт\" \"Има вариант (да се използват само чужденци за първия отбор), след като школата ни не работи. В най-скоро време ще вземем мерки и ще се чуе. Дочувам, че има и корупция, което е немислимо да се случва. Ние трябва да произвеждаме играчи. Ще вземем специалисти от чужбина, както в Ловеч го бях направил. Идваха всяка година хора от \"Оксер\" и работеха. Същата работа ще стане и в ЦСКА. Но досега не ни остава време. Но не може да продължава по този начин. Ние трябва да вадим български играчи\". \"За година и половина-две да си довършим каквото трябва с базите и вече да търсим високо спортно майсторство, а не да ги събираме на килограм. За какво са ни? Чак на мен ми се обаждат - туй детенце, онуй детенце... Ще направим три групи U15, U17, U19 по 20 човека, които според изискванията на шефа на школата и на треньорите да са качество. Да разчитаме примерно един-двама да могат да влязат да играят в първия отбор. А другите, с които подпишем договори и тръгнат, спокойно да си играят във втората шестица на А група, във водещите отбори в Б група. Просто да създаваме играчи.\" \"Като се обърна по отборите и като погледна, има поне 150 мои играчи от нашата академия в Ловеч, които играят в А, Б и В група. В крайна сметка той заради това идва, да я изкара тази академия и после 10-12 години да има с какво да се прехранва\".", "date": "2019.02.22", "title": "Гриша Ганчев избра португалец за мисията да развива школата на \"ЦСКА-София\""}
{"url": "https://www.dnevnik.bg/sviat/2019/02/22/3394283_guaido_i_maduro_produljavat_borbata_s_koncerti_ot/", "text": "Схватката във Венецуела между опозиционера Хуан Гуайдо и президента Николас Мадуро ще продължи днес под необичайна форма - концертен дуел, съобщи агенция \"Франс прес\". Двата концерта ще се състоят на колумбийската граница на около 300 метра един от друг, от двете страни на моста \"Тиендитас\", свързващ колумбийския град Кукута и венецуелския Уреня и блокиран от две седмици от венецуелски военни. Концертът в Кукута е организиран от британския милиардер  Ричард Брансън  с призив да бъде допусната хуманитарна помощ във Венецуела. Надеждите са на него да дойдат 250 000 зрители и да бъдат събрани 100 милиона долара дарения за населението на Венецуела. В Кукута е складирана по-голямата част от американската  хуманитарна помощ , която Гуайдо е обещал да вкара в страната въпреки отказа на правителството, което се бои от американска военна интервенция. В проявата ще вземат участие венецуелски и чуждестранни звезди, включително Хуанес и  Луис Фонси.  Колумбийският президент Иван Дуке и колегите му от Чили и Парагвай ще отидат на концерта, който ще бъде охраняван от 1500 полицаи и военни. От венецуелската страна на границата от днес до неделя правителството организира концерт под наслов \"Долу ръцете от Венецуела\". \"Артистите, които ще имат изпълнения в Колумбия, трябва да знаят, че извършват престъпление, дават съгласието си за военна интервенция\", предупреди Мадуро. / БТА", "date": "2019.02.22", "title": "Гуайдо и Мадуро продължават борбата с концерти от двете страни на границата"}
{"url": "https://www.dnevnik.bg/kultura/2019/02/22/3390196_otkus_ot_bezotgovorniiat_razum_intelektualcite_i/", "text": "Четем \"Безотговорният разум. Интелектуалците и политиката\" от големия американски политолог, публицист и изследовател на историята на идеите Марк Лила. \"Големите идеологически системи предизвикаха съпротива, защото се оказаха неспособни да се справят със задачата, с която се бяха захванали, а не защото амбицията им е тотално сбъркана\", пише Лила в \"Безотговорният разум. Интелектуалците и политиката\". Според него никога след края на Втората световна война, а може би дори след Руската революция (1917), политическата мисъл на Запад не е била толкова плитка и безпомощна. Всички сме наясно, че са в ход застрашителни промени в западните общества, както впрочем и в други общества, чиято съдба неизбежно ще има отражение и върху нашия начин на живот. Липсват ни обаче подходящи концепции и дори понятия, за да опишем света, в който живеем. И което е още по-тревожно: ние дори не съзнаваме тази липса. Марк Лила показва, че историята на Европа през миналия век е пълна с примери за интелектуалци, които подкрепят идеологическите проекти и политиката на тоталитарните режими, комунистически или фашистки. Но как е възможно видни философи и писатели като Хайдегер, Шмит, Бенямин, Кожèв, Фуко и Дерида да се превърнат в рупори на Сталин и Хитлер? Когато не успеят да овладеят болните си амбиции и самочувствие, интелектуалците лесно се предават на една общочовешка слабост – изкушението на властта и силата. Марк Лила (1956) е роден в Детройт, Мичиган. Завършил е Университета в Мичиган и Харвардския университет. От 2007 г. е професор по хуманитарни науки в Колумбийския университет, Ню Йорк. Средоточието на неговата научна работа и на неговите книги е политическата и религиозната идейна история на Европа. Лила, който без съмнение е един от най-ярките политически мислители на нашето време, неотдавна отправи призив към американските либерали да загърбят политиката на идентичността и да разгърнат нова визия за бъдещето, която може да убеди гражданите, че споделят обща съдба. превод Стоян Гяуров Какво общо има философията с любовта? Ако вярваме на Платон – всичко. Докато не всички любещи са философи, то философите са единствените истински любещи, защото само те разбират към какво слепешката се стреми любовта. У всички нас любовта предизвиква подсъзнателен спомен за красотата на Идеите и този спомен ни влудява; чувстваме се обладани от трескав копнеж за чифтосване, за \"създаване и раждане в красота\", както е красиво казано в \"Пирът\". Тези, които притежават самоконтрол, се съешават интелектуално и контактуват с Идеите, което е целта на философията, докато онези, които го нямат, пречистват страстите си в плътта и остават обвързани със света. Тъй като еротичният порив невинаги избива във философия, към него трябва да се подхожда изключително предпазливо – учи Платон. Когато еросът се отприщи в една неумерена личност, душата потъва в чувствени удоволствия, слабост към парите, пиянство, дори лудост. Силата на ероса е толкова голяма, че той може да надделее над нашия разум и естествените ни инстинкти, като ги използва за собствените си цели и се превърне в тиран на душата. Какво е политическата тирания, пита Платон в \"Държавата\" през устата на Сократ, ако не несправедливото управление на един човек, който сам е тиранизиран от най-долните си желания? Платон определя ероса като демонична сила, която се носи между човешкото и божественото и която ни помага да се възвишим или пък докарва душата до падение и страдание, в които други страдат заедно с нас. Чрез някакъв перверзен трик на природата философът и тиранът, най-висшият и най-низшият човешки тип, се оказват свързани посредством силата на любовта. Ние, разбира се, отдавна вече не мислим за ероса по този начин. Еротичното привличане, животът на разума, светът на политиката – за нас това са съвсем отделни сфери, които съществуват независимо една от друга и се управляват от различни закони. Затова сме неподготвени да разберем един от най-необикновените епизоди в духовния живот на нашето време – любовта и приятелството между Мартин Хайдегер, Хана Арент и Карл Ясперс. Тези трима мислители се срещат за първи път през 20-те години и са незабавно привлечени един от друг поради общата си страст към философията. Но тъй като скоро се оказват въвлечени в политическия катаклизъм, който разтърсва Европа, а след това и целия свят, тази страст засяга впоследствие всички аспекти на личния живот и политическата им ангажираност. Фактът, че през младостта си Хайдегер и Арент са били за кратко плътски любовници, е подробност, от която не може да се извлече кой знае какво. Онова, което е важно и заслужава сериозен размисъл, е какво място отделят тримата на страстта в живота на ума и в изкушението на съвременната тирания. За любовната връзка между Хайдегер и Арент научихме за първи път от написаната от Елизабет ЙънгБруел завладяваща биография \"Хана Арент – от любов към света\" (1982), макар че при излизането ѝ тя не предизвика широк интерес главно поради дискретността и чувството за мярка на авторката. Преди няколко години обаче аферата стана предмет на неприятна полемика, провокирана от изследването на Елжбета Етингер \"Хана Арент/Мартин Хайдегер\" (1995). Със своята малка книжка професор Етингер се надяваше да предизвика скандал – и успя. В хода на работата си върху биография на Арент тя бе получила достъп до кореспонденцията между Арент и Хайдегер, която в съответствие с волята на изпълнителите на завещанието малцина бяха виждали и от която никой не бе имал правото да цитира. Етингер изчита писмата и без бавене дава за печат своя преразказ на любовната афера, като перифразира дълги откъси от писмата на Хайдегер и цитира пряко от отговорите на Арент. Етингер представя като дълбоко патологична връзката между Арент и Хайдегер, като се започне от първата им среща през 1924 г. и се стигне до внезапната смърт на Арент през 1975 г. Според интерпретацията на авторката Хайдегер е бил безскрупулен хищник, който обезчестява една наивна и уязвима млада студентка, зарязва я, когато решава, че така му е изгодно, пренебрегва съдбата ѝ, когато тя избягва от Германия през 1933 г., а след войната цинично се възползва от славата ѝ на еврейска мислителка, за да реабилитира себе си и своята философия, която е дълбоко компрометирана от подкрепата му за нацизма. Що се отнася до Арент, Етингер я смята за жертва, която е съдействала за собственото си унижение, като е търпяла обидите и отблъскването ѝ от мъжа Хайдегер, а по-късно, като се е застъпвала енергично за мислителя Хайдегер, въпреки интелектуалната му поддръжка за Хитлер. Етингер не може да реши дали Арент е правила това, защото е изпитвала дълбока психологическа нужда от любов към една бащинска фигура, от еврейска самоомраза или от глупавото желание да се покаже благодарна към един шарлатанин, когото е смятала за гений. Етингер развива тези три хипотези на базата на своя прочит на непълна кореспонденция. За мен това е безотговорна книга. Тъй или иначе, скандалът беше налице и през последвалите месеци критиците на Арент се възползваха от него като доказателство за нейната интелектуална неблагонадеждност. Защитниците ѝ, които през последните години я бяха превърнали в обект на ревностна агиография, не се забавиха с отговора си, но сториха малко за повишаване на нивото на дискусията. Ала найважното: малцина освен професор Етингер бяха виждали писмата. Тогава изпълнителите на литературното завещание на Хайдегер и на Арент се намесиха, като се съгласиха да публикуват цялата кореспонденция и да я предоставят на съда на обществеността. Тъй като Хайдегер е унищожил всички ранни писма на Арент, от които тя рядко е правела копия, това означаваше, че кореспонденцията ще бъде непълна и че три четвърти от нея ще бъдат откъм страната на Хайдегер. Тъй или иначе, решението бе взето и сега ние разполагаме със старателно редактирано и снабдено с подробна анотация германско издание.3 Решението се оказа много уместно, тъй като публикуваният том постига повече от непосредствената си цел. Той поставя връзката Хайдегер – Арент в нов и по-значим в интелектуално отношение контекст: става дума за приятелството, което те установяват и споделят с общия си приятел, философа екзистенциалист Карл Ясперс. Мартин Хайдегер се ражда през 1889 г. в градчето Мескирх, Баден-Вюртемберг. Като момче той изглежда предопределен за свещенически сан и действително, когато навършва двайсет години, решава да стане послушник в ордена на йезуитите. Само че йезуитската кариера на Хайдегер продължава едва две седмици, тъй като той започва да се оплаква от болки в гърдите и бива изпратен обратно у дома си. Интересът му към религията обаче се запазва и той се записва в теологическата семинария на Фрайбургския университет, като от време на време публикува статии в донякъде реакционни католически издания, критикувайки културния упадък на своето време. През 1911 г. отново има проблеми със сърцето и се премества от теологическия в математическия факултет, като самостоятелно се отдава на философията. Раздялата на Хайдегер с интелектуалната традиция на църквата се проточва извънредно дълго. Дори през 1921 г. той пише на своя студент Карл Льовит, че се смята преди всичко за \"християнски теолог\". Междувременно учи при големия феноменолог Едмунд Хусерл, пристигнал през 1916 г. във Фрайбург със заявената цел да изчисти философската традиция от метафизическите полипи. Първоначално Хусерл, който се стреми да внесе нов, радикален подход към философското проучване на съзнанието и да го върне \"към самите неща\", се отнася резервирано към Хайдегер, когото смята за католически мислител. Но постепенно дългите философски разговори с неговия студент започват да му допадат и той е разочарован, когато военната служба на Хайдегер ги прекъсва. При завръщането на Хайдегер Хусерл го назначава за свой личен асистент – пост, който той заема до 1923 г. През тези години личните отношения между Хусерл и Хайдегер са почти като отношенията между баща и син – по-възрастният учен подготвя младия си ученик да го замести един ден. Когато Карл Ясперс се запознава с Хайдегер през 1920 г., госпожа Хусерл му го представя като \"феноменологическото отроче на моя мъж\". Това е съдбоносна среща, която ще преобрази живота и на двамата. Ясперс е с шест години по-голям от Хайдегер и вече добре известна фигура в духовния живот на Германия. Той е следвал право и медицина и има хабилитация по психология, предмета, който преподава във Фрайбург. Известността му почива на книгата, която публикува през 1919 г. под заглавие \"Психология на мирогледите\" – една идиосинкратична и днес практически нечетивна работа, утежнена от техническия език на Макс Вебер и Вилхелм Дилтай, която обаче засяга някои екзистенциални теми по маниера на Киркегор и Ницше. Книгата спечелва на Ясперс професура по философия, макар че той, също като Хайдегер, изпитва едва прикрито презрение към университетските философи на своето време. Скоро двамата мислители откриват общ интерес към онова, което Ясперс нарича в книгата си \"гранични ситуации\" – когато облакът на забравата, който обикновено обгръща die Existenz, нашето съществуване, се разнася и ние изведнъж се оказваме лице в лице с фундаменталните въпроси на живота и особено на смъртта. Ясперс описва как тези ситуации предизвикват у нас състояние на безпокойство и вина, но същевременно откриват и перспектива да заживеем истински, като ги посрещнем свободно и непоколебимо. Въпреки че идва от съвсем различните интелектуални традиции на схоластиката и феноменологията, Хайдегер е погълнат от същите тези проблеми, които стават централни теми на неговия шедьовър \"Битие и време\" (1927). През следващите няколко години между двамата се установява тясна философска дружба, както е видно от ранните им писма. Тя бива циментирана през 1922 г., когато Ясперс поканва Хайдегер да му гостува за една седмица в Хайделберг, където междувременно преподава. Това е незабравимо преживяване за двамата и от там нататък те се смятат за Kampfgemeinschaft, другари по оръжие. Същевременно обаче още от самото начало е ясно, че за да оцелее приятелството им, то трябва да почива на смущаващия факт, че Хайдегер е по-големият мислител и че Ясперс, макар по-възрастен и по-известен от Хайдегер, трябва да се примири с това.", "date": "2019.02.22", "title": "Откъс от \"Безотговорният разум. Интелектуалците и политиката\" на Марк Лила"}
{"url": "https://www.dnevnik.bg/razvlechenie/2019/02/22/3394239_aktyorut_inscenira_homofobsko_i_rasistko_napadenie/", "text": "Актьорът Джуси Смолет е платил на двама братя да инсценират расистко и хомофобско нападение срещу него, защото не е бил доволен от заплащането, което получава за работата си в сериала \"Империя\", съобщи директорът на полицията на Чикаго, цитиран от \"Ройтерс\". Смолет, който е чернокож и гей, беше арестуван в четвъртък и обвинен в измамване на полицията за предполагаемото нападение на 29 януари. Полицията все още не може да каже по какъв начин актьорът се е надявал, че тези действия ще доведат до повишаването на заплащането му. Директорът на чикагската полиция Еди Джонсън изглеждаше видимо ядосан и осъди действията на Смолет. \"Смолет се възползва от болката и гнева към расизма, за да промотира кариерата си\", каза той и добави, че Смолет е платил 3500 долара на братята, за да инсценират престъпление от омраза. Полицията не разкрива какво е заплащането, което Смолет е получавал за работата си в \"Империя\". Ако актьорът бъде осъден, той е застрашен от лишаване от свобода между една и три години. Гаранцията, определена от съда, е в размер на 100 000 долара. Смолет е трябвало да предаде и паспорта си. Актьорът беше задържан в арест, но беше пуснат, след като плати десет процента от гаранцията. Смолет твърдеше, че двама мъже са го удряли и са сложили на врата му примка, като междувременно са крещяли \"Да направим Америка велика отново\", основният слоган на Тръмп. Актьорът твърдеше и че е залят от нападателите с течност, чийто произход не може да се определи. Случаят със Смолет предизвика небивало внимание в САЩ, тъй като страната е изключително разделена след избирането на Тръмп за президент през 2016 г. Според критикуващите президента неговите изказвания подхранват расизма и насилието, а поддръжниците на Тръмп твърдят, че пресата използва всеки случай, за да представи президента в лоша светлина. 20th Century Fox, чиято продукция е сериалът, в който играе Смолет, обявиха, че актьорът се е върнал на снимачната площадка, но те внимателно разглеждат случая и обмислят действията си. Според съдебните документи Смолет е написал на нападателите си чек за 3500 долара, но освен това той им е дал и 100 долара, за да купят въже, маски за ски, ръкавици и червени бейзболни шапки, подобни на онези, които се асоциират с предизборната кампания на Тръмп.  В телевизионно интервю миналата седмица Смолет каза, че е гневен, защото някои хора се съмняват в историята му и че той отдава тези съмнения на склонност към расизъм. Директорът на полицията призова Смолет да се извини публично за постъпката си. \"Притеснявам се, че сега престъпленията от омраза ще бъдат приемани от обществото със силен скептицизъм\", каза Джонсън и допълни, че градът има по-сериозни проблеми. \"Надявам се семействата, които са жертви на насилие с огнестрелно оръжие в този град, да получаваха толкова внимание\", отбеляза той.", "date": "2019.02.22", "title": "Актьор инсценира хомофобско и расистко нападение срещу себе си"}
{"url": "https://www.dnevnik.bg/sport/2019/02/22/3394297_fifa_naloji_zabrana_na_chelsi_da_privlicha_igrachi/", "text": "Челси\" е наказан със забрана да привлича футболисти през следващите два трансферни прозореца заради нарушаване на правилата за трансфери на непълнолетни играчи от чужбина, обяви ФИФА. Освен това клубът е глобен с 460 хил. паунда. Глоба има и за Футболната асоциация на Англия - 390 хил. паунда. \"Челси\" получава три дни, в които може да обжалва. Наказанието идва, след като  ФИФА разследва как \"Челси\" е привличал чуждестранни играчи на възраст под 18 години . Според хакнати данни от Football Leaks, публикувани в \"Медиапарт\", проверката е обхванала 19 трансфера на сините за три години. Твърденията са, че  още четири клуба от Висшата лига са разследвани . \"Челси\" е обект на разследване за подобни нарушения за трети път в последните девет години. Сините получиха забрана за трансфери за два прозореца през 2009 г. заради привличането на 16-годишния Гаел Какута от френския \"Ланс\" през 2007 г. Лондончани спечелиха последвалото обжалване и наказанието отпадна. Те бяха разследвани и за трансфера на Бертран Траоре през 2013 г.", "date": "2019.02.22", "title": "ФИФА забрани на \"Челси\" да привлича играчи"}
{"url": "https://www.dnevnik.bg/zdrave/2019/02/22/3394298_za_invalidnite_pensii_ima_prestupna_biznes_shema/", "text": "Нормалният ред е хора със заболявания да търсят явяване пред ТЕЛК, но тук явно вече става въпрос за престъпна бизнес схема. С тези думи министърът на вътрешните работи Младен Маринов коментира акциите на службите на МВР и прокуратурата срещу фалшивите инвалидни пенсии. Последната операция  беше във Варна в началото на седмицата . Въпреки че по реализацията и се работи от май, вчера  съдът не намери доказателства за наличие на престъпна група  и освободи задържаните четирима лекари. Под домашен арест остават двамата сирийци, за които се твърди, че са организаторите на схемата. До изслушването на Маринов се стигна по настояване на депутата от ГЕРБ Маноил Манев, като целта е да се даде достатъчно достоверна информация, за да не можели от БСП да правят спекулации и да пускат фалшиви новини. Маринов отбелязва, че се забелязва активна работа от посредници, които търсят кандидати, да се явят пред ТЕЛК. Главният секретар на МВР Ивайло Иванов каза пред депутатите, че инвалидна пенсия, без да има условия за това, може да се получи, като се плати сума между 200 и 2500 лева. Точният размер зависи от това колко души участват във веригата и в коя област се развива действието. Общо досъдебните производства за фалшиви ТЕЛК решения през тази година са 29. До 500 млн. лв. се източвали с фалшиви пенсии След изслушването на Маринов и Иванов председателят на парламентарната група на ГЕРБ Цветан Цветанов обобщи, системният подход на МВР срещу фалшивите ТЕЛК-ове ще има сериозен превантивен ефект. Той отбеляза, че инвалидни пенсии след решения на комисиите взимат 700 хил. български граждани. \"Това като процентно съотношение е някъде около 10. Към 1989 г. процентно хората, които са били с ТЕЛК, са били някъде от порядъка на не повече от 2-2.5%, което е средното за страните от ЕС\", допълни Цветанов. Според него, ако има намаляване и отсяване на фалшивите ТЕЛК-ове, ще може да се намери допълнителен финансов ресурс, който да подпомогне пенсионната система. Депутатът от \"Обединени патриоти\" Искрен Веселинов посочи, че борбата с фалшивите ТЕЛК-ове е залегнала в коалиционното споразумение с ГЕРБ. Според него по експертни оценки между 300 и 500 млн. лв. всяка година отиват у хора, които не са нуждаят. Веселинов призова да се изгради сериозна система за вътрешен контрол на системата. \"Ние трябва да помислим по въпроса НОИ като органа, който плаща, да има своите контролни механизми да може да проверява съмнителните решения още в момента на тяхното издаване\", е неговото мнение.", "date": "2019.02.22", "title": "За инвалидните пенсии има престъпна бизнес схема, смята министърът на вътрешните работи"}
{"url": "https://www.dnevnik.bg/sviat/2019/02/22/3394305_nai-golemiiat_kitaiski_ostrov_shte_zabrani/", "text": "Китайската провинция Хайнан ще забрани до 2025 година производството, продажбата и употребата на всички пластмаси за еднократна употреба, които не са биоразградими. Целта е да се намали замърсяването на околната среда. Това съобщи държавната агенция \"Чайна нюс сървис\", позовавайки се на местната служба за околната среда и цитирана от \"Ройтерс\" и БТА. Хайнан се състои от най-големия остров под контрола на Китай и няколко архилепага с малки острови. Това е първият китайски регион, който официално се ангажира да спре употребата на пластмаса за еднократна употреба, която не е биоразградима. Тя е посочена от ООН като едно от най-големите предизвикателства за околната среда. \"Чайна нюс сървис\" съобщи, че Хайнан ще изготви нови стандарти и ще създаде система за мониторинг за спазване на новите стандарти преди края на годината. Провинцията ще забрани първоначално найлоновите торбички, които не са биоразградими, и приборите за хранене до края на 2020 година. Тя ще спре изцяло и употребата на материала преди 2025 година, се посочва в доклада на местната служба за околна среда. Замърсяването с пластмасови изделия се превърна в един от най-големите проблеми за околната среда в Китай, като голямо количество необработени пластмасови отпадъци са изхвърлени в депа и реки. /БТА", "date": "2019.02.22", "title": "Най-големият китайски остров ще забрани пластмасата за еднократна употреба"}
{"url": "https://www.dnevnik.bg/photos/2019/02/22/3394234_fotogaleriia_pigkaso_ot_jujna_afrika/", "text": "Пигкасо е роденa във ферма в Южна Африка и е трябвало да бъде изпратенa в кланица.", "date": "2019.02.22", "title": "Фотогалерия: Пигкасо от Южна Африка"}
{"url": "https://www.dnevnik.bg/detski_dnevnik/2019/02/22/3388957_s_decata_v_pochivnite_dni_23_i_24_fevruari/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Преди Баба Марта да се е \"разбързала\", в  националния политехнически музей  ще вземат да я изпреварят. От 10.30 часа децата са поканени да си направят мартеници сами и ще си отидат със собствено оцветена мартенска тениска. Ще влязат в ролята на басмаджии и ще почувстват духа на отминалите времена. Материалите са осигурени от музея.  От 10 до 16 часа в Националния етнографски музей ще се проведат традиционните ателиета за изработка на мартеници. Участието в ателиетата е на цената на билета за посещение в музея.  - Легендите разказват, че когато зимата застила земята с бели губери и когато светлината и топлината все още са оскъдни, шетат духове и караконджули и пакостят на хората. Тогава на помощ им идват кукерите – те гонят злите сили със своите танци, подрънкване на звънци, хумор и маски със страховити изражения. Шумни, едновременно страшни и смешни, кукерите прогонват и зимата и наричат за здраве и плодородие. \"Приказка безкрай\" кани деца и родители да преживеят заедно с децата куража да прогонят злото, да се посмеят и да научат за силата на ума в драматизацията по българската народна приказка \"Мързеливата невяста\". Ще има и творческа работилница. Необходимо е предварително записване за участие на  teatralna.shapka@gmail.com , подробности -  тук . - Как се посреща Баба Марта, за да е весела и засмяна? С песни, танци и чудни мартеници. Фолклорното събитие за деца  \"Музикални мартенички\"  ще преплете музикалното и приложното изкуство с червени и бели конци. Събитието е подходящо за участници над 5 години. Може да запазите своето място на e-mail  world.orenda@gmail.com , Facebook: Alternative world Orenda. -  Мартенска арт работилница  е организирана от 14 часа в Dance Station Paradise Center.  - Националният природонаучен музей и Юлияна Гълъбинова предлагат образователна програма с творчески занимания, вдъхновени от природата. От 11 часа водещата Веселина Чирова ще запознае посетителите с прилепите. Юлияна Гълъбинова ще помогне на всеки участник да си изработи свой прилеп с материали по избор. Програмата е подходяща за деца на възраст от 8 до 12 години. Можете да запазите своето място, като се обадите на тел. 0879226573 от понеделник до петък, между 10 и 17 ч., подробности -  тук .  -  Караоке с \"Маргаритка\"  в Mall of Sofia започва от 11 часа.  - От 16 часа ще се проведе голяма \"Мацаница\". Тя ще бъде тематична, като темата за рисуване, оцветяване и мацане ще бъде \"в гората\". Подробности -  тук . Неделя  От 10 до 16 часа в Националния етнографски музей ще се проведат традиционните ателиета за изработка на мартеници. Участието в ателиетата е на цената на билета за посещение в музея. -  Творческа работилница \"Мама и аз\"  предлага от 11 часа на посетителите си да сътворят красиви, цветни и уникални мартенички. - На  куклен мюзикъл \"Горски концерт\"  са поканени децата от Боби и Кели от 11:30 часа.  -  \"Детска сладоледена работилница\"  очаква малчуганите от 10.30 часа на ул. \"Цар Шишман\" 12А. -  \"Приказка с палачинка\"  ще срещне децата от 11 часа с един необикновен герой - Хоботчо. Откъсите ще чете актрисата Николета Миланова, а после децата ще рисуват свои приказни илюстрации. Събитието е подходящо за деца на възраст от 4 до 10 години. Задължително присъствие на родител. Резервация на телефон 087 646 4000", "date": "2019.02.22", "title": "С децата в почивните дни (23 и 24 февруари)"}
{"url": "https://www.dnevnik.bg/kultura/2019/02/22/3394301_ako_avtoportretite_na_dechko_uzunov_mojeha_da_govoriat/", "text": "С изложба на автопортретите на Дечко Узунов в Галерия \"Дечко Узунов\" отбелязва 120 години от рождението на художника. Благодарение на живописните платна и рисунки публиката ще има възможност да срещне с автора в моментите, в които той се вглежда в себе си и изследва различните си състояния, съобщават от галерията. Ядрото на изложбата се състои от четири платна - \"Автопортрет със светци\" и \"Семеен портрет (Автопортрет с Олга), както и от \"Автопортрет\" (част от колекцията на Националната художествена галерия) и \"Дон Кихот без Санчо Панса\", която пристига от Дома на хумора и сатирата в Габрово. Живописните автопортрети са обогатени с малко познати скици и рисунки на автора, съхранявани в ХГ \"Дечко Узунов\".  Дечко Узунов е роден в края на 19 век и творчеството му преминава през почти целия 20 век. Художникът влага в живота си също толкова страст, колкото и в изкуството си и винаги е предизвиквал вниманието на критиците, журналистите и публиката. Той е считан за майстор в областта на монументалното изкуство, портрета, композицията, пейзажа, натюрморта, голото тяло. Но се изявява и като илюстратор, сценограф и преподавател. Неговото присъствие винаги е изпъквало на фона на заобикалящата го среда. Авторът е известен и като приятен събеседник и авторитет с артистичните си маниери, чувството си за хумор, осведомеността си и рядката способност да цени достойнствата на другите художници, макар и потеглили в различни посоки от неговите търсения. Ежедневието на Дечко Узунов протича в ателието, където създава платната си. Където се връща отново и отново към теми и образи, докато не ги изчерпа докрай и не ги изостави. Там той се вглежда и в своя образ. За съжаление художникът не е оставил след себе си поредица от автопортрети, а само няколко свои образа и настоящата изложба дава възможност на публиката за среща с тях.", "date": "2019.02.22", "title": "Ако автопортретите на Дечко Узунов можеха да говорят"}
{"url": "https://www.dnevnik.bg/sviat/2019/02/22/3394317_makedonskata_curkva_shte_si_ostane_chast_ot_srubskata/", "text": "Не бива да се търсят аналогии между случилото се с новата Православна църква на Украйна, независима от Московската партиаршия, и ситуацията в Черна гора и Украйна. Това каза Вселенският патриарх Вартоломей в  интервю  за сръбския вестник \"Политика\". По думите на Вартоломей, чието интервю е анонсирано с коментара му, че той \"не е източен папа\", Вселенската патриаршия няма намерение да променя устава на Сръбската православна църква и границите ѝ, дори някой да смята, че това е следващата стъпка, логична след решението за Украйна. Вартоломей призна независима украинска църква след решение за отмяна на тристагодишен документ, оставил Киевската митрополия под юрисдикцията на Московската патриаршия. Действието му и последвалата подкрепа за украинската църква, завършила с томос (свидетелство) за независимост, предизвикаха напрежение между руското духовенство и това в Истанбул. Ситуацията в СПЦ обаче е различна. \"За съжаление в момента има много дезинформация... Разликата по отношение на Украйна, канонично и (църковно), е в това, че Русия окупира митрополията на Киев, тя никога не ѝ е била дадена, а всичко, което има Сърбия, ѝ принадлежи, и църковно, и канонично.\" \"Когато държавната територия на Сърбия се е разширила, нашите братя се сърби са се обърнали към Вселенската патриаршия и са потърсили църковното прехвърляне на тези области под юрисдикцията им. Вселенската патриаршия е отговорила позитивно... което не се е получило в случая с Русия, прескочила Вселенската патриаршия.\" Ако подобно решение не е резултат от договор и сътрудничество, Вселенската патриаршия няма да даде автокефалия на никаква локална църковна структура в Северна Македония и Черна гора, каза още Вартоломей. Миналата година  той бе допуснал  решаването на църковния въпрос на Северна Македония с благополучния край на спора за името с Гърция, но при признаване под ново име, малко след като бе предупредил Българската православна църква  да не подкрепя македонската . В интервюто за \"Политика\" той защитава учредяването на Православната църква на Украйна и вековни опити, \"започнали още през 1325 г.\", на \"киевския народ, клир, монашество и местна йерархия\", да се освободят от църковното ръководство на Московската патриаршия\". Той отговаря отрицателно на въпроса дали в действията му имат влияние \"американските империалиастически идеи\".", "date": "2019.02.22", "title": "Македонската църква ще си остане част от сръбската, каза Вселенският патриарх"}
{"url": "https://www.dnevnik.bg/politika/2019/02/22/3394331_ninova_poiska_praviloto_koito_ne_raboti_ne_poluchava/", "text": "Лидерът на БСП Корнелия Нинова призовава управляващите да променят закона, да намалят и замразят депутатските заплати и да запишат, че \"който не работи, не получава нищо\", съобщи пресцентърът на БСП. Нинова реагира на обявеното днес от председателя на Народното събрание Цвета Караянчева, че депутати от БСП са получили командировъчни и пътни на 18 и 19 февруари въпреки партийното решение да напуснат парламента и да не получават заплати. Лидерът на БСП припомня, че партията отдавна е поискала с промяна в првилника депутатските заплати да бъдат замразени, а не да се увеличават на всяко тримесечие с ръста на средната заплата в страната, каквото е правилото сега. \"Уважаеми управляващи, променете закона, намалете и замразете депутатските заплати и запишете, че който не работи, не получава нищо. Вие имате мнозинство, това решение е във Ваши ръце. Не го ли направите, ще се види истината. Не ви е грижа за справедливостта и народа, а само за собствения ви джоб\", пише Нинова.", "date": "2019.02.22", "title": "Нинова поиска правилото \"който не работи, не получава\" да бъде записано в закон"}
{"url": "https://www.dnevnik.bg/sport/2019/02/22/3394327_kubrat_pulev_shte_se_izpravi_sreshtu_rumunec_v_sasht/", "text": "Румънецът Богдан Дину ще е следващият съперник на Кубрат Пулев, съобщава ESPN. Според информацията мениджърите на двамата боксьори вече са подписали договора за мача. Двубоят ще е десетрундов и ще се проведе на 23 март в Коста Меса, Калифорния. Преди ден Дину и екипът му отхвърлиха предложението за мач с Пулев. Последва промяна, като единият от промотърите на румънеца - Грег Коен, обясни пред ESPN, че се е получило \"езиково недоразумение\" с другия промотър, Сорин Флоря от \"Кингс промоушън\". \"Щом се чухме по телефона (с Флоря), бързо успяхме да се разберем. Дину очаква да се завърне в САЩ за мача с Пулев\", каза Коен. По думите му евентуална победа срещу Пулев би била много значим успех. \"Знам, че са имали мачове при аматьорите. Дину е от Румъния, а Пулев е от България. То е като Ню Йорк срещу Ню Джърси в САЩ. Познават се добре и Дину е уверен\", добави Коен. Пулев, който има 26 победи и една загуба на професионалния ринг, няколко пъти  изрази вярата си, че има силите да стане световен шампион . Той е един от задължителните претенденти пред Антъни Джошуа. Дину е спечелил 18 от мачовете си (14 с нокаут), като има една загуба. През ноември Джарел Милър го нокаутира в четвъртия рунд.", "date": "2019.02.22", "title": "Кубрат Пулев ще се изправи срещу румънец в САЩ през март"}
{"url": "https://www.dnevnik.bg/bulgaria/2019/02/22/3394337_kratki_novini_prezidentut_nabljudava_uchenie_sus/", "text": "Блокада около националния стадион в неделя заради \"Левски\" - ЦСКА Типичната за всеки мач между \"Левски\" и ЦСКА блокада ще има в неделя по обяд около националния стадион \"Васил Левски\". От 12 часа до приключване на футболната среща (около 15 часа) се забранява влизането на пътни превозни средства в двете посоки, с изключение на автобусите на масовия градски транспорт по всички уличи около стадиона. В неделя няма да може и да се паркира в района. На изградени контролно-пропускателни пунктове ще извършват щателна проверка на всички посетители на футболния мач. Феновете ще бъдат допускани с документ за самоличност и билет (пропуск) за футболната среща. Зрителите се приканват да заемат местата си по-рано, като стадионът ще е отворен от 11 часа. Президентът наблюдава учение със самолети F/A-18 в Швейцария Българският държавен глава Румен Радев, който е на официално посещение Швейцария, посети със своя швейцарски колега Ули Маурер военновъздушна база \"Мейринген\". Двамата наблюдаваха етап от учението Alpha Scramble, в който се демонстрира бърза реакция със самолети F/A-18 в случай на сигнал за нарушение на въздушното пространство.", "date": "2019.02.22", "title": "Кратки новини: Президентът наблюдава учение със самолети F/A-18 в Швейцария"}
{"url": "https://www.dnevnik.bg/sviat/2019/02/22/3394343_sasht_shte_ostaviat_200_voenni_v_siriia/", "text": "Белият дом съобщи, че около 200 американски войници ще останат в Сирия след изтеглянето на силите на САЩ от арабската страна, предаде \"Франс прес\", цитирана от БТА. \"Малък контингент за опазване на мира от около 200 войници ще остане за известно време в Сирия\", каза пред АФП говорителката на Белия дом Сара Сандърс, без да даде повече уточнения. На 19 декември американският президент Доналд Тръмп обяви решението да започне изтеглянето на американските войски от Сирия. Той го мотивира с факта, че е постигната победа над групировката \"Ислямска държава\" в Сирия и че борбата срещу терористите е единствената причина, поради която американските военни са там. Сега в Сирия има американски контингент от две хиляди души (основно в североизточна Сирия). Първоначално се предполагаше, че САЩ ще изтеглят войските си в рамките на 60-100 дни, припомня ТАСС. Кюрдските бунтовници (основно от Сирийските демократични сили или SDF, които бяха част от коалицията на САЩ срещу \"Ислямска държава\") се опасяваха, че изтеглянето може да постави оцеляването им под въпрос, тъй като се за заплашени от подкрепяни от Турция бунтовници и турската армия, които допускат, че може да започнат нова операция след изтеглянето на САЩ. Заместник-председателят за външните отношения в контролираните от SDF региони Абдулкарим Омар каза, че новото решение на САЩ се оценява \"положително\". \"Това решение може да насърчи други европейски страни, особено нашите партньори в международната коалиция срещу тероризма, да оставят сили в региона\", каза той. Камиони с цивилни По-рано днес очевидци съобщиха за \"Ройтерс\", че голям брой камиони, превозващи цивилни, напуснаха днес последния контролиран от групировката \"Ислямска държава\" район в Източна Сирия. Не е ясно дали някакви цивилни са останали в района Багуз, който SDF искат да освободят от цивилни, преди окончателно да го превземат. Говорител на Сирийските демократични сили (SDF) каза, че избухват спорадични сблъсъци с бойците на \"Ислямска държава\", оставащи в района, посочва \"Асошиейтед прес\". Около 300 бойци на \"Ислямска държава\" заедно със стотици цивилни, за които се предполага, че са предимно техни роднини, са обсадени от повече от седмица в село Багуз. Командирите на предвожданите от кюрдите SDF, казват, че бойците не позволяват на цивилните да напуснат. Говорителят Мустафа Бали заяви, че спорадичната стрелба от страна на SDF има за цел да накара бойците да позволят на цивилните да напуснат.", "date": "2019.02.22", "title": "САЩ ще оставят 200 военни в Сирия"}
{"url": "https://www.dnevnik.bg/skorost/avtomobilna_industriia/2019/02/22/3394362_bmv_i_daimler_shte_investirat_1_mlrd_evro_v/", "text": "Големите конкуренти, ако говорим за продажбите на автомобили - \"БМВ груп\" и \"Даймлер\", обединяват услугите си за мобилност, за да създадат нов глобален играч за устойчива градска мобилност, съобщиха от компаниите. Концерните ще инвестират повече от 1 млрд. евро за развитие и по-тясно обвързване на техните предложения за споделяне на автомобили, пътуване, паркиране, зареждане на електромобили и мултимодален транспорт. Сътрудничеството се състои от пет съвместни предприятия: \"Рийч нау\" (Reach Now) за мултимодални услуги, \"Чардж нау\" (Charge Now) за зареждане на електрически автомобили, \"Фрий нау\" (Free Now) за таксиметрови пътувания, \"Парк нау\" (Park Now) за паркиране и \"Шеър нау\" (Share Now) за споделяне на автомобили. \"Със създаването на интелигентна мрежа от съвместни предприятия ние ще можем да оформим настоящата и бъдещата градска мобилност и да извлечем максимална полза от възможностите, които се откриват чрез дигитализацията, споделените услуги и нарастващите потребности от мобилност на нашите клиенти. По-нататъшно сътрудничество с други доставчици, включително собственост в стартиращи и утвърдени участници на този пазар, също са възможен вариант\", коментира председател на управителния съвет на \"Даймлер\" Дитер Цече. Според председателя на борда на директорите на БМВ Харалд Крюгер се създава водещ световен играч в областта на споделената мобилност, който ще го промени. \"Ние имаме ясна визия - тези пет услуги ще се сливат все по-тясно, за да формират портфолио от услуги за мобилност с изцяло електрически автономен парк от превозни средства, които зареждат и паркират автономно и се свързват с другите видове транспорт\", допълва той. В досегашния опит в сферите, в които ще оперират компаниите, БМВ и \"Даймлер\" имат общо около 60 милиона активни потребители. Чрез приложението, част от услугата   на над 6.7 млн. клиенти се предлагат различни опции да стигнат от точка А до точка Б. Билети за обществения транспорт могат да бъдат купувани и плащани директно, същото важи и за ползването на споделени автомобили, споделени пътувания или велосипеди под наем.  позволява на водачите на електромобили да откриват, ползват и плащат на обществени станции за зареждане в страната, в която живеят, и в чужбина. Системата обхваща над 100 000 точки за зареждане в 25 държави. Задачата на   е да облекчава паркирането в многоетажни паркинги и на улицата. Иновативната дигитална паркинг услуга позволява на клиентите с един поглед да открият оптималното решение за паркиране, да резервират паркоместа, да управляват продължителността на паркирането, да влизат и излизат от многоетажни паркинги без билет и автоматично и безкешово да плащат таксите за паркиране. В Европа и Северна Америка услугата ползват вече над 30 милиона клиенти в над 1100 града.  предлага различни услуги за мобилност. През смарт устройство клиентите могат да поръчат такси, частен шофьор с автомобил под наем или модерен електрически скутер. Компанията работи в Европа и Латинска Америка, като се ползва от над 21 милиона клиенти. С помощта на  клиентите ще могат навсякъде и по всяко време да наемат и плащат автомобили със смартфона си. Услугата включва над 20 хил. автомобила в 31 града в цял свят, а клиентите са над 4 милиона Амбицията на БМВ и \"Даймлер\" е новите предложения за мобилност да бъдат лесно достъпни, интуитивни и насочени към нуждите на потребителите. Централата на \"шапката\" на компаниите ще е в Берлин.", "date": "2019.02.22", "title": "БМВ и \"Даймлер\" ще инвестират 1 млрд. евро в споделената мобилност"}
{"url": "https://www.dnevnik.bg/sport/2019/02/22/3394313_direktorut_na_gazprom_neft_oglavi_ruskiia_futbol/", "text": "Директорът на \"Газпром нефт\" Александър Дюков оглави Руския футболен съюз (РФС). Той беше избран единодушно като беше единствения кандидат за президентския пост. \"Благодаря много за вашата подкрепа и доверие, това е важно за мен. За мен това не е само голяма чест, но и отговорност\", каза Дюков по време на конгреса, цитиран от ТАСС. По думите му предстоят трудни задачи пред руския футбол. \"Заедно с вас ще действаме като отбор. Знаем какво трябва да направим и съм сигурен, че можем да се справим\", добави той. Дюков е и председател на борда на директорите на футболния \"Зенит\" (Санкт Петербург), като от 2008 до 2017 г. беше президент на клуба. От 2014 г. той е член на изпълнителния комитет на РФС. Руското издание на \"Форбс\" го постави на 191-во място по богатство в страната за 2018 г. Състоянието му се оценява на 500 млн. долара. Той държи 0.0053% от акциите на \"Газпром нефт\", посочва ТАСС. Ключова роля в РФС дълго време имаше Виталий Мутко, който беше и министър на спорта. Той беше президент на футболния съюз от 2005 до 2009 г., а след това от 2015 до 2018 г., когато слезе от поста под натиска заради разкритията за държавно подкрепяна система за допинг в руския спорт. След това начело на РФС временно застана Сергей Прядкин.", "date": "2019.02.22", "title": "Директорът на \"Газпром нефт\" оглави руския футбол"}
{"url": "https://www.dnevnik.bg/bulgaria/2019/02/22/3394330_ako_ne_iskate_globa_za_havliia_vurhu_djuna_purvo/", "text": "И от Пловдив. \"На връщане от Рила Беър Грилс беше забелязан да плува и в Пловдив... естествено незаконно... Съсипаха я тая държава!\", Генади Георгиев Очаквано  \"Не!Новините\" също отделиха внимание  на темата за глобата на Беър Грилс и неговия опит да оцелее в България. Телевизионният водещ и партньорът му \"са покорили друга крайност на българските екстремални условия и са оцелявали на новоремонтиращия се столичен бул. \"Граф Игнатиев\", разказаха от \"Не!Новините\".", "date": "2019.02.22", "title": "\"Ако не искате глоба за хавлия върху дюна, първо бетонирайте\" и други екошеги"}
{"url": "https://www.dnevnik.bg/evropa/2019/02/22/3394345_rumunskiiat_prezident_otkaza_da_odobri_proekta_za/", "text": "Президентът на Румъния Клаус Йоханис днес отказа да одобри проекта за държавен бюджет за 2019 г., като го нарече бюджет на национален позор, предаде БТА. Очевидно управлението на Социалдемократическа партия (СДП) се провали, каза Йоханис пред агенция \"Аджерпрес\". В болниците има само проблеми, образованието е недостатъчно финансирано, румънската икономика е \"разстроена\", изобщо не може да става въпрос за строеж на магистрали, както и за правосъдие, посочи президентът. По същество СДП управлява не за румънците и за Румъния, а за Драгня (лидерът на СДП). СДП е некомпетентна и неспособна да управлява Румъния, добави той. Според него проектът за бюджета за 2019 г, е \"нереалистичен, преоценен и закъснял\". Йоханис съобщи, че ще се обърне към Конституционния съд на Румъния във връзка със законопроекта за държавния бюджет. Румънският парламент одобри днес проекта за държавен бюджет за 2019 г. \"За\" гласуваха 275 депутати, \"против\" - 122, двама гласуваха въздържал се. Проектът предвижда икономически растеж в размер на 5.5 процента, инфлация от 2.8 процента, бюджетен дефицит в размер на 2.76 процента. Румънския премиер Виорика Дънчила заяви, че проектът за държавния бюджет е реалистичен и открива перспективи за развитие на страната. Според критици бюджетът, който трябва да бъде одобрен до ноември, се основава на нереалистични прогнози за икономически растеж, отбелязва \"Ройтерс\". Еврокомисията прогнозира растеж от 3.8%. Не за пръв път има противоречия между президента и правителството. Въпреки че кабинетът  се ангажира с целта  Румъния да приеме еврото през 2024 г., в края на миналата  Йоханис заяви, че  би било рисковано да се твърди, че страната ще бъде готова дотогава. Друг пример е номинацията на  Адина Флоря  от правосъдния министър Тудорел Тоадер за ръководител на Националната дирекция за борба с корупцията. Назначаването й обаче бе блокирано от президента и трите пъти. Йоханис освен това  опита да попречи  на правителството да приеме предложението за помилване на осъдените за корупция, от което биха се възползвали видни политици,", "date": "2019.02.22", "title": "Румънският президент отказа да одобри проекта за бюджет, нарече го национален позор"}
{"url": "https://www.dnevnik.bg/detski_dnevnik/2019/02/22/3394366_samo_edno_ot_deset_deca_do_14-godishna_vuzrast_ne/", "text": "През 2018 г. само едно от десет деца на възраст от 7 до 14 години не използва мобилни услуги. Това показват резултатите от национално представително проучване на потребителските навици и ползването на мобилен интернет, проведено от агенция за пазарни изследвания \"Арбитраж\" сред 2600 души в края на миналата година по поръчка на \"Теленор\". През последните 5 години използващите мобилни услуги деца до 14 години са били най-много през 2015 и 2016 г., когато 94% от тях са се възползвали от услугите. През последните две години най-големият ръст в проникването на смартфони в България е сред хората във възрастова група 55-64 години. В края на 2018 г. около 66% от тях използват смартфони, докато през 2017 г. те са били 51 на сто. От изследването се разбира, че само 3% от населението над 15 години в България не ползват мобилни услуги. Над 90% от потребителите на мобилни услуги в България предпочитат абонаментните планове на операторите за сметка на предплатените услуги, като през последните години се забелязва намаление на клиентите, ползващи два или повече мобилни оператора, показват още резултатите от проучването. Сред потребителите, които не използват мобилни телефони, повечето са във възрастовата група над 65 години. Над половината от българските потребители на мобилни услуги посещават социалните мрежи (55%), гледат видеоклипове (54%) и споделят снимки (51%) през мобилните си телефони. Около 47% използват мобилен интернет, за да научават последните новини и да се информират за времето, а любителите на музикални стрийминг услуги и интернет радио са около 25%. Приблизително 13% от потребителите на мобилен интернет осъществяват банкови транзакции през своите смартфони.", "date": "2019.02.22", "title": "Само едно от десет деца до 14-годишна възраст не използва мобилни услуги"}
{"url": "https://www.dnevnik.bg/sviat/2019/02/22/3394352_merkel_i_makron_shte_obsudiat_brekzit_sasht_i_vruzkite/", "text": "Германският канцлер Ангела Меркел ще е в Париж за среща с френския президент Еманюел Макрон в сряда, съобщиха представители на Елисейския дворец, цитирани от \"Ройтерс\". Разговорите им предшестват с малко повече от месец датата, на която все още се очаква Великобритания да напусне Европейския съюз - 29 март. Брекзит ще е на дневен ред на срещата им в момент, когато британският премиер опитва да договори отстъпки в отхвърленото от парламента споразумението за напускане, сключено с Брюксел, на фона на очаквания, че изтеглянето от Европейския съюз може да се отложи. Отношенията със Съединените щати и партньорството в отбраната между Франция и Германия също ще са част от разговорите. Преди месец двете страни подписаха нов договор, с който символично искат да дадат нов тласък на отношенията си и така да засилят евроинтеграцията. Тогава Меркел, която защити документа като нужен в условията на \"нарастващия популизъм и национализъм\",  го определи като  крачка към създаването на европейска армия. Засилването на сътрудничеството в отбраната, включително със създаване на съвет за общите въпроси в нея, е сред акцентите в документа.", "date": "2019.02.22", "title": "Меркел и Макрон ще обсъдят Брекзит, САЩ и \"общата отбрана\" на 27 март"}
{"url": "https://www.dnevnik.bg/sport/2019/02/22/3394373_dermendjiev_ochakvame_podkrepa_na_fenovete_no/", "text": "Треньорът на \"Левски\" Георги Дерменджиев заяви, че очаква подкрепата на феновете за дербито с ЦСКА, но уточни, че отборът разчита на себе си. \"Смятам, че който направи по-малко грешки, вероятно той ще спечели\", заяви специалистът. Сините са домакин в дербито, което ще се проведе на Националния стадион \"Васил Левски\" в неделя в 13.00 часа. \"Казах, че \"Левски\" трябва да си върне ДНК-то и виждам промяна, колкото и да е малка тя\", каза Дерменджиев.", "date": "2019.02.22", "title": "Дерменджиев: Очакваме подкрепа от феновете, но разчитаме на себе си (видео)"}
{"url": "https://www.dnevnik.bg/razvlechenie/2019/02/22/3394333_naslednicite_na_maikul_djeksun_sudiat_hbo_za_100_mln/", "text": "В четвъртък наследниците на Майкъл Джексън заведоха дело срещу HBO с мотивите, че нов документален филм, съдържаш твърдения за сексуално посегателство върху деца, нарушава предварително подписано споразумение името на певеца да не бъде очерняно, съобщават \"Ройтерс\". Според заведеното дело във Върховния съд в Лос Анджелис може да се наложи HBO да плати повече от 100 млн. долара за това, което наследниците наричат \"осъдително очерняне\" на певеца в документалния филм. В лентата двама мъже, които в момента са в 30-те си години, твърдят, че са се сприятелили с Джексън, след което са станали жертва на сексуално посегателство от негова страна, когато са били на възраст съответно на 7 и 9 години. Филмът предстои да бъде излъчен на 3 и 4 март по притежавания от HBO канал AT&T.  Срещу починалия през 2009 г. певец през 2005 г. беше заведено дело с обвинение за сексуално посегателство върху друго, 13-годишно, момче в ранчото му \"Невърленд\". Заведеното от наследниците дело не цели да спре излъчването на документалния филм, но в него се твърди, че така се нарушава подписано през 1992 г. споразумение за отразяването на световното турне на Джексън Dangerous, в което кабелният оператор поема ангажимент да не очерня името на певеца както по онова време, така и в бъдеще.  \"Въпреки отчаяните опити филмът да бъде подценен ние няма да променим своите планове\", казаха HBO в официално изявление вчера. \"HBO ще излъчи документалния филм на 3 и 4 март. Това ще даде възможност на всички сами да дадат оценка на филма и на твърденията в него.\" Миналия месец семейството на певеца нарече документалния филм и неговото медийно отразяване публично линчуване и заяви, че Джексън е \"100% невинен\".", "date": "2019.02.22", "title": "Наследниците на Майкъл Джексън съдят HBO за 100 млн. долара"}
{"url": "https://www.dnevnik.bg/sviat/2019/02/22/3394376_lukashenko_zaplashi_sus_suvmestni_merki_s_rusiia_ako/", "text": "Беларус и Русия ще трябва да обмислят съвместни ответни мерки, ако САЩ разположат нови ядрени ракети със среден обсег в Европа, заяви днес беларуският президент Александър Лукашенко, цитиран от \"Ройтерс\" и ТАСС. Според Лукашенко подобен ход ще е необходим, ако САЩ пристъпят към разполагане на нови ракети след изтеглянето си от договора за ракетите със среден обсег. \"Ще трябва да помислим заедно с Русия за ответни мерки (ако се случи това)\", каза той. \"А още по-лошо ще бъде, ако тези ракети бъдат разположени (не дай боже, хипотетично) на територията на Украйна. Затова моят отговор е еднозначен - аз съм категорично против (развалянето на договора)\", заяви Лукашенко. /БТА", "date": "2019.02.22", "title": "Лукашенко заплаши със съвместни мерки с Русия, ако САЩ разположат ракети в Европа"}
{"url": "https://www.dnevnik.bg/photos/2019/02/22/3394393_snimka_na_denia_kupchina_bokluci_na_ul_ivan_vazov/", "text": "От миналата седмица, откакто е  и с оградени тротоари, кофите за боклук са махнати от столичната улица \"Иван Вазов\". Контейнерите липсват по цялата й дължина от бул. \"Васил Левски\" до ул. \"Георги Раковски\". Купчината боклук е струпана близо до кръстовището с ул. \"6 септември\". Ремонтът на улицата започна през август и трябваше да приключи до края на 2018 г. Проектът на общината за бъдещата визия на улицата беше представен на живеещите на нея през септември, като срещна  . Дейностите обаче не приключиха в срок, като обхванаха участъка от бул. \"Васил Левски\" до няколко метра преди \"6-ти септември\".", "date": "2019.02.22", "title": "Снимка на деня: Улицата на ремонтите и боклуците"}
{"url": "https://www.dnevnik.bg/sport/2019/02/22/3394291_ferari_vpechatli_konkurentite_v_purvite_testove_vuv/", "text": "Ферари\" впечатли конкурентите си в първите тестове във Формула 1. С добрите си резултати на пистата \"Каталуня\" Скудерията изглежда една стъпка напред в подготовката спрямо \"Мерцедес\". Себастиан Фетел и Шарл Льоклер дадоха най-бързи времена съответно в първия и втория ден, като  болидът на \"Ферари\"  се държеше стабилно в кратки и дълги излизания на пистата.  \"Мерцедес\"  показа скорост в последния ден, но \"сребърните стрели\" трябва да покажат повече, ако искат да спечелят шеста поредна титла при пилотите и конструкторите.  Световният шампион и пилот на британския тим - Люис Хамилтън, отличи добре свършената работа на конкурентите. \"Ферари\" бяха много, много силни, както видяхте. Изглежда, че са по-добри от миналата година, което означава, че предизвикателството ще бъде още по-голямо за нас\". Според Льоклер, който смени Кими Райконен във \"Ферари\", е твърде рано да се правят изводи за състоянието на отборите. 21-годишният пилот вярва, че тимовете имат резерви в представянето в тестовете. \"Темпото няма значение в момента, защото това са в тестове. Те (конкурентите) вероятно не натискат докрай, както и ние. Не знаем до каква степен другите крият скоростта си, така че ще видим в първото състезание\", каза Льоклер. Вторият етап от тестовете ще се проведе от 26 февруари до 1 март. Сезонът започва на 17 март с надпреварата в Мелбърн.", "date": "2019.02.22", "title": "\"Ферари\" впечатли конкурентите в първите тестове във Формула 1"}
{"url": "https://www.dnevnik.bg/sviat/2019/02/22/3394400_hiliadi_slovaci_protestiraha_godina_sled_ubiistvoto_na/", "text": "Хиляди словаци отбелязаха снощи първата годишнина от убийството на разследващия журналист Ян Куциак и протестираха срещу липсата на правителствени действия срещу корупцията, за която той пишеше, предаде агенция \"Ройтерс\". 27-годишният журналист беше застрелян заедно с приятелката си, а прокуратурата потвърди, че убийството е било поръчково. Последната статия, върху която Куциак е работил, е за италиански бизнесмени, подозирани във връзки с мафията, които са имали бизнес отношения с близки до властта в Словакия хора. Много хора се събраха в столицата и десетки градове на митинги, организирани от инициативата \"За почтена Словакия\" - група студенти и няколко неправителствени организации, които заявиха, че настояват за истинско разследване на убийствата и за заслужаващо доверие правителство. \"Ако искаме да вървим напред, трябва да знаем имената на онези, които поръчаха това чудовищно убийство\", казаха организаторите на акциите. Няма официални данни за броя на събралите се хора, но те бяха по-малко от участниците в миналогодишните протести, довели до свалянето на управлявалия десетилетие премиер  Роберт Фицо  и до смени в правителството. Промените, които не доведоха до промяна Промените обаче разочароваха мнозина, защото не бяха свикани предсрочни избори, а трипартийната коалиция остана на власт. Следващите избори трябва да са през 2020 г. Фицо остава председател на управляващата партия  \"Смер - социална демокрация\"  (\"Посока - социална демокрация\") и се смята за задкулисна движеща сила на политиката, като често напада медиите. \"Вие сте най-големите престъпници, вие нанесохте най-големите щети на държавата\", каза Фицо на журналисти дни преди днешната годишнина. Според разследването на убития Куциак един от описваните от него италиански бизнесмени, който впоследствие беше екстрадиран в Италия по обвинения в контрабанда на наркотици, е имал бизнес връзки с двама словаци, работили по-късно в офиса на Фицо. Бившият премиер отрече да е извършил нещо нередно и обвини милиардера  Джордж Сорос  за падането си от власт. През септември полицията арестува четирима души, между които жена, идентифицирана с инициалите А. Ж., обвинена като поръчителка на убийството. Според медиите става дума за Алена Жужова. Тя също отрича да е извършила закононарушение. Куциак никога не е писал за Жужова, но словашки медии съобщиха, че тя е имала делови връзки с бизнесмена с политически контакти Мариан Кочнер, който в момента е в предварителен арест по обвинения във фалшификации. Месеци преди убийството му Куциак каза на полицията, че Кочнер е заплашвал да започне да събира информация за него и семейството му. Полицията не повдигна никакви обвинения във връзка с това. Кочнер отрече всякакво съпричастие с убийството. Журналисти с писмо до властите Повече от 400 журналисти подписаха отворено писмо с настояване работата на Куциак да бъде довършена, а делата на правителството да са прозрачни. \"Научихме, че в полицията, в прокуратурата и в правителството има хора, които не желаят да защитават журналистите и вместо това защитават онези, които са обект на нашите материали\", се казва в писмото. Министър-председателят Петер Пелегрини призова словаците да излязат заедно да почетат годишнината. \"Разследването на убийствата е един от приоритетите на правителството. Желанието ми е убийствата да не разделят повече нашето общество\", увери премиерът./ БТА", "date": "2019.02.22", "title": "Протести отбелязаха годишнината от убийството на журналиста Ян Куциак"}
{"url": "https://www.dnevnik.bg/razvlechenie/2019/02/22/3394389_video_ico_hazarta_kazva_bravo_na_bulgarskiia_hip-hop_s/", "text": "След петгодишно прекъсване Христо Петров, известен повече с псевдонима си Ицо Хазарта и като част от формацията \"Ъпсурт\", представи нова песен, озаглавена \"Браво\". Тя вероятно ще бъде част от първия самостоятелен албум на изпълнителя, който се очаква да излезе до края на 2019 г. Видеото към \"Браво\" е режисирано от Валери Милев и бе качено в YouTube вчера, 21 февруари. То набра голяма популярност в социалните мрежи и към момента на публикуване на този текст за около ден вече има над 260 хил. гледания. Автор на текста, който явно осмива съвременните български рап изпълнители, е Ицо Хазарта. Музиката и аранжиментът са на Венцислав Сейчев, наричан още Бат Венци и също част от групата \"Ъпсурт\", които са и сред собствениците и основателите на компанията Facing The Sun, която разпространява песента.  \"Дневник\" препубликува пълния текст на песента \"Браво\" от сайта textove.com: Ставам в 6, мноо ме мързи имам много работа и много ми се спи Треа нова песен аре ти я направи намери ми Мими,рими,Мон Ами Мани тия стари мръсотии ела веднага ми изпей некви нови тъпотии Да, ма́ бех много време на море и са кат се върнах един ми вика – то рапа умре Викам чакай бе,пусни ми ги тия талибани,да ги чуя той ми вика – Не бе,мани мани, тва е нова мода,кефи се народа за мене тия само а́бат кислорода Извинявай, ако тона ми е оскърбителен това е защото си отвратителен Така...от тука натам за такива безобразия, ще има евтаназия Припев: Браво,браво,браво, господине! Хубаво ли ти е? А дано ти мине! Браво, пътя не е лесен, рапа ти е тесен Ела ми изпей – \"Сине сине\" Треа ли да доа и да ти извада зъбите да мое никога да нема вече твоя нова песен Тъпотията ти нема да загине, ма главата ми поне да си почине. Ето ги новите,бели звезди, имате много красиви бради. Sамо да питам,не ми се сърди пееш ли или некой пърди? Иди в \"Черешката\" и им сготви мое’ изкараш и некви пари Неколко глупости, произнеси за изненада – се обеси. Погледни го,тоя са...как ме изпревари и направи тая хубава реклама на цигари Изкара́ ли много па́ри? Взе ли си Армани? Беше ли на Бали? Яде ли омари? Аре бързо кажи́! Твърде много рапъри и малко санитари твоето ухание е от ходенето на Сафари. Kат ти гледам фейса, имало е и комари... Бива, бива, тая твойта еуфория Не спира,от къде извира некъде отзад извира, мога да те популяризирам и с една секира да импровизирам Самодивите взема́ ли ги от нивите? Снима́ ли ги на Бали и Малдивите? Само Господ може да ме съди има недостиг на животновъди Треа́т курви, бело и коли, за новия ти клип вземи майка ти и снимай белия и́ джип Да не би да нема кой да ти даде пара́? Ти па да не ми се обиди́ за тва, стига са́, нема да го псувате, момчето е звезда! Мое да не пее, ама прай хубава мусака Имаш нов проект? Демек си архитект? Респект! Припев: Браво, браво, браво, господине! Хубаво ли ти е?А дано ти мине! Браво,пътя не е лесен, рапа ти е тесен Ела ми изпей – \"Сине сине\" Треа ли да доа и да ти извада зъбите  да мое никога да нема вече твоя нова песен Тъпотията ти нема да загине, ма главата ми поне да си почине. Едното беше по-възрастен, другия по-стар май... ама не ги знам", "date": "2019.02.22", "title": "Видео: Ицо Хазарта казва \"Браво\" на българския хип-хоп с новата си песен"}
{"url": "https://www.dnevnik.bg/sport/2019/02/22/3394300_pintjuro_specheli_malkata_svetovna_kupa_v/", "text": "Французинът Алекси Пинтюро спечели малкия кристален глобус в алпийската комбинация. Световният шампион в дисциплината грабна отличието след победа в  първия от трите старта от Световната купа в Банско . Пинтюро записа първата си победа от началото на сезона. Предишният му успех беше в комбинацията в Бормио през декември 2017 г. Френският скиор вече има 22 победи в Световната купа - осем в тази дисциплина, десет в гигантския слалом, две в слалома и по една в супергигантския слалом и паралелния слалом. Пинтюро заемаше трето място след първия манш днес - супергигантски слалом, а във втория - слалом, се нареди шести. Това му беше достатъчно да стигне до победата с общо време 1:55.55 мин. Носителят на Големия кристален глобус за последните седем години Марсел Хиршер завърши втори. Той направи страхотен втори манш в коронната си дисциплина, но остана на 0.66 сек. от Пинтюро. Трети само на една стотна зад австриеца завърши Стефан Хадалин от Словения. Пинтюро събра 160 точки след двете състезания в комбинацията през този сезон. В първото, което се проведе на 18 януари във Венген, 27-годишният французин завърши на трета позиция. Световният шампион печели малкия глобус в дисциплината за пети път след 2013, 2014, 2016 и 2017 г. В крайното класиране Пинтюро изпревари с 60 точки Марко Шварц. Австриецът даде 11-о време в гигантския слалом, но реши да не стартира във втория манш. Трети с 90 точки завърши швейцарецът Мауро Кавизел, който беше лидер след първия манш в Банско, но финишира шести. Българинът Йоан Тодоров направи дебют в Световната купа. 21-годишният състезател се класира последен сред 36-ата, които завършиха цялата комбинация. Той изостана с 11:44 секунди от Пинтюро. В надпреварата се включиха 63-ма скиори. 11 от тях отпаднаха след първия манш, а 11 решиха да пропуснат втория. Сред тях освен Шварц бяха специалистите в скоростните дисциплини Доминик Парис, Шетил Янсруд и Карло Янка. Петима състезатели не завършиха втория манш, включително вторият от предишната комбинация Виктор Муфа-Жанде. В генералното класиране за Световната купа води Хиршер с 1328 точки. Пинтюро е втори с 868 точки, следван от Хенрик Кристоферсен със 708, Марко Шварц с 560 и Доминик Парис с 550. Програмата", "date": "2019.02.22", "title": "С победа в Банско Пинтюро спечели малката световна купа в комбинацията"}
{"url": "https://www.dnevnik.bg/sviat/2019/02/22/3394382_sivata_ikonomika_v_rusiia_e_20_ot_brutniia_produkt/", "text": "Руското финансово разузнаване смята, че сенчестата икономика на страната е в размер над 20 трлн. рубли (над 300 млрд. долара) и е около една пета от брутния ѝ вътрешен продукт, предаде РБК. Според деловото издание, което цитира службата Росфинмониторинг, делът на сивата икономика е намалял от 28% през 2015-2016 г. Все пак сумата от 20 трлн. рубли е по-голяма от федералния бюджет за 2019 г. (18 трлн.), три пъти колкото годишните приходи на \"Газпром\" (6.5 трлн.) и една трета от всички доходи на руснаците за 2018 г. (57.5 трлн.). РБК отбелязва, че рязкото свиване на сивата икономика може да е свързано не само с намаляването на нелегалната активност, а и с изменена методика и нова дефиниция какво е \"сива икономика\". Същевременно в последните години подозрителните парични средства \"съществено са намалели\". През януари 2018 г. обаче Международният валутен фонд (МВФ) публикува изследване на сивата икономика в Русия и други страни от 1991 до 2015 г. Според него делът на сивата икономика през 2015 г. е бил 33.7% - много над официалните нива - без да се включват престъпни дейности, отбелязва  РБК . Този дял е съпоставим с Венецуела (33.6% за същия период), Пакистан (31.6%) и Египет (33.3%).", "date": "2019.02.22", "title": "Сивата икономика в Русия е 20% от брутния ѝ продукт, смята финансовото разузнаване"}
{"url": "https://www.dnevnik.bg/bulgaria/2019/02/22/3394380_konstitucionniiat_sud_otkaza_da_razgleda_lobistkiia/", "text": "Със спорни мотиви и 5 особени мнения Конституционният съд (КС) отказа да допусне искането на омбудсмана Мая Манолова срещу Закона за административното регулиране на нефт и нефтопродукти, придобил известност като Закона за горивата. Мотивите на КС се свеждат до това, че омбудсманът имал правомощия да атакува за противоконституцинност само закони, които пряко засягат права на гражданите. и са изразили особени мнения, сред тях и председателят на КС Борис Велчев, избраникът на президента в КС Атанас Семов, Павлина Панова, Мариана Карагьозова и Филип Димитров. Законът за горивата беше атакуван в КС от омбудсмана Мая Манолова с мотив, че с въведените изисквания и ограничения към дребните търговци облагодетелства едрия капитал. На същото основание през януари възникна сблъсък между шефа на \"Лукойл\" и шеф на Петролната и газова асоциация Валентин Златев и Кирил Домусчиев, председател на КРИБ, а дребните търговци на горива запазиха готовност за протести, твърдейки, че законът унищожава конкуренцията и ги обрича на фалит. В резултат на протестите парламентарното мнозинство отмени част от разпоредбите и отложи с 6 месеца действието на закона. Атакувани бяха 10 текста от закона, които поставяха най-тежките изисквания пред търговците, сред които по-висок уставен капитал и обезпечения. Омбудсманът оспори и условията по регистрацията, както и непосилните изисквания, за да има представителна браншова организация, което нарушава правата на търговците да се сдружават свободно. Омбудсманът атакува над 10 текста от закона, свързани с най-болезнените за дребния бизнес правила. На първо място - специалните изисквания за регистрация на търговците на горива, включително уставен капитал или имущество, не по-малко от 20 000 лв., за търговци на дребно. Отделно от това според първоначалния текст на закона при заявлението за регистрация се изискваше и представянето на специално обезпечение, което да служи за изпълнението на непогасени изискуеми задължения. \"На омбудсмана не е предоставено правомощие да оспорва закони по съображения, че те засягат стопанската дейност на определени търговски дружества\", върху този аргумент се гради отказът на седмината конституционни съдии да разгледат искането на омбудсмана срещу закона. Освен това в искането на Манолова не било посочено кои права на гражданите се нарушават. \"Ограничителният прочит на засягането на основните права на гражданите чрез разпоредби, отнасящи се наглед само до \"икономически оператори\" , може утре да доведе съда до подобно разбиране относно законови разпоредби, отнасящи се например до поликлиники, болници или аптеки (особено частни), хранителни магазини\", казва в особеното си мнение Атанас Семов. \"Не можем изцяло да споделим позицията на мнозинството съдии, че механизмът на конституционна защита чрез омбудсмана е приложим само когато се касае за всеобщи и присъщи на всички граждани права\", се казва в особеното мнение, подписано от председателя на КС Борис Велчев и Павлина Панова. Според тях конституцията не поставя ограничения по отношение на вида и обхвата на правата на гражданите, които омбудсманът е овластен да защитава. Освен това и казват двамата конституционни съдии. И съветват, ако досегашната практика на КС е била необосновано консервативна, по-добре е тя да бъде преоценена, а не задълбочена.", "date": "2019.02.22", "title": "Конституционният съд отказа да разгледа лобисткия Закон за горивата"}
{"url": "https://www.dnevnik.bg/kultura/2019/02/22/3394421_ministerstvoto_na_kulturata_tursi_nov_direktor_na/", "text": "Вчера Министерството на културата обяви конкурс за нов директор на Националния музеен комплекс – Националната галерия. Кандидатите за длъжността могат да подадат документи до 21 март, пише в  публикуваната в сайта на Министерството на културата обява . Кандидатите трябва да имат образователно-квалификационната степен \"магистър\" и да имат минимум 5 години професионален опит в сферата на изобразителното изкуство. Изискванията за стаж в художествена галерия или музей, управленски опит и квалификация по мениджмънт обаче са единствено препоръчителни. В същото време от кандидатите се изисква \"управленска компетентност, която да включва способност за формиране на цели, пътища за тяхното постигане и очаквани резултати.\"  В момента директор на Националната художествена галерия е изкуствоведът Яра Бубнова. През септември миналата година тя замени освободената от длъжността две години преди изтичане на мандата й Слава Иванова, чието име нашумя през пролетта на 2017 г., когато повреда в климатичната инсталация в \"Квадрат 500\"  предизвика щети по ренесансови картини . ", "date": "2019.02.22", "title": "Министерството на културата търси нов директор на Националната художествена галерия"}
{"url": "https://www.dnevnik.bg/politika/2019/02/22/3394551_v_sledvashtiia_evroparlament_stanishev_vijda/", "text": "Партията на европейските социалисти (ПЕС) ще работи за основа на ново прогресивно мнозинство в европейските институции след изборите за евродепутати през май. Това обяви президентът й Сергей Станишев преди началото на конгреса на левицата в Мадрид, на който днес и утре ще бъде прието предложението на партията за нов социален договор за Европа. Според Станишев това мнозинство трябва да е \"проевропейско, продемократично и просоциално\". Той обяви ПЕС за опозиция на \"предалата идеята за социалдемократически консенсус\" ЕНП и националистическите партии, които се очаква да имат повече представители в следващия Европейски парламент (ЕП). За него част от статуквото в сегашния парламент били и представителите на Алианса на либералите и демократите в Европа (АЛДЕ). Като партньори той припозна Зелените, Европейската обединена левица, както и \"нови феномени\", които могат да се присъединят към левия лагер. Различието между социалистите и зелените обаче било, че ПЕС настоява към зелените политики да има социални буфери, за да не са те тежки във финансов план за хората. Кампанията: с клипове в интернет  Другата цел на политическото семейство е да има възможно най-много евродепутати. Заради това Станишев обеща предизборна кампания в диалог с хората. В някои от страните в кампанията ще се включи единният кандидат за президент на Европейската комисия (ЕК) Франс Тимерманс, в други - ПЕС ще обучава активисти. Посланията са #Itstime и #ProgressiveEurope, а се очаква основната част от кампанията да е в интертет и да се прави с различни клипове за различните канали. \"Ние трябва да обновим Европа, да я спасим чрез промяна. Убеден съм, че хората от България до Испания, от Швеция до Италия искат да видят Европейски съюз (ЕС), в който се възстановява социалната справедливост и има борба с неравенствата\", каза още Станишев. Другите проблеми на ЕС  По въпроса с миграцията ПЕС ще продължава да иска промяна в Дъблинското споразумение, за да не са отговорни страни като България за бежанци, преминали през територията им и отишли например в Германия, както било сега. На въпрос на \"Дневник\" за относно вижданията на ПЕС за отношенията между ЕС и САЩ, той обяви, че Щатите играят протекционистка игра и се отказват от съществуващо от десетилетия партньорство, а ЕС трябва да се погрижи за страните-членки. \"ЕС все повече трябва да поема отговорност за своята международна роля, сигурност и отбрана и това се случва\", каза лидерът на ПЕС. Попитан за върховенството на закона в страните-членки Станишев обяви, че не е подкрепил обвързването на финансирането от еврофондовете с прилагането му, тъй като не е видял ясни критерии. Станишев: Човек на БСП съм  Сергей Станишев обяви, че всеки кандидат за евродепутат трябва да има отношение към хората и да може да разговаря с тях. \"Аз имам контакт с хората. Мога да чувам и хора, които не се съгласяват с мен, и мога да убеждавам\", каза още той. По неофициална информация ръководството на БСП планира не Станишев, а надпартиен човек като Елена Йончева да води листата с кандидати за евродепутати. Тя ще бъде наредена в средата на март. Днес Станишев обяви, че има номинации от структурите на БСП да бъде кандидат за евродепутат и благодари за подкрепата. \"С тези хора съм водил много кампании. Те си ме познават и си ме знаят. Знаят, че съм човек на БСП. Винаги съм бил и винаги ще бъда\", каза той.", "date": "2019.02.22", "title": "В следващия европарламент Станишев вижда възможност за алианс между социалисти, зелени и \"леви феномени\""}
{"url": "https://www.dnevnik.bg/sport/2019/02/22/3394467_vodach_na_agitkata_na_cska_poluchi_ednogodishna/", "text": "Един от най-изявените фенове в агитката на ЦСКА - Иван Велчев-Кюстендилеца, получи едногодишна забрана за посещаване на спортни събития в България и чужбина. Той беше осъден от Районния съд в Пловдив за участие в сбиване по време на футболна среща, като трябва да плати и глоба от 2000 лева. Велчев има 13-дневен срок да обжалва. От пресслужбата на Районния съд в Пловдив заявиха пред \"Дневник\", че докато срокът не изтече, присъдата не влиза в сила. Това означава, че Велчев, който разпява сектора с най-запалените привърженици на ЦСКА, ще може да бъде на дербито с \"Левски\" в неделя. Присъдата е заради участието на Велчев в  масовото сбиване от мача с \"Локомотив\" в (Пловдив)  в края на ноември 2017 г. Въпреки нахлуването на десетки фенове на пистата на стадион \"Локомотив\", само десет са получили различни наказания - глоби и забрани за посещаване на мачове по закона за футболното хулиганство. Велчев пък е единственият, срещу когото районната прокуратура е внесла обвинителен акт в съда, като му е повдигнато обвинение в извършване на едро хулиганство, обясняват от пресслужбата. Привърженикът на ЦСКА е оправдан по това обвинение, но е осъден за спортно хулиганство - участване в сбиване. Велчев е сред основните лица във фракцията \"Енимълс\". Той беше и човекът начело на фирмата \"Ред енимълс\", свързвана на практика със собственика на \"ЦСКА-София\" Гриша Ганчев, която спечели търга за емблемата на ЦСКА с предложение от 8 млн. лева. След  превеждането  на сумата  собственик на \"Ред енимълс\" стана счетоводителят на Ганчев - Искра Григорова . Сбиването на мача между \"Локомотив\" и ЦСКА  беше свързано с участието на руски хулигани . От пловдивския клуб  отрекоха да са замесени в допускането им на пистата .", "date": "2019.02.22", "title": "Водач на агитката на ЦСКА получи едногодишна забрана да посещава мачове"}
{"url": "https://www.dnevnik.bg/sviat/2019/02/22/3394329_chovechestvoto_riskuva_samo_da_se_dokara_do_glad/", "text": "Човечеството рискува само да се докара до глад въпреки рекордно високото производство на храна, показва доклад на ООН. Този доклад, чиито автори бият тревога, е първият по рода си и е дело на Организацията по прехрана и земеделие на ООН (ФАО). В него са представени непрекъснато увеличаващи се доказателства, че биоразнообразието, което е в основата на нашите системи за изхранване на всички нива, намалява навсякъде по света. За двадесет години 20% от растителната повърхност на земята вече ражда по-малко, а липсата на биоразнообразие вече е \"омаломощаваща\" за планетата - тя губи гори, поля, коралови рифове, различни видове животни и растения. Най-страшното е, че изчезват много видове организми, от които зависи производството на храна. Девет вида растения представляват 66% от цялата реколта от селското стопанство в света -  захарна тръстика ,  царевица ,  пшеница ,  ориз ,  картофи ,  соя ,  захарно цвекло , маслодайна палма и  маниока . Макар човечеството отглежда близо 6000 растения, за да се изхранва, в действителност само 200 от тях пълнят чинията му. А  земеделските стопанства , които са лишени от разнообразие на културите, са много по-уязвими при удари като болести или паразити, от производителите, които разполагат с по-голямо  биоразнообразие , се посочва в доклада на ФАО. Авторите привеждат като пример тежките последици от почти пълното изчезване в средата на 19 век на картофите в Ирландия, които са били основната храна за селяните на острова. Земеделските практики, чиято цел е да се подпомага биоразнообразието, имат известен напредък, но остава още много да се направи в тази посока, отбелязват експертите на ФАО. Организацията призовава правителствата да се отнесат сериозно към проблема. ФАО подчертава, че 75 на сто от реколтите в света зависят от опрашването, а  колониите от пчели  все повече намаляват. От географска гледна точка в Латинска Америка и на Карибите, където биоразнообразието е най-богато, то е и най-силно застрашено, заключават авторите на доклада. /БТА", "date": "2019.02.22", "title": "Човечеството рискува само да се докара до глад заради свръхпроизводство"}
{"url": "https://www.dnevnik.bg/sviat/2019/02/22/3394447_franciia_i_germaniia_predlagat_bjudjetut_na_evrozonata/", "text": "Франция и Германия договориха подробно предложение за бюджет на еврозоната, който да стимулира растежа, да укрепи конкурентоспособността и а намали разлиата в развитието между страните членки. Това съобщи \"Ройтерс\", като цитира документ на германското правителство. \"Целта на бюджетния инструмент на еврозоната би бил да се подхранят конкуренцията и конвергенцията в еврозоната,\" гласи документът, видян от агенцията. Според нея това споразумение между Берлин и Париж ще отвори пътя за съгласие сред финансовите министри на еврозоната, които ще обсъждат през март новия, но спорен за някои инструмент. Според същия документ новият инструмент трябва да е отворен и за страните в обменно-валутния механизъм ERM II, (т. нар. чакалня на еврозоната), към който България  обяви желание да се присъедини  през лятото на 2018 г. Той трябва още да е част от европейския бюджет, както бе договорено на срещи на лидерите на ЕС. Това би предполагало новият инструмент да не е достъпен преди 2021 г., когато ще влезе в сила и следващият бюджет на ЕС. Също така ще е нужно преговорите за подобен бюджет на еврозоната да се водят в хода на дебата за целия бюджет на ЕС, предвиден за по-късно тази година. Средства в зависимост от реформите Друга идея на Франция и Германия е бюджетът да подкрепя национални реформи, които са припознати в предложенията за политики, отправяни от Еврокомисията за всяка държава членка. \"Финансирайки и инвестиционни проекти или публични инвестиционни програми в области, определени в Европейския семестър и за предпочитание свързани с тези реформи, потенциалния растеж, конкурентоспособността и конвергенцията могат да бъдат повишени,\" особено в страните, изоставащи от средните европейски стандарти. Идеята е страните членки да предоставят на Еврокомисията плановете си за политики, които съдържат както реформите, които предвиждат, така и предложения за проекти, които да бъдат подкрепяни от бюджетния инструмент. Въпросните проекти може да представляват разходите за мерките, нужни за реформата, или за инвестиционни проекти, особено ако са в областите на обявените реформи, и Еврокомисията би могла да ги одобри след консултации с правителствата, а средства от бюджета да бъдат предоставяни в зависимост как се осъществява проектът, с по-голяма гъвкавост, отколкото при структурните или кохезионните фондове. Правителствата обаче, продължава предложението, ще бъдат задължени да съфинансират проектите от националния бюджет, при това със сериозен дял от нужните средства. Компромис Предвижда се и възможността страните, членки на съюза да прехвърлят средства в новия инструмент на базата на междуправителствени споразумения - например с постъпления от планирания данък върху финансовите транзакции. Според предложението на Франция и Германия обаче правителствата трябва да се договорят за данъците, приходите от които да влизат в новия бюджет. \"Ройтерс\" отбелязва, че Франция, която има по-амбициозни планове за новия инструмент, досега е искала по-голям и отделен от бюджета на ЕС инструмент, който да се финансира от определени данъци и вноски. За Холандия и някои северни държави обаче не е сигурно, че еврозоната има нужда от такъв бюджет. Германия опита да обедини позициите им и да изгради мостове с идеята, че плащанията от бюджета към страните от еврозоната трябва да зависят от реформи.", "date": "2019.02.22", "title": "Франция и Германия предлагат бюджетът на еврозоната да се ползва и в чакалнята ѝ"}
{"url": "https://www.dnevnik.bg/sport/2019/02/22/3394518_fotogaleriia_bansko_na_visoka_skorost_sus_zvezdite_na/", "text": "Световната купа по ски алпийски дисциплини   от трите старта в Банско - алпийската комбинация. По този начин той си гарантира и малката световна купа в дисциплината за пети пъти в последните седем години.", "date": "2019.02.22", "title": "Фотогалерия: Банско на висока скорост със звездите на алпийските ски"}
{"url": "https://www.dnevnik.bg/sviat/2019/02/22/3394586_venecuelski_voenni_streliaha_po_jiteli_krai_granicata/", "text": "Венецуелски военнослужещи стреляха по жители близо до границата с Бразилия и в резултат поне един човек е убит, а няколко души са ранени, разказват очевидци, цитирани от местни медии и агенция \"Ройтерс\". Според испанския \"Ел паис\" жертвите са поне двама души. Инцидентът стана преди началото  на концерта за хуманитарни помощи , организиран от милиардера Ричард Брансън в Колумбия (Venezuela Aid Live), край границата с Венецуела, и музикалното събитие в подкрепа на президента Николас Мадуро от венецуелската страна на границата (Hands Off Venezuela), на отсрещния бряг на река Тачира. Мадуро нареди затваряне на границата с Бразилия и блокада на морската надалеч от три острова, от които утре опозицията се надява да вкара хуманитарни помощи. Събота, 23 февруари, е денят, определен от обявилия се за президент председател на парламента Хуан Гуайдо за доставка на хуманитарните помощи от САЩ и други страни на венецуелска територия. Мадуро, който отрича в страната да има криза, не иска помощите да стигнат до венецуелците, защото смята, че доставката им е само прикритие за американска военна интервенция. Независимо от това той обяви по-рано тази седмица, че очаква триста тона помощи от Русия, но днес руски и местни медии пишат, че са доставени едва 7.5 тона от тях. Гуайдо междувременно поиска от военните на Венецуела да подкрепят усилията за раздаване на хуманитарни помощи. Тази сутринт (късно в четвъртък вечерта венецуелско време) той  подписа първия си указ  като временен президент - за доставка на хуманитарни помощи на границите с Бразилия и Венецуела. Според \"Ройтерс\" сблъсъците в село Кумаракапай е започнало, когато местни жители опитали да страт военен конвой, насочил се към границата с Бразилия, за да попречи на евентуална доставка на помощи. Конвоят влязъл в селото въпреки съпротивата на местните лидери и открил огън. Венецуелското министерство на информацията не е коментирало новината. И агенцията, и регионални издания отбелязват, че в събота на преден план ще е не задоволяване на нуждите на венецуелците от храни и лекарства - може да е тест за верността на армията към Мадуро. Русия предупреди по-рано за готвена \"провокация с жертви\" по границата с Колумбия, ръководена от САЩ. Днес в спора се намеси и Китай, чието външно министерство поиска хуманитарните помощи да не се вкарват в страната, за да не се стига до насилие. Колумбия обяви, че може да затвори пешеходните мостове, по които всеки ден минават хиляди жители на Венецуела - за да си тръгнат от страната или за да си набавят стоки от първа необходимост, за да улесни доставката на хуманитарни помощи.", "date": "2019.02.22", "title": "Венецуелски военни стреляха по жители край границата с Бразилия, има жертви и ранени"}
{"url": "https://www.dnevnik.bg/bulgaria/2019/02/22/3394112_kakvo_shte_kontrolira_kiril_domuschiev_sled_sdelkata/", "text": "През последните години Кирил Домусчиев е най-популярен като собственик на футболния клуб \"Лудогорец\". Официалната му визитка включва още председател на Конфедерацията на работодателите и индустриалците в България (КРИБ), а основните интереси са във фармацията (\"Хювефарма\" и \"Биовет\") и корабния бизнес (\"Параходство \"Български морски флот\"). Има и фирми в други сфери, но никога не е притежавал или управлявал медии. Или поне - не официално. Обявената днес сделка за придобиването на  \"Нова броудкастинг груп\"  от негова компания беше определено в единствения засега официален коментар, направен обаче от брат му Георги Домусчиев за  Цената на сделката е 185 млн. евро, а според официалното съобщение на продавача - шведската MTG - оперативната печалба за 2018 г. е 21 млн. евро при приходи около - 109 млн. евро, в компанията работят 650 души. Доколко тези данни и рекламния пазар в България правят покупката стратегическа или политическа (за да получи одобрението на властите), дали групата ще бъде развивана по бизнес логика или като възможност за влияние и защита на лични интереси - тепърва ще става ясно. (дружеството - купувач) с покупката на \"Нова броудкастинг груп\"*? Накратко - седем телевизионни канала, много сайтове с различен тип съдържание, както и няколко печатни издания.  Това са  - първата частна ефирна телевизия в България, която години по-късно спечели национален лиценз. Нейният профил на професионален език е \"политематичен\", което означава почти всичко в програмата. Другите канали са специализирани   и  (филмов профил),  ,   и   (спортен профил) и   с филмово-спортен профил. Част от програмата на \"Нова телевизия\" се излъчва и по   Има и отделен новинарски сайт - Част от телевизионното съдържание е и онлайн чрез сайтовете  както и мобилното приложение  . Всеки от каналите има и сайт:  Онлайн продуктите и услугите са другата ключова част в потфолиото на групата. През 2013 г. MTG придоби мажоритарния дял (70%) от \"Нетинфо\" след сделка с \"Дарик Нюз\", останалите 30% все още са собственост на Радосвет Радев (създател на \"Дарик радио\") и Христо Христов (той управлява \"Нетинфо\"). Засега не е ясно дали Кирил Домусчиев преговаря за тези дялове. Чрез тази сделка беше придобита най-голямата българска интернет група, в която влизат електронната поща   и видеоплатформата  . В портфолиото са още новинарските сайтове  ,  , за спортни новини  , за прогноза за времето  , сайта за финансова информация  и насоченият към женската аудитория  , търсачката  . Групата разшири присъствието си и със сайтове за услуги и електронна търговия - като платформата за групово пазаруване  , сайтът за недвижими имоти  , за обяви за автомобили  , за сравняване на цени  , за информация за кредитни и застрахователни усуги  , както и за разпространение на електронни брошури  . Още dox.bg за споделяне на файлове, както и  ,  , . Дялове в сайтовете за електронна търговия са  , както и продажба на дребно на маркови дрехи и модни аксесоари в  \"Нова броудкастинг груп\" има и дял от компанията \"Атика Ева\" ООД, която издава списанията  и . В началото на януари \"Атика Ева\" прекратиха издаването на списание \"Forbes България\" заради решението на лицензодателя да отдаде лиценза на друг местен издател. Тогава съобщиха, че развиват оше сайта  , дигиталните платформи на списанията  и  и че скоро ще издават и списанието , което спря да излиза през лятото на 2018 г.. Интересен става казусът с телевизионните права за българското първенство. Те се държат от Кирил Домусчиев чрез \"Футбол про медиа\", която ги отдава за излъчване в каналите на \"Нова броудкастинг груп\" и има договор до 2020 година. Още за сделката -  тук . Кой е Кирил Домусчиев -  тук . ", "date": "2019.02.22", "title": "Какво ще контролира Кирил Домусчиев след сделката за \"Нова телевизия\""}
{"url": "https://www.dnevnik.bg/photos/2019/02/22/3394559_fotogaleriia_svetovnite_snimki_na_denia_-_22_fevruari/", "text": "В полет. Кадърът е направен от Харпендън, Великобритания на 21 февуари, когато Луната е във фазата си непосредствено след пълнолуние.", "date": "2019.02.22", "title": "Фотогалерия : Световните снимки на деня - 22 февруари 2019 г."}
{"url": "https://www.dnevnik.bg/sviat/2019/02/22/3394555_ruskoto_razsledvane_e_kum_kraia_si_kakvo_ot_tova/", "text": "Минаха близо две години, откакто бившият директор на ФБР Робърт Мюлър оглави разследването на руската намеса в изборите в САЩ. Сега, според съобщенията на много медии, краят му наближава. Си Ен Ен твърди, че разследването може да приключи и \"другата седмица\", според \"Вашингтон пост\" \"идните дни\", а Си Би Ес очаква съобщението за това всеки момент. Това обаче не означава, че обществото ще получи цялата информация веднага, или изобщо някога. Напълно е възможно Мюлър просто да обяви, че е приключил работа, и да се върне към живота си. Би Би Си отговаря на някои въпроси за дългоочаквания доклад. Няма ли да има публичен доклад Не е задължително и засега няма индикации, че ще се повтори историята с разследването на  Кенет Стар  срещу президента Бил Клинтън през 1998 г. (То се водеше по други правила.) Самият Стар изобщо не прилича строгия бивш военен  Мюлър . Задълженията на Мюлър се простират до това напише \"поверителен доклад\" за министъра на правосъдието Бил Бар и да обясни защо е взел определени прокурорски решения. Бар трябва да обясни действията на разследващите пред ръководителите на комисиите по правосъдието в Сената и Камарата на представителите. Пак той трябва да реши дали е в обществен интерес информацията да стигне до обществото. Министерството по принцип не е склонно да оповестява информация от разследвания, които не са довели до повдигане на обвинения. Тази традиция бе нарушена от тогавашния директор на ФБТ Джеймс Коми, които говори публично за разследването за частния имейл на Хилъри Клинтън. Какво ще направи Бар Това е въпросът за 1 млн. долара. Когато през януари  се яви пред Сената , за да защити номинацията си за поста, Бар бе притиснат от демократите да обещае, че няма да държи поверителни разкритията на Мюлър. Той обаче настоя, че ще използва правото си да реши. Мюлър говори през съдебните документи Досега съдебните документи на Мюлър винаги са били  богати на детайли  и нови разкрития. Макар докладът му за министъра ще бъде поверителен, възможно е да има още съдебни обвинения, които да покажат по-голяма част от картината. Досега той успя да обясни как  руски агенти са събирали информация  за политическия процес в САЩ, как са започнали  кампания в социалните мрежи , за да раздухат спорни в обществото въпроси, как са финансирали политическите си дейности на терен и как са хакнали  мейлите на високопоставени демократи . Мюлър повдигна обвинения на много хора от вътрешния кръг на президента Доналд Тръмп, сред тях – личния му адвокат  Майкъл Коен , който го снабди с доказателства за преговорите с руски агенти в пика на кампанията през 2016 г. Възможно е специалното разследване да си прекарва път до Белия дом. Приключва ли всичко най-накрая Едва ли. Дори разследването да спре; да няма публичен доклад; министърът да не даде информация, историята не е приключила. Има още дела, по които се чакат окончателни присъди – на бившия съветник на Тръмп  Майкъл Флин , на директора на кампанията му  Пол Манафорт  и заместника му  Рик Гейтс . Сътрудникът Роджър Стоун още не е съден по обвиненията в лъжа пред Конгреса, заплашване на свидетели и възпрепятстване на правосъдието. Очаква се и дело срещу  Concord Management and Consulting , обвинена, че е съдействала на Русия за кампанията в социалните мрежи. Другите разследвания Не бива да се забравят и разследванията, които са извън ръцете на Мюлър – федералните власти в Ню Йорк ще преценят дали кампанията е нарушила предизборните правила и дали нарушения не е имало и в преходния период между изборите и встъпването на Тръмп в длъжност. Прокурори във Вашингтон и Вирджиния се занимават с делото за шпионаж срещу  Мария Бутина  и нерегистрирания лобизъм на свързани с Майкъл Флин лица. Разследвания текат срещу благотворителната фондация на Тръмп, за данъчните декларации на \"Тръмп органайзейшън\", както и проверки дали като е приемал през бизнеса си пари от чужди правителства, Тръмп не е нарушил конституцията.", "date": "2019.02.22", "title": "Руското разследване е към края си. Какво от това?"}
{"url": "https://www.dnevnik.bg/sport/2019/02/22/3394614_durjavata_e_dala_1_mln_leva_za_svetovnata_kupa_v_bansko/", "text": "Министерството на младежта и спорта (ММС) е отпуснало 1 милиона лева за провеждането на  Световната купа по ски алпийски дисциплини в Банско . Това стана ясно от публикация на спортния министър Красен Кралев след участието му в церемонията по официалното откриване на събитието. Досега от министерството не бяха обявявали публично какви средства ще бъдат отпуснати за организирането на трите старта в българския курорт. Световната купа в Банско отсъстваше в  публикувания по-рано този месец списък с държавните пари за домакинства на спортни състезания през 2019 г. Посочената сума в справката, публикувана на сайта на ММС, беше 4 867 520 лева. От спортното министерство обаче уточниха, че тази сума е актуална към 8 февруари. С парите за стартовете в Банско тя ще достигне близо 6 милиона лева. По това време миналата година  обявените от министерството държавни средства за организиране на спортни състезания бяха 7 милиона . Федерацията по ски получи сходно държавно финансиране и за домакинствата на Световната купа по сноуборд през 2017 и 2018 г. За първата година сумата беше  990 хиляди лева , а за следващата -  900 хиляди лева . \"Много съм щастлив, че за поредна година Банско посреща световния ски елит. Това показва какво е мястото на нашия курорт на световната карта - и на спорта, и на туризма\", заяви Кралев по време на церемонията по откриването. По думите му \"няма никакво съмнение, че Банско е топ дестинация, която може да провежда състезания от най-висок ранг\". Спортният министър призова за благодарност към организаторите на събитието. \"Нека да благодарим първо на кмета Георги Икономов и на председателя на Българската федерация по ски Цеко Минев, които правят всичко възможно тази магия да се случва тук всяка година\", допълни Кралев.", "date": "2019.02.22", "title": "Държавата е дала 1 млн. лева за Световната купа в Банско"}
{"url": "https://www.dnevnik.bg/tehnologii/2019/02/22/3394619_virgin_galactic_izvede_purviia_si_putnik_do_granicata/", "text": "Компанията \"Върджин галактик\" (Virgin Galactic) на милиардера Ричард Брансън направи днес важна крачка към започването на суборбитални полети за \"космически туристи\" като извърши тестови полет с първия пътник на борда. В пустинята Мохаве в щата Калифорния корабът SpaceShipTwo VSS Unity взе в кабината за пасажери Бет Моузес. Тя е инструктор за астронавти и ще обучава бъдещите туристи. \"В авиацията казват, че пилотите имат най-доброто място на борда. Но днес не съм съвсем сигурен\", коментира пилотът Дейвид Маккей. Самолетът-носител WhiteKnightTwo излетя малко след 8 часа сутринта местно време и на около 13 400 метра освободи кораба за многократна употреба SpaceShipTwo. След това двигателите на апарата го издигнаха до над 88 км от земната повърхност. При предишния тест от декември 2018 г. SpaceShipTwo се издигна до 82 км, което е и първият полет с комерсиални цели отвъд атмосферата от края на програмата \"космическа совалка\" през 2011 г., припомня \"Ройтерс\". Заради ветрове полетът бе отложен в сряда, а днес в ясното утро се събраха стотици зрители и притежатели на билети за бъдещите полети. \"Тази година отбелязваме 50 години от полета на \"Аполо\" до Луната и както те е трябвало да правят всяка нова стъпка, ние трябва да постигнем нещо повече\", коментира Джордж Уайтсайдс, главен изпълнителен директор на Virgin Galactic. Днес Моузес стана и първата жена, летяла на комерсиален космически кораб. \"Беше невороятно! Ричард, ще се влюбиш направо\", каза тя след приземяването. Брансън се състезава с проекти на Blue Origin (на Джеф Безос) и SpaceX (на Илон Мъск) за това кой първи ще даде старта на космическия туризъм. Плановете му са първият полет на SpaceShipTwo с турист да стане в средата на 2019 г. Леонардо ди Каприо, Джъстин Бийбър и още над 600 души от 58 държави са платили депозит за един от суборбиталните полети. Някои от тях чакат вече 14 години. Цената е 250 000 долара и се очаква тепърва да се повиши, след което да започне да намалява. Има и критици, които настояват това да не се нарича \"космически туризъм\", защото 90-минутният полет е изкачване на предела между атмосферата и космоса, при което за няколко минути се попада в безтегловност и се вижда извивката на планетата. Ракетата New Shepard на Безос вече достигна т.нар. Линия на Карман - международно признатата граница на космоса на 100 км от Земята, но на борда нямаше хора. Миналата година Мъск обяви, че японецът Юсаку Маезава ще е първият турист за полет около Луната. Прогнозният срок е 2023 г.", "date": "2019.02.22", "title": "Virgin Galactic изведе първия си пътник до границата на космоса"}
{"url": "https://www.dnevnik.bg/politika/2019/02/22/3394626_bsp_iska_vurhovenstvo_na_zakona_za_da_se_vurne_v/", "text": "Депутатите на БСП ще се върнат в парламента, когато се осигури върховенство на закона. Това обяви лидерътна партията Корнелия Нинова в предаването \"Панорама\" на БНТ. Големият въпрос стои над партийните интереси, посочи тя. Обяви, че депутатите на партията са напуснали парламента по три причини - нарушаването на законите в нощта, когато са гласувани промените в Изборния кодекс, ограничаващи броя на машините в секциите, нарушаването на законите в нежеланието за подмяна на Централната избирателна комисия, чиито мандат изтича и защото не в диалог с другите партии , в \"див пазарлък\" в полунощ управляващите обсъждали ситуацията с другите партии. Всичко това било брилянтен образец на модела на прехода и на задкулисието, обобщи Нинова. Тя посочи, че и БСП получила оферта за съглашателство по промените в кодекса, но тя обявила, че позицията й ще бъде оповестена публично. Обяви, че идната седмица предстоят срещи на партията с посланици и че БСП търси съюзници за това да се гарантира на българските избиратели възможност да гласуват свободно, а не под натиск или при покупка на гласа им. Целта не била хората да се агитират да гласуват за БСП. Участващият в предаването председател на парламентарната група на ГЕРБ Цветан Цветанов обяви, че Нинова е произвела няколко фалшиви новини през седмицата, която партията, на която той е зам.-председател трябвало да опровергава. Една от тях била забраната на кметове да участват в среща с Нинова, за което тя съобщи във фейсбук преди дни. Нинова обаче настоя на позицията си като се позова на публични признания на кметове. Не е добре, когато една сила излиза от парламента. Те правят трети опит да излязат, но не излизат, а просто не упражняват правата си, за които са ги избрали избирателите им, определи позицията на БСП Цветанов. От егоистична гледна точка тази седмица за нас беше изключително комфортна, но опозицията трябва да защитава и своите избиратели и да отстоява принципите на парламентаризма, обяви той. Подобно поведение на ГЕРБ в миналото той защити с това, че е потърсена \"елегантна форма да се върнем\", защото \"нашите партньори ни посъветваха, че това е единственият начин да се чува гласа ти, когато си в опозиция\". \"Миналата седмица, когато се разглеждаше Изборният кодекс, имаше призив да спазваме Конституцията, но не те го чуваха. Нарушаването на конституцията е една тема, за която няма как да не се сърдим, който и да я нарушава. Чухме призиви как трябва всеки един български гражданин да може да гласува свободно. Това е в закодирано в конституцията. Ние предлагаме да направим изборен закон спрямо конституцията\", заяви в същото предаване лидерът на ДПС МУстафа Карадайъ. \"И всеки ден да правим предсрочни избори, когато държавата няма посока, ще бъдем свидетели как не чуваме и разбираме гражданите\", допълни той.", "date": "2019.02.22", "title": "БСП иска върховенство на закона, за да се върне в парламента"}
