{"url": "https://www.dnevnik.bg/sport/2018/02/26/3136618_napoli_povede_s_chetiri_tochki_na_vurha_v_italiia_sled/", "text": "Наполи\" се възползва от  отложения мач на \"Ювентус\" с \"Аталанта\"  и се откъсна с четири точки на върха в Серия А. Тимът от Неапол постигна разгромен успех с 5:0 при гостуването на \"Каляри\" и записа десета поредна победа в шампионата. Тимът на Маруцио Сари събра 69 точки от 26 мача. \"Ювентус\", който заради силните снеговалежи в Торино не успя да изиграе своя двубой от кръга, има 65 точки. \"Лацио\" е трети с 52, следван от \"Интер\" с 51 и \"Рома\" с 50. Хосе Мария Кайехон, Дрийс Мертенс, Марек Хамшик, Лоренцо Инсиние и Марио Руи донесоха убедителния успех на \"Наполи\" в Сардиния. Във втори пореден сезон неаполитанци спечелиха с 5:0 при гостуване на \"Каляри\". Кайехон даде тон за разгрома в 29-ата минута. Алан проби по десния фланг и върна назад към точката на дузпата, откъдето испанският полузащитник насочи топката с десния крак в далечния долен ъгъл. Три минути преди почивката \"Наполи\" отново организира опасна атака отдясно, при която защитата на \"Каляри\" няколко пъти не успя да изчисти топката. В крайна сметка тя беше овладяна от Елсейд Хисай, който центрира във вратарското поле, а Мертенс подложи крак и отблизо преодоля Алесио Краньо. В 61-ата минута гостите стигнаха до трето попадение след брилянтна атака. Хамшик намери на скорост Инсиние. Той спечели терен и върна топката на словашкия халф, който със страхотен удар с левия крак намери горния десен ъгъл на Краньо. В 73-ата минута \"Наполи\" получи право да изпълни дузпа за игра с ръка в наказателното поле. Инсиние застана зад бялата точка и покачи на 4:0. В добавеното време левият бек Руи оформи крайния резултат с перфектно изпълнение на пряк свободен удар. С десетата си поредна победа в Серия А \"Наполи\" ще увеличат напрежението върху \"Ювентус\", който ще има доста натоварена програма в следващите десетина дни. В сряда шампионите посрещат \"Аталана\" (1:0) в реванш от полуфиналите за Купата на Италия. В събота отборът от Торино гостува на \"Лацио\", а на 7 март ще пътува до Лондон за реванша с \"Тотнъм\" (2:2) от осминафиналите на Шампионската лига.", "date": "2018.02.26", "title": "\"Наполи\" поведе с четири точки на върха в Италия след десета поредна победа"}
{"url": "https://www.dnevnik.bg/bulgaria/2018/02/26/3136448_prezidentut_se_pritesni_ot_lipsata_na_informaciia_i/", "text": "Президентът Румен Радев също взе отношение по сделката за продажбата на българския бизнес на чешката компания ЧЕЗ. Той изрази загриженост от \"липсата на достатъчно информация, както и на прозрачност в процеса на придобиване на активите на една от най-големите компании в стратегически сектор като енергетиката\", съобщиха от прессекретариата на държавния глава. Радев направи този коментар по време на работната му среща с председателя на Комисията за енергийно и водно регулиране (КЕВР) Иван Иванов. Двамата разговаряха за енергийния сектор в страната, сделката за закупуване на активите на ЧЕЗ в България от компанията \"Инерком България\", както и отговорностите на КЕВР по Закона за енергетиката. Президентът изрази мнение, че институциите в държавата трябва да гарантират защитата на обществения интерес, като не уточнява с какво точно той може да бъде засегнат. Сделката за активите на \"ЧЕЗ България\" предизвика сериозен обществен интерес, след като се разбра, че чешкото дружество е решило да продаде бизнеса си на компанията \"Инерком България\". Продажбата беше договорена в края на миналата седмица, а след това енергийният министър  Теменужка Петкова подаде оставка,  тъй като се познава със собственика на фирмата купувач – Гинка Върбакова. Самата  Върбакова обяви, че ще осъществи сделката чрез теглене на банков заем . Премиерът Бойко Борисов пък възложи на  ДАНС и НАП да направят пълна проверка  по продажбата на ЧЕЗ.", "date": "2018.02.26", "title": "Президентът се притесни от липсата на информация и прозрачност по сделката за ЧЕЗ"}
{"url": "https://www.dnevnik.bg/video/novinite_na_bnt/2018/02/26/3136459_video_drugite_novini/", "text": "НИМ излага оригиналните знамена на Опълчението Техническият университет в София отваря врати за ученици и бъдещи студенти Кинокомпанията на Уайнстийн подава заявление за банкрут Наградени филми от \"Берлинале\" идват на \"София филм фест\" Макрон влиза в роля в \"Петя и вълкът\" НДК с ограничен достъп до петък", "date": "2018.02.26", "title": "Видео: Другите новини"}
{"url": "https://www.dnevnik.bg/sviat/2018/02/26/3136481_hristiiandemokratite_na_merkel_odobriha_novata_goliama/", "text": "Германските християндемократи одобриха коалиционната сделка със социалдемократите, като придвижиха Ангела Меркел една стъпка по-близо към четвърти мандат като канцлер. До нова голяма коалиция се стигна, след като и  ХДУ, и ГСДП  не успяха да съберат достатъчно гласове на изборите през септември, а преговорите на Меркел със  \"Свободните демократи\" и \"Зелените\"  се провалиха. Днес канцлерът обяви за пръв път имената на политици, които ще заемат министерски постове в кабинета ѝ, ако той получи одобрението и на социалдемократите. Министерството на отбраната ще остане под ръководството на близката съюзничка на канцлера  Урсула фон дер Лайен . Канцлерът потвърди, че е издигнала за министър на здравеопазването Йенс Шпан - представител на консервативното крило в ХДС и противник на имиграционната политика на Меркел. Министър на икономиката ще стане  Петер Алтмайер , който бе начело на администрацията на канцлера. Селското стопанство ще бъде поето от Юлия Клекнер, а образованието - от Аня Карличек. Съдбата на бъдещото правителство в момента зависи от Германската социалдемократическа партия, която  на 4 март трябва да реши  дали подкрепя коалицията с консервативния блок на Меркел.", "date": "2018.02.26", "title": "Християндемократите на Меркел одобриха новата голяма коалиция"}
{"url": "https://www.dnevnik.bg/sviat/2018/02/26/3136466_korupciiata_e_nai-opasniiat_instrument_na_rusiia_v/", "text": "Един от най-опасните инструменти, които използва Русия в комбинация с други, е корупцията, според източник от едно от разузнавателните звена на НАТО. \"Русия използва корупцията, за да запазва влиянието си върху нашите страни. Това може да се види в различни сектори на икономиката, в политическата сфера, в държавната икономика, но също така и при частните компании – как се използва корупцията, за да държат в ръцете си нашите страни\", добави източникът. Служителите на НАТО с които разговаряхме, не смятат, че в България може да бъде разигран украинският сценарий, защото у нас няма руско малцинство и войски. \"Но въпреки това Русия притежава голяма част от енергетиката, от икономиката, има влияние в политическия сектор. Русия използва това, за да влияе и в други страни в ЕС и НАТО, предлагайки например, цени на газа като условия или стимул за сключване на други споразумения с Москва. За нуждите на пропагандата Русия използва т.нар. мека сила (soft power) на база на историческите взаимоотношения между страните, а също така и за да изгражда по-добър имидж\", каза служител на НАТО. Според анализите на звеното на НАТО основните заплахи за страните членки са кибератаките, опасността от терористични актове и хибридната война. \"Всички страни на НАТО са обект на кибероперации. Почти всеки ден държавни институции или административни звена са обект на кибератаки. В повечето случаи те са незначителни, но понякога са успешни и след това изтича информация през вестници, WikiLeaks или някъде другаде\", казват от звеното. Хакерите събират информация за групи и лица и с цел дискредитирането им. Въпреки загубите на ИДИЛ терористични групи от организацията все още могат да оперират и да организират терористични актове. Наблюдава се тенденция към възприемане на високотехнологични методи, като използване на дронове и т.н. В същото време се наблюдава и възраждането на \"Ал Кайда\" в Кашмир, Йемен, Сирия, Афганистан и Северна Африка. Освен Русия, която се въоръжава с бързи темпове с модерно оръжие, това се наблюдава и при Китай. Като потенциално опасни страни според НАТО се определят и Иран и Северна Корея. В Държавния департамент и Департамента по отбрана на САЩ смятат, че една от главните заплахи за страните членки е Русия. \"Ако гледаме на Изток, трябва ни бъде ясно какво прави Русия, която предприема действия за дестабилизация\", казва източник от американската администрация. Според него инвазиите в Грузия и Украйна, нарушаването на оръжейните споразумения и действията за дестабилизиране на институциите говорят точно за това. Целите на Русия според служители на американската администрация са да подкопае Запада, ЕС и НАТО.", "date": "2018.02.26", "title": "Корупцията e най-опасният инструмент на Русия в хибридната и война, смятат в НАТО"}
{"url": "https://www.dnevnik.bg/evropa/2018/02/26/3136465_polsha_obmislia_decata_na_bejanci_da_uchat_otdelno_ot/", "text": "Полша може да започне да обучава децата на бежанци в центровете, където живеят, а не в държавните училища. Това гласи нов план, който според правителството ще помогне на всички ученици, но според местен вестник ще създаде образователни гета, пише \"Ройтерс\". Децата, които живеят в бежански центрове, посещават местните държавни училища, но според плана, обявен на сайта на вътрешното министерство, местните власти могат да решат дали да запазят статуквото, или да изпращат учители, които да провеждат занятията в бежанските центрове. Планът съответства на политиките на управляващата националистка партия \"Право и справедливост\", която отказа да приеме определените от Европейския съюз бежански квоти  въпреки натиска от Брюксел . Според лидера на партията Ярослав Качински, който няма официална роля в правителството, бежанците може да разпространят зарази и паразити. В полските бежански центрове живеят 1450 души, а 890 са деца, каза говорител на Агенцията за бежанците. По думите му повечето хора, които кандидатстват за международна закрила в страната, са от Чечения. \"Някои чуждестранни деца не научават нищо, въпреки че посещават училище, защото имат пропуски в образованието в сравнение с полските им съученици и полагат усилия, за да наваксат с учебния материал\", се казва в предложението. Според него \"тези фактори може да окажат негативен и демотивиращ ефект не само върху децата чужденци, които не искат да ходят на училище, но и върху полските деца\". Критици на плана обвиняват \"Право и справедливост\", че подклажда враждебно отношение към чужденците заради предстоящите местни избори тази година и общите избори през 2019 г. Социологически проучвания показват, че управляващата партия се радва на подкрепа от 40%. Полският вестник Dziennik Gazeta Prawna нарече плана \"Образователно гето за бежанци\". Министерството заяви, че предложението ще бъде променяно. Неговата цел \"не е да изключва децата на чужденците... а само да предостави подкрепа по време на подготвителната фаза от образованието, преди децата да започнат училище\".", "date": "2018.02.26", "title": "Полша обмисля децата на бежанци да учат отделно от останалите"}
{"url": "https://www.dnevnik.bg/zdrave/2018/02/26/3136517_iordanka_penkova_e_noviiat_podupravitel_na_zdravnata/", "text": "Досегашният директор на районната здравноосигурителна каса в Шумен д-р Йорданка Пенкова е назначена за подуправител на Националната здравноосигурителна каса, съобщиха оттам. От здравната каса посочват, че Пенкова е назначена днес. Тя ще изпълнява временно функциите на управител на НЗОК, след като в петък  проф. Камен Плочев постъпи в болница .  През декември 2017 г. Плочев  освободи предишния подуправител на касата  Димитър Петров и до момента неговото място така и не беше запълнено. Липсата на подуправител можеше да забави  подписването на Националния рамков договор , след като шефът на касата бе приет в болница. Преди ден \"Капитал\" писа, че се очаква Плочев да назначи за подуправител именно Йорданка Пенкова. През 2013 г. Комисията за предотвратяване и установяване на конфликт на интереси е установила, че Пенкова е сключила договор с частна психиатрична клиника, собственост на баща ѝ и сестра ѝ, като ѝ е изплатила 163 065 лв. След обжалване от Пенкова Върховният административен съд е потвърдил решението на комисията и е наложил глоби от 5 хил. и 7 хил. лева и конфискация на облаги в размер на 25 хил. лв.,  съобщава изданието . \"Капитал\" отбелязва, че назначението на Йорданка Пенкова е предизвикало напрежение в средите на управляващата коалиция, защото тя е кандидатура на ГЕРБ, а \"Обединени патриоти\" са на мнение, че квотата за подуправител се полага на тях, след като управителят е издигнат от партията на премиера Бойко Борисов.", "date": "2018.02.26", "title": "Йорданка Пенкова е новият подуправител на здравната каса"}
{"url": "https://www.dnevnik.bg/sport/2018/02/26/3136455_snegut_otloji_i_macha_botev_-_ludogorec/", "text": "Мачът между \"Ботев\" (Пловдив) и \"Лудогорец\" от 22-ия кръг на Първа лига беше отложен за 24 часа. Срещата между шампиона и носителя на Купата на България трябваше да започне днес в 17.30 часа, но няма да се проведе заради тежките метеорологични условия. Във вторник по същото време главният съдия Ивайло Стоянов трябва да провери игрището и да прецени дали срещата да се играе, или да бъде отложена отново. Ако мачът не се проведе той ще бъде пренасрочен за друга дата. По-рано днес спортно-техническата комисия към Българския футболен съюз (БФС)  реши да отложи всички срещи от предстоящия междинен 23-ти кръг  на Първа лига. Двубоите, които трябваше да се изиграят между вторник и четвъртък, няма да се състоят заради \"силен снеговалеж, очаквани ниски температури и трудна проходимост по пътната мрежа\". Двубоят между \"Ботев\" и \"Лудогорец\" до последно беше под въпрос. Още от сутринта домакините полагаха големи усилия да пригодят терена в кв. \"Коматево\" за игра. Непрекъснатият снеговалеж обаче обезсмисли опитите да бъде почистено игрището. След 15.00 часа пристигнаха съдийската бригада, водена от Ивайло Стоянов, и делегатът на мача Валентин Драгомиров. \"Разговаряхме с щабовете на двата отбора и с дежурния делегат преценихме, че мач няма как да се играе. Най-важно е здравето на футболистите и длъжностните лица. Наредбата гласи, че след 24 часа трябва да инспектираме игрището отново и да преценим дали срещата може да се проведе\", каза Стоянов.", "date": "2018.02.26", "title": "Снегът отложи и мача \"Ботев\" - \"Лудогорец\""}
{"url": "https://www.dnevnik.bg/kultura/2018/02/26/3136483_rejisyorut_nikolai_volev_prizna_che_bil_sutrudnik_na/", "text": "Известният кинорежисьор Николай Волев, автор на забранявани преди 1989 г. филми като \"Маргарит и Маргарита\" и документалния \"Дом номер 8\", призна, че е бил сътрудник на Държавна сигурност в автобиографична книга. Тя се казва \"Девствената проститутка\" и ще има представяне на 6 март в \"Перото\". По думите на Волев той бил вербуван, когато постъпил на работа като нещатен екскурзовод в \"Балкантурист\", след гимназията и преди бягството му към Великобритания през 1968 г., където той отива именно заради жена, с която се запознава на туристическите обиколки. Самото бягство - и успешната му кариера като режисьор след завръщането му, винаги е повдигало въпроси, на които досега режисьорът  отговаряше уклончиво. Сега Волев разказва, че се разминал с последиците от него благодарение на познанството на баща му, комунист, с Антон Югов - и сам отбелязва, че се е възползвал от благоволението на \"един масов убиец\". Ето какво пише Волев в \"Девствената проститутка\", която е разказана хронологично и приема формата на интервю на режисьора със самия себе си. \"Явих се на изпита, издържах го успешно и подписах договор за едно лято. Сделката беше взаимноизгодна. Държавата получаваше така необходимата за социалистическата ни икономика \"твърда\" валута от западните туристи, а те ми се отблагодаряваха с щедри бакшиши в щатски долари или британски лири\", разказва за постъпването си в \"Балкантурист\" той. По думите му шефът на отдел \"Кадри\" \"Крънчев\" (в книгата е посочено, че имената са сменени \"по етични съображения\") първо го предупредил да внимава да не бъде уловен за т.нар. \"валутни престъпления\", притежание на западна валута без ясен произход. А скоро след това завоалирано му предложил да сътрудничи на контраразузнаването: \"Седмица по-късно Крънчев отново ме повика при себе си. Отвори нова бутилка уиски и пакетче кашу, но този път тонът му бе някак загадъчно отнесен. От дума на дума неусетно се озовах в нещо като сюжет на филм за Джеймс Бонд. В него агентът на английските тайни служби беше, естествено, отрицателният протагонист, а ние, преданите на делото на социализма служители на държавното ни туристическо предприятия - положителните герои. Накратко кадровикът опипваше почвата с намерението да ме привлече в ролята на следово куче, в случай че Мистър 007 се промъкнел в родината ни, преоблечен като наивен турист. Не беше нужна кой знае каква прозорливост от моя страна, за да разгадая зле завоалирания ултиматум: или приемам да сътруд- нича на контраразузнавателния отдел на Държавна сигурност, или казвам сбогом на твърдата валута.\" След нощ на дълги разговори, разказва Волев, той приел с логиката на баща си, че ако се съгласи да сътрудничи, не би загубил кой знае какво, \"тъй като от мен се искаше да съобщавам само ако някой от туристите, които развеждах из забележителностите на София, наистина беше дошъл у нас с нечисти помисли\", а това било малко вероятно. Но \"...мислите за моята предстояща контрашпионска дейност чегъртаха мозъка ми цяла нощ. Не надвисваше ли опасността да се продам като проститутка, в случая – идеологическа\", пита се режисьорът. И си отговаря - съвестта за издигането му до екскурзовод на морето била чиста, защото го била препоръчала шефката му - \"сипаничава\" жена със \"страхотно задниче\", която си падала по него. \"От мен не беше постъпил нито един сигнал, нито един ред, нито една думичка дори във връзка със задължението ми да проявявам революционна бдителност по време на четиримесечните си контакти с хилядите туристи – граждани на капиталистическа Великобритания\", пише Волев, като добавя, че това не било опит да \"изиграе\" службите. \"Изобщо нямах време за тяхната шпионска параноя. Работех от сутрин до вечер и печелех както за себе си, така и за държавата\", твърди режисьорът, който по това време, лятото на 1968 г., се запознава с бъдещата си съпруга, англичанката Мери Карол Ларкинс. Тя искала да се премести в България, но \"Крънчев\" не бил съгласен двамата да се оженят. Това провокирало бягството на Волев, описано в книга му, а сватбата на брат му и благоволението на Антон Югов - още по-озадачаващото му завръщане. Макар и в немилост, според Волев през 70-а той му съдействал, за да се върне за кратко за тържеството. Самият режисьор обаче се върнал в България от творчески съображения, след обещанието на Свобода Бъчварова да му помогне с кариера в киното.", "date": "2018.02.26", "title": "Режисьорът Николай Волев призна, че бил сътрудник на ДС в книга"}
{"url": "https://www.dnevnik.bg/zelen/2018/02/26/3136460_ot_agenciia_po_bezopasnost_na_hranite_sa_izzeli_i/", "text": "Миналата седмица граничните власти са заловили и конфискували незаконно транспортирани животни, превозвани в лоши условия. Част от животните пребиват в столичната зоологическа градина, но днес Българска агенция по храните е иззела 124-те диви птици, някои от тях са защитени видове, и те са били евтаназирани. Умъртвяването на животните е извършено от ветеринари на БАБХ, което нарушава закона за ветеринарно-медицинската дейност научи \"Дневник\" от представители на \"Четири лапи\". От агенцията не са изготвили и протокол при изземването на животните от зоологическата градина, твърдят от фондацията. Според Явор Гечев от \"Четири лапи\" конфискуването и убиването на птиците от ветеринари на Българска агенция по безопасност на храните е извършено абсолютно незаконно, тъй като те са контролиращ орган и нямат право на това. Животните са били изпратени в зоопарка с цел да бъде установен видът им, а не да бъдат евтаназирани, разказа още експертът. На 20 февруари е бил спрян незаконен транспорт на 300 животни за България на гранично пропускателен пункт \"Дунав мост II\". Животните са от видовете алпаки, мечета, гъски, патици, гълъби и патета, които са били транспортирани в изключително лоши условия, не са спазени никакви изисквания за хуманно отношение по време на транспорт и не са придружени от ветеринарномедицински документи, които да удостоверят техния произход и здравен статус, се разбира от съобщение на Българска агенция по безопасност на храните до медиите от тои понеделник като се посочват мотиви за това решение.  Превозвачът е нямал лиценз за превоз, необходими познания за транспорт на животни и документи, с които да удостовери техният произход. По негови твърдения животните са взети от Белгия, Словакия и Унгария.  Поради съмнения за наличие на животни от защитените видове е уведомен екоинспекцията в Монтана, а животните са конфискувани на основание Закона за биологичното разнообразие и са настанени в зоологическата градина в София.  Зоопарка в столицата разполага с карантинен център, предназначен за нейните потребности, който - по думите на БАБХ – не може да бъде използван за спасителен център за конфискувани животни и всяко въвеждане на животни с неясен статус крие риск от въвеждане и разпространение на заболявания в зоологическата градина.  Предвид епизоотичната обстановка в Европа по отношение на високопатогоенна и нископатогенна инфлуенца по птиците и рисковете, които крие движението на птици с неясен здравен статус, е взето решение птиците да бъдат умъртвени по хуманен начин, обясняват от агенцията. Като мотив за решението си оттам припомнят и за високопатогенната инфлуенца по птиците тип А (HPAI H5N8) в периода 2016 - 2018 г., който предизвика една от най-големите епидемии по отношение броя на огнищата на домашни птици, географската площ и броя на мъртвите диви птици, регистрирана в Европейския съюз. Епидемията на заболяването засегна и България през 2016 г. до 2017 г. и доведе до мащабни икономически загуби за държавата и за бизнеса (над 6 000 000 млн. загуби, затваряне и рестрикиции за движение и търговия на животни, загубен здравен статус на държавата).  Всяко незаконно въвеждане на животни в страната крие рискове от въвеждане и разпространение на заболявания по животните, включително заболявания опасни и за хората (зоонози), като инфлуенца по птиците, посочват от БАБХ. \"Дневник\" изпрати допълнителни въпроси по казуса до специалистите от зоологическата градина в София и до Българска агенция по безопасност на храните. ", "date": "2018.02.26", "title": "От Агенция по безопасност на храните са иззели и умъртвили над 100 диви птици (обновена)"}
{"url": "https://www.dnevnik.bg/bulgaria/2018/02/26/3136532_dans_e_razsledvala_supruga_na_ginka_vurbakova_obiavi/", "text": "Лидерът на \"Демократи за силна България\" Атанас Атанасов заяви преди Би Ти Ви, че докато е ръководил Национална служба \"Сигурност\", която е предшественик на сегашната Държавна агенция \"Национална сигурност (ДАНС),  съпругът на купувача на ЧЕЗ Гинка Върбакова  е бил познат на службите в страната. Атанасов бе начело на службата от 1997 г. до 2001 г. По думите му Славчо Върбаков е участвал в \"афера за едни фалшиви импулси, които източват БТК\". Той уточни, че случаят е от 1999 г. \"Славчо Върбаков е енергичният двигател на семейния бизнес. От скандала с тези телефони с импулси този човек се оттегли от всички фирми, в които участват\", допълни Атанасов и добави, че след това жена му е започнала да се занимава официално със семейния бизнес. Скандалът с импулсните телефони стана публичен след разследване на  \"Капитал\" . Проверката на Националната служба \"Сигурност\" започна след сигнал от БТК, че има завишен фиктивен трафик към телефони с добавена стойност. Първите сигнали са били дадени през май и юни 1999 г. Разследвани са близо 30 фирми, едната от които е ЕТ \"Славчо Върбаков\" - Пазарджик. Според него купувачите на българския бизнес на чешкото дружество \"очевидно са подставени лица\", като уточни, че те може би са близки до групировката СИК. Той каза още, че разполага с информация, че финансирането за сделката ще стане по три канала, като  само единият е свързан с банково кредитиране.  Атанасов допълни, че досега службите е трябвало да проверят всяка една фирма, която е заявила участие за придобиването на ЧЕЗ. Ако не били свършили това, \"някой им е казал да не го направят\". \"Тази афера има абсолютен ресурс да събори властта\", заяви Атанасов и припомни как през февруари 2013 г. протестите за двойните сметки за ток доведоха до оставката на първото правителство на Бойко Борисов.", "date": "2018.02.26", "title": "ДАНС е разследвала съпруга на Гинка Върбакова, обяви лидерът на ДСБ"}
{"url": "https://www.dnevnik.bg/bulgaria/2018/02/26/3136502_snegut_suzdade_zatrudneniia_v_stranata_ochakva_se/", "text": "Снеговалежът, за който метеоролозите предупреждават от миналата седмица, днес причини хаос по пътищата в страната. В областите Смолян и Кърджали днес бе обявена най-високата степен на опасност заради сняг и силен вятър – червен код. Над 2 хил. машини участват в почистването на републиканските пътища, съобщи на брифинг шефът на Агенция \"Пътна инфраструктура\" Дончо Атанасов. След като по обяд катастрофа на камион доведе до колона от тежкотоварни автомобили на магистрала \"Тракия\" край Пазарджик, към 18.30 ч. няма и сигнали за бедстващи хора или закъсали автомобили. Малко след 20 ч. от АПИ обаче обявиха, че движението за всички автомобили по магистралата от Карнобат до Бургас е преустановено поради силен вятър и нулева видимост. Дончо Атанасов добави, че се . \"Това е ситуацията, за съжаление тя ще се усложнява, защото в Североизточна България в момента поривите на вятъра достигат 15 метра в секунда и се очаква засилване на снеговалежа\", заяви Атанасов Междувременно пътната агенция съобщи, че Русе - Разград, Русе - Силистра и Русе - Карнобат. АПИ призова шофьорите да спазват въведените ограничения и да не навлизат в затворените участъци. Затворени за всикчи видове автомобили са и пътят от граница Шумен до Ветрино; от пътен възел Ветрино до Провадия; Вълчи дол – Добротич; Аксаковска панорама – Ветрино; Орляк – Зърнево; Крушари – Росица; Тервел – Ангеларий; Oногур – Телериг – Крушари; Албена – Добрич - Силистра. Затворена за товарни автомобили над 12 тона е магистрала \"Хемус\" в участъка София - Ябланица и в участъка Варна - Шумен. Аутобанът е затворен за всички автомобили в област Шумен в участъка от пътен възел \"Каспичан\" до границата с област Варна. Затворен за всички видове автомобили е Троянският проход. Ограничения за камиони са въведени през Прохода на републиката, проходите Предела и Котленския, както и пътищата Бяла - Обзор и София – Варна, пътят Велико Търново - Коритна в посока към София. Автомобилите трябва да се движат с вериги по пътя Новаково – Кърджали. По-рано днес бе съобщено за  ограничения в област Смолян . Към 18.30 ч. ограничения за движението по различни пътища има в почти всички области. Актуална информация кои са затворените пътища и къде има ограничения може да се намерят на  сайта на АПИ. Заради снега бяха към 16 часа и движението е възстановено. На граничния пункт Капитан Андреево се е образувала 5-километрова опашка от камиони, чакащи да излязат към Турция. На Лесово колоната е около 2.5 км, съобщи МВР. Възстановено е пропускането на товарни автомобили през граничния пункт Кулата – Промахон на изход от България. На Илинден – Ескохи гръцките гранични власти пропускат леки и товарни автомобили само с вериги. Възстановено е и пропускането на товарни автомобили в двете посоки и през пункта Гюешево – Деве баир, където по-рано македонските власти спираха камионите. Снегът създаде и , където днес имаше десетки закъснели, анулирани или пренасочени полети. Оттам посочиха, че пистите се почистват и се извършват процедури срещу обледеняване, но призоваха заминаващите пътници да предвидят достатъчно време за стигане до летището, така че да са на място най-късно два часа преди полета си. Проблем с отменени полети имаше и на летище Пловдив.", "date": "2018.02.26", "title": "Снегът създаде затруднения в страната, очаква се усложняване на обстановката"}
{"url": "https://www.dnevnik.bg/razvlechenie/2018/02/26/3136531_igrata_stani_bogat_moje_da_se_zavurne_v_efira_na_bnt/", "text": "Телевизионната игра \"Стани богат\" ще се завърне в ефира, но този път по обществената БНТ. Това съобщава \"24 часа\", цитирайки генералния директор на медията Константин Каменаров. От пресцентъра на телевизията не успяха да потвърдят думите му пред \"Дневник\" до края на работния ден, но заявиха, че са в преговори за закупуване на лиценза от \"Сони\". Викторината, една от най-популярните в света, се излъчваше по \"Нова телевизия\" през 2001 г. до 2014 г. с големи прекъсвания. По думите на Каменаров, цитирани в \"24 часа\", обаче в световен мащаб има ръст на познавателните игри и такова шоу е подходящо за обществената телевизия. По информация на вестника от БНТ търсят заместник на водещия Ники Кънчев, който в момента е лице на друго предаване. Снимките щели да бъдат консултирани от \"Сони\" и имало вероятност \"Стани богат\" да тръгне по БНТ още преди лятото.", "date": "2018.02.26", "title": "Играта \"Стани богат\" може да се завърне в ефира на БНТ"}
{"url": "https://www.dnevnik.bg/sport/2018/02/26/3136539_kupa_deivis_stava_ednosedmichno_svetovno_purvenstvo_po/", "text": "Международната федерация по тенис (ITF) одобри единодушно плановете за пълна трансформация на най-големия отборен турнир за мъже - купа \"Дейвис\". Състезанието, което се провежда от 1900 г., ще се превърне в едноседмично световно първенство с участието на 18 отбора. Идеята беше предложена миналата година  от инвеститорската група \"Космос\", чийто основател и президент е футболистът на \"Барселона\" Жерар Пике. Той представи своите планове още през май 2017 г., като срещна одобрението на всички водещи тенисисти. ITF съобщи днес, че е сключила 25-годишен договор за партньорство с \"Космос\". Стойността на контракта е 3 милиарда долара. Очаква се първото издание на новия формат на купа \"Дейвис\" да се проведе през 2019 г. Инвестицията на \"Космос\" ще включва драстично увеличение на наградните фондове за играчите и държавите, които са членки в международната федерация. Освен това се планира финансиране на проекти на местно ниво и други програми за развитие на тениса.  Купа \"Дейвис\" е единственото състезание за национални отбори при мъжете. Интересът към него обаче спада драстично с всяка следваща година. Настоящият формат включва до пет петсетови мача в рамките на три дни, които са разположени в уикенди през февруари, април, септември и ноември. Тази продължителност води до оттегляне на най-големите имена в спорта, тъй като календарът на АТП е много натоварен. Очакванията на международната федерация и \"Космос\" са промените да върнат звездите на тениса към купа \"Дейвис\" \"Това е голяма промяна за ITF и тениса. Искаме да превърнем купа \"Дейвис\" във фестивал на тениса и забавлението, на което да участват най-добрите играчи в света. Новото партньорство не просто ще създаде световно първенство по тенис, но ще отключи рекордни инвестиции за бъдещите играчи\", каза президентът на ITF Дейвид Хагърти. Новият формат предвижда шампионат с 18 отбора - 16 ще влизат автоматично, а другите два ще се избират с покана. Турнирът ще стартира с групова фаза, след което ще има директни елиминации, като се започне с четвъртфиналите. Купа \"Дейвис\" ще се провежда в рамките на една седмица в края на сезона - през ноември. За определяне на победителя от дадена среща ще се играят два мача поединично и един на двойки. Броят на необходимите за спечелването на дадена среща сетове ще бъде намален от три на два, или максимално три на мач. Домакинът на турнира ще бъде определян предходната година. \"Вече няколко града са кандидатствали за домакинство на първото издание на новия турнир, като преговорите продължават\", съобщи Българската федерация по тенис (БФТ).  Промените ще важат само за елитното ниво на купа \"Дейвис\" - Световната група. Форматът на двубоите от първа, втора, трета и четвърта група в отделните континентални зони остава същият. Осем отбора от по-долната дивизия ще имат възможност да се изкачат в елитната група, като за целта по време на световното първенство ще се играе и плейофен кръг за определяне на участниците през следващата година. \"Ние от \"Космос\" сме много развълнувани от това партньорство с ITF. Заедно можем да издигнем купа \"Дейвис\" до нови висоти\", коментира Жерар Пике след обявяването на договора. Плановете за новия формат на купа \"Дейвис\" ще бъдат представени на годишното общо събрание на ITF, което ще се проведе през август във Флорида. За окончателното одобрение на промените ще са необходими две трети от гласовете.", "date": "2018.02.26", "title": "Купа \"Дейвис\" става едноседмично световно първенство по тенис с 18 отбора"}
{"url": "https://www.dnevnik.bg/politika/2018/02/26/3136544_ataka_poiska_ostavkata_na_delian_dobrev_kato/", "text": "Атака\" поиска оставката на Делян Добрев като председател на енергийната комисия в парламента. Причината е изказване на депутата от ГЕРБ, че хипотетично  партията на Волен Сидеров може да бъде заместена във властта  от тази на Веселин Марешки \"Воля\". Коментарът му дойде след поредицата от скандали между лидерите на \"Обединени патриоти\", които са коалиционен партньор на ГЕРБ. Той уточни, че депутатите на \"Атака\" реципрочно могат да се съпоставят с тези на \"Воля\". От \"Атака\" уточняват с писмо до медиите, че ще търсят начин да получат отговор от ръководството на ГЕРБ дали е съгласувано с тях изказването на Добрев. От политическата сила припомнят, че \"Делян Добрев е обвиняем за извършена умишлена безстопанственост по делото \"Белене\".", "date": "2018.02.26", "title": "\"Атака\" поиска оставката на Делян Добрев като председател на енергийната комисия в парламента"}
{"url": "https://www.dnevnik.bg/sviat/2018/02/26/3136536_slovakiia_obiavi_nagrada_ot_1_mln_evro_za_informaciia/", "text": "Министър-председателят на Словакия Роберт Фицо обяви награда от един милион евро за всеки, който помогне на властите да разберат кой стои зад убийството на  словашки разследващ репортер  и неговата приятелка, намерени мъртви вчера в дома си, предаде агенция \"Асошиейтед прес\". Президентът Андрей Киска призова за бързо разследване на престъплението. \"Трябва да намерим възможно по-скоро извършителите и да гарантираме безопасността на всички журналисти\", каза той в комюнике. Журналистът Ян Куцияк е работил за електронното издание \"Актуалити\" (aktuality.sk). Неговите репортажи са били посветени основно на случаи на данъчни измами. Според полицейския началник Тибор Гашпар най-правдоподобната версия, по която работи следствието, е че убийството е свързано с работата на Куцияк. \"В Словакия никога не е имало такава атака срещу журналист\", каза Гашпар. Междувременно германското издателство \"Аксел Шпрингер\", от което е част новинарският сайт, отбеляза, че има \"обосновано подозрение\" за връзка между убийството и работата му. От компанията заявиха, че ще съдействат на словашките власти в разследването на случилото се и то ще ги мотивира дори още по-силно да стоят зад независимата журналистика. Куцяк беше известен в Словакия с работата си по случаи на предполагаеми измами сред предприемачи, свързани с управляващата партия. Последната история на Куцяк, на 9 февруари, е свързана с подозрения за данъчна измама, свързани с луксозен жилищен комплекс в Братислава. Заради този случай  имаше протести миналата година  с искане за оставката на вътрешния министър Роберт Калиняк заради връзките му с разследвания строителен предприемач Ладислав Бащернак, пише \"Ройтерс\". Малко след новината за убийството местни медии писаха в социалните мрежи, че към полицията напоследък е имало обвинения, че скандали, свързани с управляващите, не се разследват достатъчно добре в Словакия. Началникът на полицията Гашпар обаче каза тази сутрин, че силите на реда не могат да носят отговорност за убийството, тъй като Куцяк не е искал специална защита. От друга страна на пресконференцията колеги на Куцяк за изразявали притеснение от многократни досегашни заплахи срещу журналиста от предприемача Мариан Кочнер, който също е бил разследван от него. Това е второ убийство на журналист в Европа в последните месеци. През октомври малтийската разследваща журналистка  Дафне Каруана Галиция  бе взривена в  колата си  минути, след като публикува последния си материал.", "date": "2018.02.26", "title": "Словакия обяви награда от 1 млн. евро за информация за убийството на журналист"}
{"url": "https://www.dnevnik.bg/politika/2018/02/26/3135101_borisov_shte_uchastva_v_investicionen_forum_na_ebvr_za/", "text": "Премиерът Бойко Борисов ще бъде в Лондон днес, където ще открие инвестиционен форум за Западните Балкани, организиран от Европейската банка за възстановяване и развитие (ЕБВР). В него ще вземат участие лидери от всички страни от региона – премиерите на Сърбия Ана Бърнабич, на Черна гора Душко Маркович, на Албания Еди Рама и на Македония Зоран Заев, на Косово Рамуш Харадинай и председателстващият председателството на Босна и Херцеговина Денис Звиздич. В рамките на форума са предвидени и двустранни срещи на Борисов, съобщиха от Министерския съвет. Основна цел на форума е да събере лидерите от региона с потенциални инвеститори от цял свят и да бъдат обсъдени възможностите за привличане на повече подкрепа от частния, финансовия и публичния сектор за реализацията на стратегически инфраструктурни проекти в Западните Балкани. Инициативата е част от поредицата срещи на върха, посветени на развитието и европейската перспектива на страните от региона. В делегацията на премиера са включени министърът на транспорта, информационните технологии и съобщенията Ивайло Московски и председателят на парламентарната комисия по енергетика Делян Добрев.", "date": "2018.02.26", "title": "Борисов ще участва в инвестиционен форум на ЕБВР за Западните Балкани в Лондон"}
{"url": "https://www.dnevnik.bg/bulgaria/2018/02/26/3135889_zimnite_usloviia_shte_sa_nai-tejki_dnes_snegovalejite/", "text": "Синоптичната обстановка в страната се усложнява през това денонощие. Обявени са  оранжев код за опасно време в цялата страна  и червен код в две области - Смолян и Кърджали, първите на пътя на циклона, навлизащ от Гърция и носещ студ, вятър и снеговалежи. Ще бъде облачно, ветровито и с обилни валежи от сняг. На много места валежите ще са значителни и ще се образува нова снежна покривка. Ще духа силен вятър от изток-североизток, с него ще продължи да нахлува студен въздух и ще има условия за виелици и навявания. Температурите ще са без съществен дневен ход, от минус 9 – минус 7° в Западна и Централна България до 0 – 5° на места в югозападните райони и по Черноморието. Атмосферното налягане ще се понижи и ще бъде по-ниско от средното за месеца. Това показва прогнозата за времето на Националния институт по метеорология и хидрология (НИМХ), цитирана от агенция \"Фокус\".  ще бъде облачно, ветровито и с валежи предимно от сняг. Ще духа умерен до силен вятър от изток-североизток. Максималните температури ще са между 0 и 4°. Температурата на морската вода е 6-7°. Вълнението на морето ще е 4-5 бала.  ще бъде ветровито, студено и с валежи от сняг. Ще духа силен до бурен вятър от изток-югоизток. По високопланинските проходи ще има снежни виелици и навявания. Максималната температура на височина 1200 метра ще е около минус 9°, на 2000 метра – около минус 11°.  ще бъде много студено, като сутрин температурите ще са предимно между минус 10° и минус 15°, на места и по-ниски, а и дневните навсякъде ще са отрицателни. Валежите още във   чувствително ще отслабнат, в повечето райони временно и ще спрат, но вечерта от югозапад отново ще завали. Вятърът също ще отслабне. В   ще превалява сняг, на повече места и повече като количество - в югоизточната половина от страната. Вятърът ще се ориентира от север-северозапад и ще се усили, повече в Източна България. (1 март, четвъртък) ще започне без валежи, а и облачността временно ще се разкъсва. През деня вятърът ще придобие южна компонента и ще започне затопляне. -  Министерството на външните работи предупреди да не се пътува  из страните на Балканите, които са в същата усложнена зимна обстановка; -  Агенция \"Пътна инфраструктура\" призова за внимателно шофиране в страната и за отлагане на пътуванията по възможност . Над 600 машини почистват републиканските пътища в районите със снеговалеж от вечерта на неделя и общо 3000 машини са в готовност, съобщи АПИ. -  МВР издаде препоръки за безопасност  по време на екстремните зимни условия, които ще има днес и през следващата седмица в страната. Пътуващите зад граница могат да подадат сигнал до дирекция \"Ситуационен център\" на МВнР, която приема денонощни сигнали за бедстващи хора на телефон: 00359 2 948 2404 или на имейл: crisis@mfa.bg.", "date": "2018.02.26", "title": "Зимните условия ще са най-тежки днес, снеговалежите ще спрат към четвъртък"}
{"url": "https://www.dnevnik.bg/sport/2018/02/26/3135957_bulgarskoto_predstaviane_v_pyongchang_oblachno_s/", "text": "\"На олимпиадата тръгваме с приповдигнато настроение.\" Това са думи на министъра на спорта Красен Кралев от интервю за \"24 часа\" в първите дни на новата година. Месец и половина по-късно и последните българи се завръщат от олимпийските игри, но настроението вече не е толкова приповдигнато. В Пьонгчанг  страната не успя да се нареди сред спечелилите медал . Сноубордистката Александра Жекова за втори пореден път след Сочи 2014 записа най-предното класиране, като стана шеста във финала в бордъркроса. Липсата на медал обаче изобщо не е най-големият проблем. Проблемът е в цялостната картина. Във време, в което олимпийските игри вече са съревнование на елитни спортисти, на технологичен и научен напредък, на идеи и дори политики в областта на спорта, България се отдалечава все повече от добрите примери. И се явява като пълнеж за тях, както  каза биатлонистът Красимир Анев в разгара на игрите . \"Нищо не се променя. Ние сме пълнеж. Пълнеж за големите, за да има кого да побеждават. Те са с финансирането.\" В Пьонгчанг имаше няколко силни резултата. Но имаше и силно обезпокоителни и разочароващи класирания, които оставиха усещането за участие за самото участие. А това е тревожно заради посланието, което се изпраща. Защото в крайна сметка смисълът на елитния спорт е да се бориш да си възможно по-напред от другите, а не просто да си там. Надолу по пързалката Когато общото събрание на Българския олимпийски комитет (БОК) одобри делегацията за Пьонгчанг, страната имаше 19 квоти. Тогава от комитета обясниха, че има надежди за още една квота в сноуборда, тъй като при оценката на силите и целите си някои от другите държави можело да освободят място. Така за игрите се класира сноубордистката Теодора Пенчева. Малко след това се появи и 21-ата квота - на скиора Камен Златков. В Пьонгчанг Пенчева стана 27-а от 31 участници в паралелния гигантски слалом на 5 секунди от последната, класирала се за осминафиналите. Златков не завърши в никой от двата си старта - гигантски слалом и слалом. И ако при 20-годишния скиор участието може да бъде обяснено със стремежа за трупане на опит за бъдещето, при 35-годишната сноубордистка е различно. В  биатлона, ски бягането и шейните също имаше разочароващи класирания , в които българите бяха дълбоко на дъното. Да, спечелването на квота за олимпийските игри само по себе си е успех. Но веднъж стъпили там, спортистите трябва да са подготвени да се борят за всяко място по-напред. Така, както направиха Жекова и  Владимир Зографски, който отвори нова страница за България в ски скоковете . Поздравления за усилията и представянето си заслужиха още Алберт Попов в ските и Веселин Цинзов в ски бягането. Но четирима от 21 български спортисти е твърде малко. Разочарование имаше и за единствената надежда на България за медал - Радослав Янков. Сноубордистът, който преди две години спечели Световната купа в паралелните дисциплини,  отпадна в квалификациите и завърши 19-и . В очакване на реформите Малко след средата на игрите Кралев пристигна в Пьонгчанг и  определи като много добро представянето на българите към момента . Той отново изтъкна, че е нужно да се влагат повече средства в спортната инфраструктура у нас. \"Без база и нормални условия е много трудно и успехите няма да са устойчиви, трайни.\" \"Виждате, че звездите ни, които се появяват в различните дисциплини, по-скоро са изключение от правилото, отколкото закономерност. Появи ли се някакъв талант, полагаме необходимите грижи, но без сериозни съоръжения няма как да разчитаме да представяне от младите таланти\", каза министърът пред БНТ. Представянето на България след Торино 2006 поставя много дълбоки въпроси. Стартът на олимпийски игри в дадена дисциплина е само върхът на една пирамида. В основата ѝ са много компоненти - масовият спорт, откриването на таланти, спечелването им за спорта, предлагането на добри условия и подготвени треньори, качествено оборудване и екипировка, развиване на клубове, финансиране... \"Правим всичко възможно да обръщаме внимание на младите. Разбира се, много трудно можеш да компенсираш пропуснатото през годините. Радващото е, че не само в зимните спортове, а и в останалите има една много силна млада вълна от спортисти, които са надеждите на България за едно по-добре представяне и в следващите олимпиади\", добави Кралев от Пьонгчанг. В интервю за \"Дневник\"  Дафовска, която е президент на Българската федерация по биатлон, заяви: \"Като вземем едно Чепеларе, ние нямаме нито едно стрелбище, където можеш да ги закараш децата да тренират този спорт. Развиваме, имаме клуб по биатлон, но се получава тежко положение, в което има желаещи, но няма условия.\" През ноември 2016 г. Кралев каза, че  първите резултати от \"реформирането на българския спорт\" ще се видят след две години . Дали ще стане така и как ще бъдат измерени - предстои да се види. Резултатите на българите Александра Жекова - 6-о място (24 стартирали) Радослав Янков - 19-о място (32 участници) Теодора Пенчева - 27-о място (31 участници) Владимир Илиев - 19-о място Красимир Анев - 25-о място Димитър Герджиков - 43-о място Антон Синапов - 74-о място Красимир Анев - 37-о място Владимир Илиев - 54-о място Антон Синапов - 56-о място Димитър Герджиков - 81-о място Красимир Анев - 45-о място Владимир Илиев - 46-о място Антон Синапов - 60-о място България - 16-о място (затворени с една обиколка) Даниела Кадева - 53-о място Стефани Попова - 77-о място Десислава Стоянова - 79-о място Емилия Йорданова - 82-о място Емилия Йорданова - 60-о място Даниела Кадева - 72-о място Десислава Стоянова - 76-о място Милена Тодорова - 84-о място Емилия Йорданова - 55-о място България - 16-о място България - 17-о място Владимир Зографски - 14-о място (57 участници) Владимир Зографски - 31-о място (56 участници) Алберт Попов - 28-о място (75 завършили) Камен Златков - не завършва Алберт Попов - не завършва Камен Златнов - не завършва Мария Киркова - 40-о място (58 завършили) Мария Киркова - 35-о място (54 завършили) Веселин Цинзов - 36-о място Йордан Чучуганов - 95-о място Веселин Цинзов - 59-о място Йордан Чучуганов - 68-о място Веселин Цинзов (74 стартирали) - не завършил България - 12-о място Антония Григорова - 66-о място Антония Григорова - 66-о място Павел Ангелов - 37-о място (40 участници)", "date": "2018.02.26", "title": "Българското представяне в Пьонгчанг: облачно с проблясъци"}
{"url": "https://www.dnevnik.bg/sviat/2018/02/26/3135199_purvi_samolet_triabva_da_izprobva_dnes_novoto/", "text": "Първият самолет трябва днес да извърши пробен полет до новото международно летище на Истанбул, което официално ще заработи на 29 октомври, когато се навършват 95 години от основаването на Турската република. От огромният комплекс са готови около 80%, а когато заработи с пълния си капацитет, той ще е най-голямото летище в света и ще промени бизнес модела на полетите из цяла Европа, казва проправителственият в. \"Сабах\". Това ще бъде третото летище на най-многолюдния турски град и ще поеме трафика от претовареното \"Ататюрк\" - уникална по мащаби и сложността си операция. Вече е в ход подготовката на поне 125 нови авиодиспечери за него, а към тях ще се присъединят други 25 опитни специалисти. Проектът се състои от две независими писти със съпровождащите ги ленти за маневриране, 8 милиона квадратни метра покрити зони, 1.4 млн. кв.м терминал и съпровождащи сгради. Той се намира на около 35 км от Истанбул в европейската част на Турция, а инвестицията в него се оценява на 11 милиарда долара. Строителството започна през 2015 г., ангажира близо 35 000 души и няма да приключи преди 2028 г. Тогава комплексът ще представлява \"аеротрополис\" - не само летище с 6 писти, три терминала и капацитет за 200 милиона пътници годишно, но и офис сгради, хотели, джамии, медицински центрове, панаирни и конферентни центрове, даващи работа на 100-150 хиляди души. От истанбулския район \"Гайретепе\" се строи линия на метрото към летището, а то ще бъде свързано с града и с високоскоростен влак и градски транспорт.", "date": "2018.02.26", "title": "Първи самолет трябва да изпробва днес новото гигантско летище на Истанбул"}
{"url": "https://www.dnevnik.bg/sviat/2018/02/26/3135246_erdogan_shte_tursi_novi_sujuznici_na_obikolka_v/", "text": "С теми като търговия, дипломация и неуспешния опит за преврат в дневния си ред турският президент Реджеп Тайип Ердоган ще опита да изгради нови мостове с четири африкански държави от понеделник до петък, пишат турски медии. Това е третата \"обиколка\" на държавния глава в Африка, откакто е на поста - първите бяха през май 2016 г. и декември миналата година. Сега за пет дни той ще посети Алжир, Мавритания, Сенегал и Мали. Според в. \"Дейли сабах\" Ердоган се надява да издейства подкрепата на колегите си в четирите държави, за да се бори с влиянието на фондация \"Маариф\" - организация, която управлява училищата на живеещия в САЩ духовник Фетхуллах Гюлен и която има присъствие в тези страни. Анкара обвинява Гюлен, някогашен съюзник на Ердоган, за опита за преврат през лятото на 2016 г. Други експерти посочват нуждата от укрепване на съюзи в мюсюлманския свят, където кризата в Персийския залив  задълбочи прегрупирането  сред арабските и някои други (като Турция и Иран) страни. Миналата седмица например Турция сключи споразумение за военно сътрудничество с Йордания, което може да обтегне отношенията на близкоизточната държава със съседи като Саудитска Арабия, след като Анкара подкрепи Доха в разрива с арабите миналото лято.", "date": "2018.02.26", "title": "Ердоган ще търси нови съюзници на обиколка в Западна Африка"}
{"url": "https://www.dnevnik.bg/evropa/2018/02/26/3135002_nerazgadaemiiat_prezident_koito_shte_durji_kartite/", "text": "В разгара на италианската предизборна кампания мъжът, който най-вероятно ще избере следващия премиер в страната, не казва и дума. Президентът Серджо Матарела, известен с това, че е сдържан и не обича да влиза в спорове, идва от вече несъществуащата Християндемократическа партия, разказва \"Ройтерс\". Любезният и набожен римокатолик обикновено изпълнява церемониална роля и произнася речи, в които възхвалява универсални ценности като толерантност, семейство и национално единство. След  парламентарния вот на 4 март  обаче работата му ще стане далеч по-политическа. Ако изборите завършат с неясен резултат, както подсказват социологическите проучвания, задача на президента ще е да избере премиер, който след това ще трябва да спечели подкрепата на новия парламент. Ако никой не спечели работещо мнозинство, 76-годишният сицилианец ще трябва да убеди политическите съперници да изоставят враждите от  предизборната кампания  и да намерят допирни точки точно както направи неговият предшественик преди пет години, след като общите избори завършиха в задънена улица. \"Матарела ще има трудна задача след изборите, но той е много добре подготвен за това. Притежава всички умения, присъщи на християндемократите, за да намери някакво решение\", коментира Роберто Д’Алимонте, преподавател по политика в римския университет \"Луис\". Матарела идва от семейство на християндемократи. Неговият баща е бил министър няколко пъти през 50-те и 60-те години, а брат му е бил застрелян от мафията през 1980 г., докато е бил управник на Сицилия. Собствената му политическа кариера започва след убийството на брат му и продължава повече от три десетилетия. Заема няколко министерски поста през 80-те и 90-те години и става президент през 2015 г. след известно време, прекарано като съдия в Конституционния съд. След изборите ще има период за преговори, преди напрежението да започне да расте. Парламентът ще се срещне за пръв път на 23 март, което ще даде поне три седмици за разговори преди сформирането на правителство. Ако Матарела не успее да посредничи за постигането на политическа сделка, ще трябва да свика нови избори. Според източници, близки до президента обаче, той не иска да задейства наново процеса за гласуване, което би могло да завърши с резултат, подобен на този от първия вот. Социологическите проучвания показват, че консервативната коалиция между партията на  бившия премиер Силвио Берлускони  \"Форца Италия\" (\"Напред, Италия!\") и  крайнодесните му съюзници  ще спечели най-много места в парламента, но вероятно няма да получи гласовете, необходими за абсолютно мнозинство. В този случай Матарела може да поиска от дясноцентристка фигура да се опита да сформира правителство или би могъл да се обърне към  Луиджи ди Майо , лидер на антисистемното  Движение \"Пет звезди\" , което, изглежда, ще се превърне в най-голямата отделна партия в Италия. Възможно е президентът да реши да не направи нито едно от двете и вместо това да избере безпартиен технократ, който би бил по-приемлив за голяма част от партиите. В Италия са управлявали няколко такива – от централните банкери Карло Адзельо Чампи и Ламберто Дини през 90-те до бившия еврокомисар Марио Монти, назначен в разгара на дълговата криза в еврозоната през 2011 г. Свобода Микеле Аинис, преподавател по публично право и конституционен експерт, коментира, че ако след изборите няма явно мнозинство, Матарела може да избере всеки, когото иска, за премиер, ако кандидатът има шанс да спечели вот на доверие в парламента. Първата задача на парламента ще бъде да избере председатели на двете камари. Процесът, който може да се осъществи, преди да бъде намерен премиер, може да загатне какво мнозинство е вероятно да се сформира, казва Аинис. Намеренията на Матарела обаче са далеч по-трудни за отгатване в сравнение с тези на предшественика му. Джорджо Наполитано, който бе президент от 2006 до 2015 г., имаше декларирана политическа програма и не криеше антипатията си към \"Пет звезди\". Матарела обаче избягва всякакви явни политически присъди. След вота през 2013 г. \"Пет звезди\" отхвърли идеята за съюз с  лявоцентристката Демократическа партия , с което даде импулс за сформирането на коалиционно правителство между левите и десните политически сили. Сега \"Пет звезди\" казва, че иска да обсъди политическа платформа с останалите партии, ако се стигне до т.нар. висящ парламент, макар да изключва пазарлъци за разпределяне на министерства. Според последните обявени социологически проучвания \"Пет звезди\" получават около 28%, управляващата Демократическа партия – 23%, а \"Форца Италия\" – 16%. Франческо Галиети, който оглавява консултантската агенция за политически риск Policy Sonar, смята, че въпреки неприязънта между \"Пет звезди\" и основните им политически опоненти, Матарела може да се опита да посредничи за широка коалиция, която не изключва най-голямата партия.", "date": "2018.02.26", "title": "Неразгадаемият президент, който ще държи картите след изборите в Италия"}
{"url": "https://www.dnevnik.bg/bulgaria/2018/02/26/3136025_fandukova_prizova_da_ne_se_izpolzvat_lichni_avtomobili/", "text": "Заради обилния сняг кметът на София Йорданка Фандъкова призова гражданите да не ползват днес личните си автомобили, ако това не е крайно необходимо. Пред БНТ тя съобщи, че е възможно улици да бъдат затваряни, за да бъдат почистени. През нощта са работили 182 машини и главните улици са почистени, но прогнозата е, че снегът ще продължи да вали през целия ден. Градският транспорт работи, каза кметът, но заради пътно-транспортно произшествие трамваите с номера 4, 5 и 11 се движат по съкратен маршрут до спирка \"Бъкстон\" вместо до \"Княжево\". Фандъкова напомни на гражданите, че трябва да почистят тротоарите пред домовете си. Пътищата за Витоша, Алеко и Златните мостове са затворени. По данни на спасителната служба температурата е минус 12 градуса, силен вятър и опасност от лавини.", "date": "2018.02.26", "title": "Фандъкова призова да не се използват лични автомобили"}
{"url": "https://www.dnevnik.bg/bulgaria/2018/02/26/3136027_mvr_kak_da_deistvame_pri_silen_sniag/", "text": "Ограничено е движението на товарни автомобили над 12 тона в участъка Пазарджик - София в посока София на магистрала \"Тракия\", в участъка Ябланица - София в посока София на магистрала \"Хемус\", по път I-1 Ботевград - Мездра, по път I-6 София – Карлово, по път II-27 Нови пазар – Тръница, път III-1801 Перник – Голямо Бучино, поради снегопочистване, съобщи агенция \"Пътна инфраструктура\". Заради обилния валеж на сняг над цялата страна и възможните снегонавявания и обледенявания МВР напомни няколко прости правила, с които гражданите да предпазят себе си и имуществото си. Ако не е крайно наложително, отложете пътуването си – възможно е за определен период от време част от пътищата да се окажат затворени поради навявания. Ако все пак решите да тръгнете с автомобил, проверете дали имате достатъчно гориво, въже, лопатка, фенерче и брадва. Гумите трябва да не са много напомпани, поставете вериги. Изберете първокласните пътища, те се почистват с предимство. Карайте бавно и внимавайте, когато минавате покрай сгради, електропроводи и дървета. Облечете топли дрехи и подходящи обувки, вземете със себе си достатъчно вода и храна. Ако по пътя забележите затрупани автомобили, маркирайте мястото и веднага съобщете за това на тел. 112. В случай че сте затънали в навявания от сняг, завържете дреха с ярък цвят на антена, странично огледало или на друго подходящо място, за да бъде забелязан автомобилът ви. Окажете помощ на изпадналите в беда. Измръзналите части на тялото се разтриват със спирт и леко се масажират. Не разтривайте със сняг - тялото допълнително се охлажда и може да се нарани кожата. Не спирайте да почивате на открито. Ако обстановката се усложнява, преустановете пътуването - спрете в най-близкото населено място. Когато трябва да вървите пеша, се екипирайте с подходящи обувки и топли дрехи. Избягвайте да се придвижвате сами, движете се далече от сгради, електропроводи, стълбове и дървета, вземете мерки против измръзване на крайниците. Носете лекарства и термос с чай или други топли и подсладени напитки.", "date": "2018.02.26", "title": "МВР: Как да действаме при силен сняг"}
{"url": "https://www.dnevnik.bg/sport/2018/02/26/3136008_akapelnoto_izpulnenie_na_ruskiia_himn_ot_olimpiiskite/", "text": "Руските хокеисти, които станаха олимпийски шампиони в последния ден от игрите в Пьонгчанг, привлякоха вниманието по време на церемонията по награждаването си. Прегърнати, те изпяха акапелно химна на страната си. Изпълнението им беше заглушено от звучащия в залата олимпийски химн. Заради наказанието на Русия спортистите, които страната изпрати в Пьонгчанг, се състезаваха под неутрален флаг. Те бяха записани в отбора с името Олимпийски спортисти от Русия. Хокеистите стъпиха на върха след  драматична победа с 4:3 срещу Германия . Руските състезатели приключиха на 13-ото място в класирането по медали с две златни, шест сребърни и девет бронзови отличия. Другата  олимпийска титла беше донесена от 15-годишната фигуристка  Алина Загитова .", "date": "2018.02.26", "title": "Акапелното изпълнение на руския химн от олимпийските шампиони в хокея (видео)"}
{"url": "https://www.dnevnik.bg/kultura/2018/02/26/3135960_kraftwerk_gid_za_nachinaeshti/", "text": "Тази сряда иновативната германска група с 50-годишна история Kraftwerk гостува в зала \"Универсиада\", а концертът им е част от тяхното 3-D турне – цялата визия на концерта е адаптирана за гледане с 3-D очила. Това е първото им гостуване в България от 2005 г. насам. Клишето гласи, че освен The Beatles Kraftwerk са единствената група със съизмеримо влияние в историята на музиката. Но ако The Beatles съществуват в един определен сегмент от историята, Kraftwerk с десетилетия напомнят, че може би човекът и машината, миналото и бъдещето, иновацията и носталгията могат да съжителстват.  Въпреки че от години работят по нов албум без яснота кога той се очаква, липсата му не се усеща: направеното до момента от Kraftwerk търпи интерпретации от самите членове по време на различните им турнета и винаги намира нова публика покрай постоянното им присъствие като вдъхновение за всяко идващо поколение. Това съвсем не важи само за електронната музика – приносът им в програмирането и семплирането им носи историческа роля дори в развитието на хип-хоп сцената. Всеки от албумите им има концепция и тема, макар и не винаги съвсем очевидна или пряко назована чрез композициите и песните в нея. Основна нишка между албумите им е поставянето на ежедневни дейности (пътуването и придвижването, използването и разчитането на технологии) в един футуристичен контекст.  Създадени през 1970 г. в Дюселдорф (роден град и на друг голям иноватор в електронната музика – Карлхайнц Щокхаузен), още с първите си проекти Kraftwerk запълват една огромна празнина в германската култура. След Втората световна война Германия се оказва изолирана от влиянията на Великобритания и САЩ – нещо, което всъщност позволява на следващите поколения експериментални творци да намерят собствен глас. А така и да направят експеримента част от популярната музика.  Това е четвъртият албум на Kraftwerk, но първият, в който те творят осъзнато като група, а не просто като експеримент на Ралф Хутер и Флориан Шнайдер. Въпреки наличието на акустични инструменти вече е избистрена идеята каква точно електронна музика да правят като Kraftwerk – дотолкова, че ранните им записи са считани от основателите като бледо подобие на това, към което са стремели. И до днес първите им три албума не са преиздавани.  Autobahn е замислен като въображаем саундтрак към пътуване по построената между 1929 и 1932 г. магистрала между Кьолн (където проектът е записан) и Бон.  През 2013 г. Kraftwerk изпълняват албума в целостта му на осем поредни концерта в Tate Modern в Лондон. Минималистичната обложка е на визуалния артист Емил Шулт, впоследствие дългогодишен сътрудник на Kraftwerk в изграждането на енигмата около тях. Той е и в автор на част от текста на едноименната песен. Може би най-директното им обяснение в любов и вяра към Европа като място на иновация и история, преодолени кризи и трагедии.   могат да пишат по-типично конструирани песни, без да изгубват част от чара си.  По време на преиздаването му през 2014 г. критикът Рандъл Робъртс определя Trans-Europe Express като най-важния албум за поп музиката през последните 40 години и първопричината за революцията в електронната музика през следващото десетилетие. Ако Trans-Europe Express е звуков портрет на настоящето, с The Man Machine те гледат право в бъдещето -включително чрез утвърждаване на \"роботския\" си имидж. Албумът е с огромен принос за развитието на предстоящото навлизане на ню уейв и синт-поп жанровете – в него може да открием много елементи, които впоследствие артисти като Гари Нюмън, Depeche Mode, Human League и други заемат и превръщат в иновативна поп музика. Kraftwerk навлизат в 80-те години с албум, в който продължават да изследват футуристичната тема, но с още по-малко референции към миналото – както личи и от самото заглавие.  До края на десетилетието те издават само още един албум - Electric Café (1986), последван от още по-голямата творческа тишина, прекъсната чак през 2003 г. от появата на Tour de France Soundtracks, последния им до момента студиен албум.  Идеалната подготовка за концерта тази сряда е всъщност лайв албумът от моментното им турне, съдържащ актуалните аранжименти на песни от всички периоди на групата от появата на Autobahn насам. Компилацията е и напомняне, че въпреки променливият състав през годините 71-годишният основател Ралф Хутер държи духа на Kraftwerk напълно жив.", "date": "2018.02.26", "title": "Kraftwerk: гид за начинаещи"}
{"url": "https://www.dnevnik.bg/biznes/2018/02/26/3136030_ginka_vurbakova_milioner_sum_ne_poznavam_politici/", "text": "Собственикът на компанията - купувач на електроразпределителното дружество ЧЕЗ Гинка Върбакова каза в интервю за Нова телевизия, че е милионер с активи за над 100 млн. лв., че няма задължения към Националната агенция за приходите, че е човек от бизнеса, че не иска да е публична личност и да бъде използвана за политически цели. В  интервюто , взето вчера по обед, тя каза, че не се познава с политици с изключение на  подалата оставка министър на енергетиката Теменужка Петкова , която оценява като експерт, а не политик. Познанството им станало случайно преди 20 г. и прераснало в приятелство, но Петкова не е имала отношение към сделката и не е била в състояние да допринесе с нещо за нея, по думите на Върбакова. В същото време подчерта, че ако държавата с  проверките, които възложи,  попречи на сделката, това ще е нарушаване на инвестиционен интерес. \"Никой не ме потърси и не ни попита кои сме и защо участваме. Ако държавата имаше притеснения, можеше да дойде\", коментира тя и допълни, че е обидена от политическото говорене по неин адрес на малко име, станало нарицателно. \"От 10 г. се занимавам с енергетика и то много сериозно\", каза Върбакова. В отговор на въпрос тя увери, че няма намерение да препродава електроразпределителната компания, нито е подставено лице. \"Зад продавача стои чешката държава, продавачът е публична компания и за тях е много голям репутационен риск, ако направят сделка с лице, зад което стои неясна собственост,\" каза бъдещият собственик на българския бизнес на ЧЕЗ. Тя обясни със строги клаузи за конфиденциалност и заплахата от неустойки отказа си да отговори на въпроса коя е финансиращата международна банка и има ли клонове в България, както и цената на сделката. Каза само, че при инвестиционното финансиране обичайна практика е да се използва залог на акциите на дружеството, което ще придобие активите. Бъдещият собственик разчита на екипа на електроразпределителното дружество, но са възможни промени във висшия мениджмънт. \"Сменя се собствеността, но не и управлението на компанията. Купуваме компанията с нейния екип, ще разчитаме да си вършат работата\", каза тя и добави, че нейното дружество \"Инерком\" ще задава рамката и стратегията и ще следи за сигурността и ефективността на компанията. В интервюто на Върбакова участваше и председателят на съвета на директорите на дружеството - купувач Милена Стоева, която в миналото е работила в групата на ЧЕЗ. Върбакова каза, че е родом от Пазарджик, но от години живее в София. Междувременно днес чешкият всекидневник  \"Лидове новини\"  излиза с публикация, според която финансирането на сделката е комбинирано - собствени средства на купувача, банкови гаранции и кредит от офшорни фирми за почти половината от цената. Директорът в чешкото издание Веселин Вачков коментира пред БНР, че една от офшорните фирми е \"Ескорт Трейд\" и неин съсобственик е руско-грузинският бизнесмен Паата Гамгонешвили, чието име фигурира в международното разследване за укриване на данъци \"Парадайз пейпърс\". Чешкият вестник е част от медийна група, притежавана от премиера на страната  Андрей Бабиш . Според публикации в български медии от преди 5 г. Гамгонешвили е свързан със собствеността в софийския мол \"Парадайз център\".", "date": "2018.02.26", "title": "Гинка Върбакова: Милионер съм, не познавам политици (допълнена в 9.45)"}
{"url": "https://www.dnevnik.bg/politika/2018/02/26/3136031_mareshki_sushto_prouchil_dokumentite_za_prodajbata_na/", "text": "Зам.-председателят на Народното събрание и лидер на партия \"Воля\" Веселин Марешки също е разглеждал документите за продажбата на българския бизнес на ЧЕЗ. Това се разбра от негово интервю в сутрешния блок на Би Ти Ви. Обясни, че консултанти му предложили да разгледа условията за продажбата на дружествата и той го направил, но не проявил интерес, защото сметнал, че този бизнес му е непознат. \"Не съм в този бранш, не го разбирам\", каза той. Според него в  сключената миналата седмица сделка  с българския купувач \"Инерком България\" има два притеснителни момента: ако българската държава чрез енергийния министър Теменужка Петкова е оказала натиск по случая, тя наистина трябва да напусне поста, но и да бъде разследвана. Друг притеснителен момент бил, ако се окажела вярна информация, която Марешки чул в телевизионния ефир, че лидерът на БСП Корнелия Нинова е била спонсорирана от шеф на фирма, която също е била сред кандидатите за енергийното дружество. В този случай Нинова също трябвало да си подаде оставката, \"защото това също е влияние\". Обяви, че не е нормално Нинова да нарича собственика на компанията купувач \"Гинка от Пазарджик\", това показвало, че ако за бизнес се говори така, обикновените хора \"те не ги броят за живи\". Каза, че това било равносилно да се каже \"Корнелия от \"Техноимпекс\" (компанията, при приватизацията на която Нинова придобива акции - бел. ред.). Марешки изказа хипотезата, че тепърва ще се види поведението на купувача, но може да се окаже, че български бизнесмен много по-добре ще управлява активите на ЧЕЗ и \"в полза на българския народ\". Не мисля, че някой ще инвестира 600 млн. лв., за да ги загуби, обяви депутатът, макар че официално цена по сделката не е била обявявана. Според него все пак \"ние никога няма да разберем истината за крайния собственик, всичко ще бъде покрито\". В отговор на въпрос депутатът обяви още, че управляващата коалиция е \"абсолютно стабилна\" и че Патриотите никога повече няма да участват във властта.", "date": "2018.02.26", "title": "Марешки също проучил документите за продажбата на ЧЕЗ"}
{"url": "https://www.dnevnik.bg/na_put/2018/02/26/3134108_za_baba_iliica_i_pradiadoto_na_miksera/", "text": "Дните покрай трети март са подходящ повод за разходка до свързани с борбата за българското освобождение места. Врачанският Балкан е такова място, но освен паметника на Околчица и лобното място на Христо Ботев с изненада открих забележителност, за която не бях чувал. Става въпрос за къщата на баба Илийца от разказа на Иван Вазов \"Една българка\". Пропускът ми е обясним предвид факта, че това е сравнително нова забележителност, свързана с националноосвободителните борби в България. Къщата във врачанското село Челопек е издигната през 2003 година, но се твърди, че точно копие на тази, в която е живяла Вазовата героиня. Как Пена става Илийца Постройката е вдигната на същото място, като и много от оскъдната покъщнина в нея е автентична. Любезният домакин на къщата Диана започва разказа си с това, че баба Илийца действително е съществувала, макар да се е казвала Пена. Мъжът и обаче бил Илия и оттам е наричана Илийца. На разказа на Диана може да се вярва, тъй като тя е праправнучка на баба Илийца, както може да се види и от разположеното в къщата родословно дърво на рода. Според нея има доказателства, че възрастната жена, починала малко след Освобождението, е помогнала не само на един Ботев четник, както се твърди в разказа, а на няколко. Внучето дядо Дано В къщата на Илийца виждаме и снимка на дядо Дано, който всъщност е болното внуче от разказа. Освен тези любопитни исторически факти това е и мястото, където могат да се видят много типични за българския бит предмети. Джурулякът например е кръстата бъркалка, която се счита за прадядото на миксера, и наистина изработеното от дърво домакинско помагало е близко по форма с една от задължителните приставки за кухненските роботи днес. Качамилката пък е на вид доста обикновена дряново пръчка с три израстъка, но е идеална за забъркване на качамак. Вниманието привличат разположеният в единия ъгъл стан, който още работи, трикраките столчета и маса на над 200 години, народните носии и постелки. Музей, но и работилница Не липсват боядисани с естествени багрила прежди, като на място всеки може да научи с какво са оцветени. Специално място в експозицията заемат хурката на баба Илийца и бъклица на над 100 години, на която с въглен е изрисуван образът на Христо Ботев. Уредникът на музея \"Къщата на баба Илийца\" не скрива гордостта си, че редовно в нея се провеждат организирани занимания с деца, които се учат да предат, тъкат, месят погачи и т.н. Подобни посещения се правят по предварителна заявка, като на учениците помагат жени от селото. И на финала - разходка При положение че времето е хубаво, заслужава човек да поеме по туристическата пътека, тръгваща от къщата. Тя извеждаща до местността Кривульо, където е загинал подвойводата на Ботевата чета Перо Херцеговинеца, а крайната и точка е заслонът \"Погледец\", откъдето се разкрива страхотна гледка към долината под Врачанския Балкан и част от Искърското дефиле. В района има подходящи места за пикник, а по-подготвените за пешеходни преходи могат да стигнат и до Околчица.", "date": "2018.02.26", "title": "За баба Илийца и прадядото на миксера"}
{"url": "https://www.dnevnik.bg/bulgaria/2018/02/26/3136039_siniata_i_zelenata_zona_v_sofiia_sa_otmeneni_za_dnes/", "text": "Синята и зелената зона за паркиране в центъра на София се затварят днес заради тежките зимни условия, съобщи Центърът за градска мобилност (ЦГМ). Русе предлага безплатни паркинги, съобщи общината. Системата за есемес паркиране в София няма да приема съобщенията за плащане, а талоните няма да се проверяват от контрольорите на ЦГМ. Обилният снеговалеж прави невъзможно качественото почистване на всички места за спиране в зоните за паркиране. По-рано тази сутрин кметът на София  Йорданка Фандъкова призова  гражданите да не използват личните си автомобили, ако това не е много необходимо и напомни да почистят тротоарите пред домовете си. Градският транспорт се движи по разписание, информира зам.-кметът Йоана Христова пред \"Фокус\". Улиците се почистват без да се затварят за движение. Заради влошените метеорологични условия община Русе предлага безплатен достъп на гражданите до всички зони за кратковременно паркиране, включително и общинските подземни паркинги (при Арена Русе, Доходно здание) до 1 март 2018 г., включително. Има затворени пътища Временно е спряно движението на тирове през граничния пункт \"Кулата\", съобщи пресцентърът на МВР. От 7.30 часа гръцките гранични власти временно са спрели движението на товарни автомобили към страната презпункта поради обилен снеговалеж, информира \"Гранична полиция\". Републиканската пътна мрежа е проходима при зимни условия. За всички автомобили са затворени Троянският проход, Асеновград - Пловдив, Никопол - Лозица. Има ограничения за тежкотоварните автомобили на много места, съобщи агенция \"Пътна инфраструктура\". Затворени за тях са проходите \"Предела\", \"Пампорово\", \"Рожен\" и \"Превала\" и пътя Батак-Доспат\", магистрала \"Тракия\" в посока София след Пазарджик. Над 1800 машини работят по пътната мрежа в страната през последните 24 часа. Разписанието на софийското летище е нарушено Летището в София работи, пистата, пътеките за рулиране и перонът се почистват от снега, се казва в прессъобщение от аеропорта. Извършват се антиобледенителни процедури на въздухоплавателните средства. Заради валежа полетите се изпълняват с отклонение от разписанието. Администрацията призовава гражданите да се съобразят със зимната обстановка и да предвидят достатъчно време за предвижване до летището и да са на място поне два часа преди полета. Препоръките на МВР за пътуване при снеговалеж четете  тук .", "date": "2018.02.26", "title": "Синята и зелената зона в София са отменени за днес, спря движението между Пловдив и Асеновград"}
{"url": "https://www.dnevnik.bg/bulgaria/2018/02/26/3136044_nai-natovareni_sa_sledovatelite_v_kurdjali_nai-mnogo/", "text": "Най-натоварени са следователите в Кърджали, а най-слабо - във Видин. С мнение за съд приключват най-много досъдебни производства в Пловдив, а най- малко във Велико Търново, Силистра и Кърджали. Това показва част от статистиката за натовареността на следователите за първите шест месеца на 2017 г., приета миналата седмица от прокурорската колегия на Висшия съдебен съвет. Темата с натовареността на следователите и тяхното бъдеше е била в дневния ред на няколко съдебни съвета. Предишният състав преди около година прие нова наредба, с която регламентира показателите и методиката за атестиране и критериите за отчитане на натовареността на прокурори, следователи и на административни ръководители и техните заместници. От декември миналата година  пък Националната следствена служба има нов директор - Борислав Сарафов. Като една от целите, които той начерта пред Висшия съдебен съвет при изслушването му, беше постигането на оптимални критерии за натовареност. От приетата от колегията статистика се вижда, че наистина има сериозни разлики по места. В Кърджали, където са най-натоварени, образуваните досъдебни производства за първите шест месеца на 2017 г. са 100, но следователите там са 3. Така за месец на следовател се падат над 5 разследвания. От тях един следовател приключва близо половината. А с мнение за предаване на съд - по- малко от едно досъдебно производство на месец на следовател. Данните показват, че в Пловдив има най-много образувани разследвания за първите шест месеца на миналата година - над 500. Работещите там са близо 40. Затова на следовател се падат по малко над две досъдебни производства месечно. От тях с мнения за предаване на съд приключват по-малко от едно - т.е. почти няма такива. В столичния следствен отдел, където има 15 души, средномесечната натовареност е 200 разследвания. На следовател малко повече от две разследвания месечно. От тях с мнение за съд приключват 0.18% от случаите.", "date": "2018.02.26", "title": "Най-натоварени са следователите в Кърджали, най-много разследвания има в Пловдив"}
{"url": "https://www.dnevnik.bg/sviat/2018/02/26/3136082_chetirima_dushi_zaginaha_pri_vzriv_v_magazin_v_lestur/", "text": "Четирима души са загинали и четирима са ранени при експлозията, която вчера разруши сграда в Лестър, Централна Англия, съобщи британската полиция. Има потвърждение за четири смъртни случая на този етап, а няколко души остават на лечение в болница, заяви началникът на лестърската полиция Шейн О'Нийл, цитиран от \"Ройтерс\". Смятаме, че може да има хора, които още са в неизвестност, и спасителната операция продължава, за да се локализират евентуално още жертви, добави той.  Причината за експлозията и последвалия пожар, които разрушиха снощи магазин на партера и два етажа с жилища над него, все още не е установена. Спешните екипи продължават претърсването на развалините и разпитват съседите наоколо, но засега няма признаци, че експлозията е свързана с тероризъм, според полицията. /БТА", "date": "2018.02.26", "title": "Четирима души загинаха при взрив в магазин в Лестър"}
{"url": "https://www.dnevnik.bg/photos/2018/02/26/3135944_fotogaleriia_50_njuansa_ili_50_procenta_i_oshte/", "text": "Автор: ysl34501655, 3 препоръчвания", "date": "2018.02.26", "title": "Фотогалерия: \"50 нюанса или 50 процента?\" и още препоръчвани комикси"}
{"url": "https://www.dnevnik.bg/bulgaria/2018/02/26/3136083_kratki_novini_niakolko_poleta_ot_letishteto_v_plovdiv/", "text": "отбелязани. Няколко полета от летището в Пловдив са отменени заради снега Заради обилния снеговалеж няколко полета от летището в Пловдив бяха отменени. До 17 ч. два полета - от Израел и Франкфурт, бяха пренасочени към летище \"София\". Отменен е и полет до Брюксел, който е трябвало да излети от 19:10 ч. Очаква се тази вечер летището да изпълни всички предвидени полети. Движението на трамваите в района на \"Орландовци\" е затруднено заради починал ватман Ватман на трамвай номер 18 е починал в района на обръщалото на столичния кв. \"Орландовци\". Все още няма официална информация за причината за смъртта на мъжа. Заради инцидента движението на трамваите в района е изключително затруднено. Не се движат мотрисите с номера 3, 4 и 18. Над 15 трамвая изчакват на място съдебните медици да приключат с огледа. Всички пътници са извозени с допълнително осигурени автобуси. Над 8 хил. клиенти на ЧЕЗ са без ток  Общо 8239 клиенти на ЧЕЗ в Западна България са с прекъснато електрозахранване., съобщава компанията, цитирана от агенция \"Фокус\". Във Видин засегнатите абонати са 1948; в Плевен - 285; Благоевград - 966; Монтана - 393; Перник - 246; София - 539; София област - 650; Враца - 3212.  Аварийните екипи работят по места за отстраняване на всички засегнати клиенти от зимната обстановка.  Достъпът до НДК отново се ограничава  От 27 февруари до 2 март достъпът до централната сграда на НДК ще бъде ограничен заради събития на високо ниво от календара на Българското председателство. Затворени за посетителите ще бъдат Литературен клуб \"Перото\" и Билетен център – НДК. Желаещите да купят билети за културни събития, ще могат да го направят в целодневната билетна каса в кино \"Люмиер Лидл\", която ще работи в дните с ограничен режим. На разположение остава и  системата за онлайн резервация на билети . Билетният център и \"Перото\" ще отворят на 2 март след 15 ч.  След засичане на пътя мъж нападна с метална тръба шофьор в Казанлък Мъж на 32 години е задържан в Казанлък, след като нападнал с метална тръба и ударил възрастен водач на автомобил. В 16.13 часа в неделя в полицията в града е получен сигнал за инцидент на кръстовището на бул. \"23-ти пехотен Шипченски полк\" и ул. \"Пушкин\". Пристигналите на мястото полицаи установили, че след засичане 32-годишен мъж е разбил с метална тръба шофьорското стъкло на автомобил, управляван от мъж на 65 години. По първоначални данни след това младият мъж ударил другия в лицето и избягал. Сега нападателят е задържан за 24 часа, а по случая е образувано бързо производство. Работодателите да пазят работниците си от студа и снега,  напомни Главна инспекция по труда във връзка с прогнозата за опасно студено време през седмицата в цялата страна. При оранжев и червен код за снеговалеж, дъжд, вятър, ниски температури, мъгла, работодателите са длъжни да преценят дали работата на открито е подходяща, да въведат по-чести почивки в топли помещения и да осигурят топли напитки. Катастрофа обърка движението на трамваите по бул. \"Цар Борис III\" в София Рано тази сутрин на столичния булевард са се сблъскали трамвай N5 и автобус, съобщи агенция \"Фокус\". Няма пострадали, но движението на трамваите по булеварда е нарушено, като закъснението на трамваите по линииет 4, 5 и 11 е стигнало до 40 минути. \"В участъка се натрупа по-голямо закъснение. Трамваите там закъсняха доста – с около 40 минути. В момента вече този интервал е избит и максималното закъснение е около 15-20 минути\", заяви Лъчезар Пеков от Центъра за градска мобилност. Военният музей показва знамената на Опълчението В чест на 140-ата годишнина от Освобождението на България посетителите на Националния военноисторически музей ще имат възможност да видят оригиналните знамена на Българското опълчение, сред които е и Самарското знаме, съобщава музеят. Те ще бъдат експонирани на 3 март, когато музеят традиционно ще работи с вход свободен за постоянната хронологична и външната си експозиция. В кризисния център в София са нощували 186 души Става дума за бездомни хора, които са били настанени през нощта, съобщи директорът на кризисния център Пепи Джуренов, цитиран от агенция \"Фокус\". Той уточни, че всички настанени са били в добро здравословно състояние и не са възниквали проблеми през нощта.", "date": "2018.02.26", "title": "Кратки новини: Няколко полета от летището в Пловдив са отменени заради снега"}
{"url": "https://www.dnevnik.bg/sviat/2018/02/26/3136085_hiliadi_rumunci_poiskaha_ostavkata_na_pravosudniia/", "text": "Хиляди демонстранти излязоха по улиците на румънските градове вчера с призиви за оставката на министъра на правосъдието, който иска да уволни ръководителя на Националната дирекция за борба с корупцията, съобщиха ДПА и \"Асошиейтед прес\", цитирани от БТА.  Демонстранти от всички възрасти се събраха на тричасов митинг на Площада на победата, където през последната година се организираха много демонстрации в защита на независимостта на съдебната система и правовата държава. По оценки на медиите в митинга са участвали над 4000 души, събрали се въпреки студа и силния снеговалеж. Телевизия Digi24 говори за около 5000 души. Министърът на правосъдието Тудорел Тоадер обяви в четвъртък, че задейства процедура по  отстраняване от длъжност  на популярния антикорупционен прокурор  Лаура Кодруца Кьовеши , която обвини в авторитарно поведение, намесване в дела, нарушаване на конституцията и нанасяне на вреди на имиджа на страната.  Президентът е този, който трябва да вземе окончателно решение по въпроса за отстраняване от длъжност на  главния прокурор  на антикорупционната дирекция. Държавният глава Клаус Йоханис определи доклада на правосъдния министър като \"лишен от яснота\". По-рано Йоханис бе заявил, че не вижда причини за отстраняване на Кьовеши от поста. \"Искаме независима съдебна система, а не такава, където има политическа намеса\", заяви един от участниците във вчерашния митинг в Букурещ, цитиран от АП. \"Тудорел, върви си заедно с крадците си\", скандираха други, предава The Romania Journal.  По-малки протести имаше в Тимишоара, Крайова, Сибиу, Клуж, Плоещ, Галац и Яш. През последните месеци румънците няколко пъти демонстрираха срещу спорна съдебна реформа, заради която  Букурещ си навлече критики  и от Европейската комисия. ", "date": "2018.02.26", "title": "Хиляди румънци поискаха оставката на правосъдния министър"}
{"url": "https://www.dnevnik.bg/biznes/2018/02/26/3136184_osiguritelniiat_institut_e_izplatil_nad_polovin/", "text": "Разходите на Националния осигурителен институт за болнични през 2017 г. се увеличават с 12% в сравнение с предходната година и вече са 508.8 млн. лева, съобщава в \"Сега\". Изданието отбелязва, че разходите на работодателите, които плащат първите три дни от болничния, са отделно от сметката на НОИ и за тях няма данни. Очаква се през 2017 г. делът на бизнеса да бъде около 180 млн. лв., а разходите на НОИ да не са под половин милиард лева. Предварителния отчет за изпълнението на бюджета на държавното обществено осигуряване показва, че към края на декември 2017 г. броят на платените обезщетения за временна неработоспособност е 3.161 млн. лева, което е с над 305 хил. повече спрямо 2016 г. Изданието отбелязва, че само преди няколко години броят на болничните листове беше под 2 млн. След започналото през 2016 г. плавно увеличение на възрастта и стажа за пенсия през 2017 г. са се пенсионирали 97 637 души – с 9442, или 8.8%, по-малко спрямо 2016 г. Най-голяма е разликата при военни и полицаи. Пенсионираните в сектор \"Сигурност\" през миналата година са били 1861 при 6693 нови пенсионери през 2016 г. Тогава за тях за пръв път беше въведена минимална възраст за пенсия. Намаление има и при наследствените пенсии – такива през 2017 г. са получили 14 096 души, или с 15% по-малко в сравнение с предходната година. За втора поредна година няма ръст на новите пенсионери с инвалидни пенсии, но техният брой остава висок. Инвалидните пенсии поради общо заболяване са около 30% от всички отпуснати нови лични пенсии. Право на инвалидна пенсия са получили 25 638 души, което е с 2.6% по-малко спрямо предходната година.", "date": "2018.02.26", "title": "Осигурителният институт е изплатил над половин милиард лева за болнични през 2017 г."}
{"url": "https://www.dnevnik.bg/bulgaria/2018/02/26/3136156_prez_2017_g_nad_100_lisheni_ot_svoboda_sa_osudili/", "text": "Над 100 лишени от свобода са осъдили Главна дирекция \"Изпълнение на наказанията\" (ГДИН) към Министерството на правосъдието през 2017 г. Присъдените обезщетения по тези дела са за над 160 хиляди лева, изплатени са малко над 122 хиляди лева. Това съобщава  в. \"Сега\",  който се позовава на справка, получена по Закона за достъп до обществена информация Делата са заради условията, в които затворниците изтърпяват присъдите си. В дирекцията няма регистър на делата. От произволна проверка в сайтовете на съдилищата се виждат някои от случаите. Така например ГДИН е осъдена да плати 660 лв. на затворник, който за период от една година е търпял неимуществени вреди от това, че не са му били осигурени нормална жилищна свободна площ и постоянен достъп до санитарен възел и течаща вода, баня и тоалетна в съответствие с хигиенните изисквания. Исковата молба е за 26 400 лв. и в нея затворникът разказва как е бил местен няколко пъти. Първо е бил в килия от 11 кв.м със 7 триетажни легла, после в килия от 8 кв.м са били 18 души, а в последната си килия е бил с още 26 души. Твърди, че при всяко преместване е питал надзирателите дали може да бъде настанен в помещение, където има само непушачи, но отговорът бил: \"Тук не е хотел.\" Разказва още, че килиите били пълни с насекоми, а в периода от 20 до 6 ч. вместо тоалетна можел да ползва пластмасова кофа. Осъден на доживотен затвор без право на замяна е осъдил ГДИН за 1200 лв., защото не са му били давани полагащите му се обувки. В молбата си той разказва как му се е налагало да излиза бос на открито и как краката му са били наранени от острите камъчета в двора на затвора в Белене. ", "date": "2018.02.26", "title": "През 2017 г. над 100 лишени от свобода са осъдили правосъдното министерство"}
{"url": "https://www.dnevnik.bg/sviat/2018/02/26/3136141_partiiata_na_orban_iznenadvashto_zagubi_chastichni/", "text": "Управляващата в Унгария партия \"Фидес\" на премиера Виктор Орбан претърпя изненадващо поражение на местни частични избори вчера, месеци преди  парламентарния вот  в страната, съобщиха \"Ройтерс\" и \"Асошиейтед прес\", цитирани от БТА.  Независимият кандидат Петер-Марки Зай, подкрепян от няколко опозиционни партии, беше избран за кмет на южния град Ходмезовашархей, отдавнашна крепост на \"Фидес\". Новакът в политиката спечели 57.5 процента от гласовете, постигайки убедителна победа над съперника си от управляващата партия Золтан Хегедуш, който получи 41.6 процента. Янош Лазар, началникът на кабинета на Орбан, е тъкмо от Ходмезовашархей. На последните местни избори там през 2014 г. \"Фидес\" спечелиха 61% от вота. Анализатори твърдят, че изненадващата победа на опозицията може да отбележи нова фаза в кампанията за  парламентарните избори , насрочени на 8 април, отбелязва АП. За други въпросът е дали Орбан ще запази мнозинството си от две трети в парламента, което спечели преди четири години. Според тях това показва, че една обединена опозиция може да има шанс за победа, въпреки че социологическите анкети дават значителна преднина на \"Фидес\". Водещият  новинарски сайт Index.hu  пък отбелязва, че загубата с над 15 процентни пункта ще даде тласък на опозицията и макар да \"не застрашава вероятния триумф на Орбан, със сигурност ще промени настроенията в страната в последните седмици преди изборите\".", "date": "2018.02.26", "title": "Партията на Орбан изненадващо загуби частични местни избори"}
{"url": "https://www.dnevnik.bg/skorost/2018/02/26/3136206_putnata_agenciia_suvetva_da_se_putuva_v_kraen_sluchai/", "text": "Над 1800 машини почистват снега по републиканската пътна мрежа. В готовност да се включат са около 3000 машини. Обработката на настилките продължава, за да се осигури безопасността на пътуването при зимни условия. Няма затворени пътища за леките автомобили, но ако не се налага спешно пътуване, в съобщение до медиите от агенция \"Пътна инфраструктура\" апелират шофьорите да отложат тръгването си до подобряване на метеорологичните условия. При рязко влошаване на времето ще бъде спирано движението на тежкотоварните превозни средства, а там, където се налага заради силния вятър и снегонавяванията, трафикът ще се спира изцяло, се уточнява още в съобщението. В Смолянско са спрени камионите, колите трябва да са с вериги Поради обилен снеговалеж е ограничено движението на товарните превозни средства над 12 тона по пътната мрежа в област Смолян, леките автомобили трябва да бъдат задължително с вериги. За снегопочистване е ограничено движението на тежкотоварните автомобили над 12 тона в участъка Пазарджик - София в посока София на магистрала \"Тракия\", по пътищата Видин - Ботевград, София – Карлово, Русе – Бяла, Нови пазар – Тръница, Бяла – Попово, Батак – Доспат, Девин - Михалково и Перник – Голямо Бучино. Шофьорите, на които им се налага да тръгват на път, е необходимо да са с автомобили подготвени за зимни условия - със заредени резервоари, течност за чистачки, подходящи гуми, да имат на разположение вериги, които да използват, ако е нужно, да карат със съобразена скорост и повишено внимание, спазвайки указанията на \"Пътна полиция\", съветват от АПИ. Най-много сняг има в Кюстендил Според данните на Националния институт по метеорология и хидрология (НИМХ) най-много сняг е валял в Кюстендил, като снежната покривка е 22 см. Данните са от 8.00 часа. Във Враца снежната покривка е 19 см, а в София и Видин – 17 см.", "date": "2018.02.26", "title": "Пътната агенция съветва да се пътува в краен случай, въпреки че над 1800 машини почистват снега"}
{"url": "https://www.dnevnik.bg/sport/2018/02/26/3136204_fenove_na_borusiia_dortmund_se_vdigat_na_protest/", "text": "Най-голямата трибуна в европейския футбол ще остане необичайно празна тази вечер. Привържениците на \"Борусия\" (Дортмунд) се готвят да оставят полупразна близо 25-хилядната \"жълта стена\" (както е известен секторът с най-запалените фенове). По този начин те ще протестират срещу нововъведените мачове в понеделник. Общо около 350 фенски организации са заявили, че няма да влязат на стадиона за мача с \"Аугсбург\". Очакванията са на традиционно пълния стадион с капацитет 81 360 души да има около 68 000 зрители. \"Хората просто нямат време да ходят на футболни мачове в понеделник вечерта\", заяви един от дейните запалянковци на \"Борусия\", Ян-Хенрик Грушецки, цитиран от ESPN. Според него този протест ще получи много по-голяма подкрепа, отколкото при неодобрението срещу поскъпването на билетите. Мачът тази вечер е вторият от Бундеслигата, който ще се играе в понеделник. Преди седмица \"Айнтрахт\" прие \"Лайпциг\" и тогава привържениците на домакините хвърлиха стотици топки за тенис на игрището в знак на протест. Включването на срещите в понеделник е част от новия договор за телевизионните права. \"Уважаваме протеста. Всички могат свободно да изразяват мнението си, но има договор в сила до 2021 г.\", каза президентът на \"Борусия\" Ханс-Йоахим Вацке, цитиран от \"Билд\". Според президента на Германския футболен съюз Райнхард Гриндел ще е много трудно в следващите три години да се направи промяна. При представянето на новия договор бяха въведени шест часови пояса за мачовете от Бундеслигата. Ръководството на лигата обясни, че мачовете в понеделник целят да са в полза на отборите, играещи в Лига Европа, и да защитят аматьорския футбол, като не навлизат в часовете на мачовете от по-ниските нива.", "date": "2018.02.26", "title": "Фенове на \"Борусия\" (Дортмунд) се вдигат на протест заради \"невъзможните\" мачове в понеделник"}
{"url": "https://www.dnevnik.bg/bulgaria/2018/02/26/3136201_nachalnikut_na_kabineta_na_prezidenta_vse_oshte_niama/", "text": "Началникът на кабинета на президента Румен Радев - Иво Христов, все още не е получил достъп до класифицирана информация, а самият Христов дори не е предприел стъпки в тази посока. Това съобщава  в. \"Сега\". От прессекретариата на държавния глава са заявили, че Христов продължава да заема позицията шеф на кабинета, но работи без достъп до секретни материали. \"Към настоящия момент Иво Христов няма разрешение за използване на класифицирана информация\", отговарят от президентството. Пресцентърът уточнява, че Христов не е подавал документи за допуск, като мотивът за това е, че задълженията на шефа на президентския кабинет не включват той задължително да има разрешение за достъп до секретна информация. При размяната на реплики между Румен Радев и Бойко Борисов преди десетина дни премиерът се усъмни, че Христов действително не чете секретни материали. Държавният глава увери през септември миналата година, че Христов ще мине през процедурата за получаване на допуск. Тогава той не се ангажира със срок. През есента бившият депутат от ГЕРБ Антон Тодоров съобщи, че е сезирал Софийската градска прокуратура, ДАНС и ДКСИ за евентуални нарушения в президентската администрация на Закона за защита на класифицирана информация с оглед липсата на допуск до информация на Христов. Конкретният повод - Тодоров твърдеше, че началникът на кабинета на президента е получил секретна шифрограма от разговор между посланика на България в САЩ Тихомир Стойчев и представител на производителя на самолетите F-16. Малко след това от държавното обвинение съобщиха, че няма да образуват наказателно производство по случая, тъй като липсвали данни за извършено престъпление. Проверка показала, че въпросната грама не е стигнала до Христов, тъй като служителите я прехвърлили към главния секретар на президентската администрация Димитър Стоянов.", "date": "2018.02.26", "title": "Началникът на кабинета на президента все още няма допуск до класифицирана информация"}
{"url": "https://www.dnevnik.bg/photos/2018/02/26/3136182_fotogaleriia_jivotut_v_sofiia_pod_snega/", "text": "След един от най-обилните снеговалежи тази зима, София се събуди покрита със сняг.", "date": "2018.02.26", "title": "Фотогалерия: Животът в София под снега"}
{"url": "https://www.dnevnik.bg/evropa/2018/02/26/3136187_brjuksel_shte_preporucha_pregovori_na_makedoniia_s_es/", "text": "Македония е на добър път и ако продължи така и реши спора за името с Гърция, може да получи препоръка за начало на преговорите от Европейската комисия до броени месеци. Това каза вчера председателят на Европейската комисия Жан-Клод Юнкер на посещение в Скопие. Македония е първата спирка на обиколката из Западните си заедно с еврокомисаря за разширяването Йоханес Хан.  Обиколката започна  със Скопие и продължи в Тирана, а днес се очакват разговори в Белград. По-рано този месец българският външен министър Екатерина Захариева каза, че  очаква евросъюзът да реши  през юни - по време на българското председателство на Съвета на ЕС - да започне преговори за присъединяване както на Македония, така и на Албания. Това може да се случи по препоръка от Европейската комисия. В Тирана Юнкер не навлезе в подробности кога може да се направи препоръка, но даде да се разбере, че и това ще се случи, ако реформите продължат. \"Не дойдохме да ви съобщим дата, а да ви кажем, че сте на добър път и че ако продължите по този път за няколко месеца, ще дадете възможност на Европейската комисия да препоръча на съвета да започне преговорите за присъединяване\", каза Юнкер на съвместната пресконференция със Заев. Той каза още, че страната е постигнала \"голям напредък\", но трябва да направи още крачки по пътя към ЕС, тъй като решението за всяка страна се взима на базата на индивидуалните ѝ постижения. Юнкер призова македонските власти да решат проблема за името с Гърция и приветства решението за преименуване на летището в Скопие и автомагистралата (доскоро \"Александър Велики\" и \"Александър Македонски\") като знак, че Скопие може да прави отстъпки и като ход в правилната посока, предава МИА. Заев добави, че за Македония акцентът е върху изграждане \"на нови мостове за сътрудничество\" и че, окуражена от Договора за добросъседство с България, тя ще продължава да работи за решаване на проблема с името. Той повтори, че име с географски маркер,  което да я отличава от региона Македония  в Гърция, ще е приемливо за страната му.", "date": "2018.02.26", "title": "Брюксел ще препоръча преговори на Македония с ЕС до месеци, ако реши спора с Гърция, каза Юнкер"}
{"url": "https://www.dnevnik.bg/skorost/2018/02/26/3135090_purviiat_model_na_kupra_shte_e_na_bazata_na_seat_ateka/", "text": "Първият модел, който ще пусне на пазара \"Купра\" -  създадената преди броени дни дъщерна марка на \"Сеат\"  за спортни автомобили, ще е \"Атека\" с мощност 300 конски сили. Моделът ще дебютира на автосалона в Женева (6-18 март). Моторът е двулитров бензинов и се счита за един от най-високотехнологичните агрегати на \"Фолксваген груп\", като е снабден включително със специален филтър за улавяне на твърдите частици. Скоростната кутия е седемстепенна автоматична с двоен съединител, задвижването е 4Х4. \"Купра Атека\" има ускорение до 100 км/ч за 5.4 секунди и максимална скорост от 245 км/ч. Водачът на кросоувъра може да избира между шест режима на работа на задвижването на четирите колела – нормален, спортен, индивидуален, сняг, офроуд и Cupra. Окачването е адаптивно. Отвън \"Купра Атека\" изглежда доста по-агресивно от стандартната версия на кросоувъра. В салона спортното излъчване се предава от кожа алкантара, алуминиеввви педали и акценти, имитация на карбон и контрастни шевове. Автомобилът ще се предлага в няколко специални пакета. Кръстеният Performance включва 18-цолови джанти и спирачки на \"Брембо\", има и един с външни карбонови акценти, и един с акценти от въглеродни влакна в салона.", "date": "2018.02.26", "title": "Първият модел на \"Купра\" ще е на базата на \"Сеат Атека\""}
{"url": "https://www.dnevnik.bg/bulgaria/2018/02/26/3136213_muj_poluchi_devet_meseca_probaciia_sled_kato_s_udari/", "text": "Мъж е осъден на девет месеца пробация, след като миналото лято е повредил с удари автобус на градския транспорт на Столичната община. За това съобщи пресцентърът на Софийската районна прокуратура, която е сключила споразумение с мъжа. То е одобрено от съда, с характер на влязла в сила присъда е и не подлежи на обжалване или протест. Подсъдимият Георги Колев, е осъден за това, че на 4 юни 2017 г. около 20.40 часа на спирка за масов градски транспорт - \"Детски дом\", в град Нови Искър, противозаконно е повредил чужда движима вещ - автобус с марка BMC, модел \"220 SLF\". Превозното средство е собственост на \"Столичен автотранспорт\" ЕАД. Чрез нанасяне на удари с ръце Колев е счупил стъкло от трипласт на предна врата, ляво крило на автобуса, счупил девет броя сектори на заден десен и ляв стоп, деформирал метална част на предна дясна чистачка, деформирал метална колона над капака над двигателния отсек.", "date": "2018.02.26", "title": "Мъж получи девет месеца пробация, след като с удари разбил градски автобус"}
{"url": "https://www.dnevnik.bg/bulgaria/2018/02/26/3136226_kak_da_budem_uspeshni_lideri_v_ofisa/", "text": "Честито, вече сте лидер на екип! Лидерската роля обаче не е лесна, а и не е за всеки. Доста често повишението не е само повод за радост, но и за притеснение - дали ще се справя с новото предизвикателство. Успешните лидери  трябва да могат да вдъхновяват своя екип с действията си – точно затова бъдете уверени още от първия ден. Не забравяйте, че в първите няколко седмици колегите ви ще си изградят възприятия за това какъв шеф сте. Всеки лидер трябва да осъзнае, че носи отговорност не само за своето представяне, а и за това на  хората от екипа си . С този подход лесно ще спечелите доверието на околните. В много  организации  работещите се чувстват далеч от ръководството. Затова заличете т.нар. \"те и нас\" култура в офиса. Трябва да покажете, че всички работите заедно с една единствена цел – успеха. Ако вие полагате големи усилия, това ще се забележи и ще се отрази и на колегите ви. Успешният лидер се разпознава тогава, когато екипът е изправен пред проблем. Не трябва да гледате на подобни казуси като задънена улица, а да търсите нови подходи и възможности за решаването им. Точно в такива по-сложни ситуации се изгражда силен и сплотен екип. Бъдете решителни и смели в своите действия – независимо и ако  впоследствие те се окажат грешни . Характерно за  добрите лидери  е и това да поставят смели цели пред екипа си. Точно те дърпат колектива нагоре към успеха. Направете си план, включващ краткосрочни и дългосрочни цели, и го споделете с колегите си. Правете това, което смятате, че е правилно. Трябва сами да повярвате в себе си, за да могат хората около вас да го направят. Покажете ентусиазъм и ще бъдете истинско вдъхновение за всички в офиса. Ако смятате, че притежавате подобни качества, но имате нужда от промяна, разгледайте актуалните обяви на  Karieri.bg : търси  Analyst търси  експерт \"Проекти, финансирани от ЕС\"  търси: Главен счетоводител в дирекция \"Администрация\" Финансов контрольор  търси  Warehouse Operative  търси  директор \"Правна програма\"  търси  експерти в дирекция \"Икономически изследвания и прогнози\"  търси  Executive/Personal Assistant  търси  специалист \"Изготвяне на трудови възнаграждения\"  обявява  Internship Aftersales  търси б изнес консултант – внедрител на ERP система търси е ксперт \"Маркетинг\"  обявява  Request for Proposal for Evaluation of \"Schools of the Future\"  търси  Administrative Manager", "date": "2018.02.26", "title": "Как да бъдем успешни лидери в офиса"}
{"url": "https://www.dnevnik.bg/sviat/2018/02/26/3136240_merkel_za_pruv_put_obiavi_budeshti_ministri_v_novata/", "text": "Германският канцлер и лидер на Християндемократическия съюз (ХДС) Ангела Меркел днес за първи път официално посочи имената на политици, които ще станат министри на консерваторите  в бъдещия кабинет , ако той бъде одобрен от  социалдемократите , съобщиха \"Ройтерс\" и германските медии, цитирани от БТА.  Министерството на отбраната ще остане под ръководството на близката съюзничка на канцлера  Урсула фон дер Лайен . \"Тя постави началото на множество реформи. Всички знаят, че управлението на това ведомство е сложно. В областта на отбраната имаме множество задачи\", каза Меркел при представянето на списъка.  Канцлерът потвърди, че е издигнала за министър на здравеопазването Йенс Шпан - представител на консервативното крило в ХДС и противник на имиграционната политика на Меркел. Местни наблюдатели определиха това решение като неочаквано.  Министър на икономиката ще стане  Петер Алтмайер , който бе начело на администрацията на канцлера. Селското стопанство ще бъде поето от Юлия Клекнер, а образованието - от Аня Карличек. Съдбата на бъдещото правителство в момента зависи от Германската социалдемократическа партия, която  на 4 март трябва да реши  дали подкрепя коалицията с консервативния блок на Меркел. ", "date": "2018.02.26", "title": "Меркел за пръв път обяви бъдещи министри в новата голяма коалиция"}
{"url": "https://www.dnevnik.bg/sviat/2018/02/26/3135242_kakvo_e_tova_45_brodirano_na_manshetite_na_trump/", "text": "                        45 - това е бродирано със синьо на маншета на ризата на президента Доналд Тръмп. И то по начин, който е обратното на дискретност - този монограм просто изисква да се втренчиш в него. Отговорът на въпроса защо точно 45 е банален - защото това е 45-ият президент на САЩ. Тръмп вече е носил шапки с този надпис. Но когато се стигне до личен монограм върху ризата, стилистите спорят доколко това е проява на добър вкус. Консенсусът е, че тази територия е като минно поле. Монограмът върху дрехите се появява преди векове в аристократичните среди в Европа, но в по-модерни времена в Америка този знак е познат от колежите по Източния бряг - така младежите откривали по-лесно ризите си в общото пране, разказва сп. \"Варайъти\". В наши дни онези стилисти, за които това не е крайна проява на нарцисизъм, казват, че монограмът е приемлив, когато е бродиран дискретно и със същия цвят като на ризата. Останалите заявяват, че подобна бродерия се носи от хора, които са буквално алергични към идеята, че елегантността е в сдържаността. Но всички са съгласни, че натрапчиво демонстрираният монограм върху маншета е голяма грешка. Той буквално \"стърчи\" и боде очите, с което веднага отвлича вниманието от това, което Тръмп има да каже. На това място монограмът няма и как да бъде скрит, защото не можеш непрекъснато да си криеш маншета в ръкава. Освен ако крайната цел на този стилистичен избор не е точно тази.", "date": "2018.02.26", "title": "Какво е това 45, бродирано на маншетите на Тръмп"}
{"url": "https://www.dnevnik.bg/sport/2018/02/26/3136281_mejdinniiat_krug_v_purva_liga_beshe_otlojen_zaradi/", "text": "Мачовете в българското футболно първенство от междинния кръг са отложени заради снега. Решението беше взето след извънредно заседание на спортно-техническата комисия. В съобщението ѝ се каза, че то е съгласувано с \"Нова броудкастинг груп\" и \"Футбол про медия\". \"Със съгласието на \"Нова броудкастинг\" и \"Футбол про медия\", предвид тежките атмосферни условия - силен снеговалеж, очаквани ниски температури и трудна проходимост по пътната мрежа в страната, срещите от XXIII кръг на Първа професионална футболна лига, както и срещата от XVIII кръг на Втора професионална лига - ФК \"Черноморец\" Балчик – ПФК \"Лудогорец 2\", се отлагат\", обявиха от БФС. Срещите трябваше да се проведат от вторник до четвъртък в междинния кръг. Предстои да бъде определено кога ще се изиграят мачовете. ", "date": "2018.02.26", "title": "Междинният кръг в Първа лига беше отложен заради снега"}
{"url": "https://www.dnevnik.bg/citat_na_deniia/2018/02/26/3136264_citat_na_denia_kogato_s_ljutvi_mestan_se_celuvat_usta/", "text": "Това заяви в сутрешния блок на Би Ти Ви лидерът на \"Воля\" и заместник-председател на Народното събрание в атака срещу поведението в парламента на БСП. Конкретен повод за гнева му е отправена заплаха от страна на Славчо Велков към парламентарната група на \"Воля\", за която се  разбра от председателя на Народното събрание Цвета Караянчева . Тя съобщи, че групата била заплашвана, че ако не подкрепи оставането на Валери Жаблянов на поста, то ще бъде поискана оставката на самия Марешки. Той се възмути, че това е начин на мислене, при който не се оценяват политиците според техните качества, а се преценява дали \"си близо или далече от нас\". Ако аз бях казал такова нещо, от БСП нямаше да ме оставят за една минута, смята Марешки.", "date": "2018.02.26", "title": "Цитат на деня: Когато с Лютви Местан се целуват уста в уста, той е хубав"}
{"url": "https://www.dnevnik.bg/v_pamet/2018/02/26/3136276_pochina_bivshiiat_futbolist_na_levski_i_nacionalniia/", "text": "На 70-годишна възраст е починал бившият футболист на \"Левски\" и националния отбор Цветан Веселинов-Меци, съобщиха от клуба. Състезаващ се като крило, той се състезава за сините от 1965 до 1975 г. Шампион е през 1968, 1970 и 1974 г., а през 1967, 1970, 1971 г. печели Купата на България. В А група има 193 мача и 70 гола, а за купата - 26 срещи и девет гола. Веселинов изиграва 12 срещи с три гола в евротурнирите. Като треньор работи в Тунис и школата на \"Левски\". За националния отбор има шест мача и два гола. Той е част от състава, спечелил сребърните медали от олимпийските игри в Мексико 1968.", "date": "2018.02.26", "title": "Почина бившият футболист на \"Левски\" и националния отбор Цветан Веселинов-Меци"}
{"url": "https://www.dnevnik.bg/politika/2018/02/26/3136199_ot_london_borisov_poiska_30_mlrd_evro_za/", "text": "За изграждане на транспортна, железопътна и дигитална инфраструктура на Западните Балкани по приблизителна сметка са необходими 30 млрд. евро. Това обяви премиерът Бойко Борисов на откриването на третия инвестиционен форум на Европейската банка за възстановяване и развитие (ЕВРБ) за Западните Балкани, на който днес в Лондон се предвижда да се подпишат седем нови споразумения. Пред инвеститори, банкери и политици от Борисов презентира карти на транспортните коридори 4, 8 и 10, както и на жп инфраструктура и подробно обясни откъде минават пътищата. Министър-председателят показа как коридор номер 10 тръгва от Азия, минава през Истанбул, София, Белград, Будапеща, Загреб, Любляна и стига до Европа, а от него по коридор 4 може да се иде и до Солун. За сравнение, той каза, че по време на войните в региона са похарчени около 50 млрд. евро. И обяви, че всичко може да бъде построено в следващите 7-8 години, ако има ясен план и финансиране. От думите му се разбра, че то може да дойде от банки като ЕБВР, Европейската инвестиционна банка и Световната банка, \"някой грант от Юнкер, кофинансиране от държавните бюджети\". Що за \"райско място\" са Балканите \"Когато ги има тези транспортни коридори, до всяка една столица ще може да има достъп с жп линия и магистрала и съответно интернет\", каза Борисов. Пред форума той представи Западните Балкани като \"райско място за инвеститорите\" и изброи \"добър климат, зелени енергии, животновъдство, електроника, туризъм\". Борисов акцентира, че за дигитална инфраструктура са нужни 5 млрд. евро. После раздаде на колегите си сметките си.", "date": "2018.02.26", "title": "От Лондон Борисов поиска 30 млрд. евро за инфраструктура в \"райското място\" Западни Балкани (допълнена)"}
{"url": "https://www.dnevnik.bg/zelen/2018/02/26/3136269_kone_v_rodopite_da_poluchat_statut_na_divi_jivotni/", "text": "От няколко години десетки коне, наследници на древния вид тарпан, препускат свободно в природата на Източните Родопи. Българско-холандски екип, който от 2011 г. работи за възстановяването на дивата природа в Източните Родопи, предлага сега тези коне да получат официален статут на диви животни. За първи път статут \"Див\" за коне може да стане реалност в България, твърдят експертите, заели се с тази  мисия , които работят с отговорните институции и местната власт по въпроса. Конете Коник (Equus caballos), които живеят на свобода в Източните Родопи, са възстановка на тарпана (Equus ferus ferus), известен като евразийски див кон - изчезнал подвид на дивия кон. Тарпанът изчезва в дивата природа в края на XIX век. С днешна дата над 70 коника живеят свободно в природата в два района в Източните Родопи – при Бойник и край изоставеното село Сбор. Те са изцяло приспособени към живота си в дивата природа: оцеляват в горещото и сухо лято, преживяват студ и дебели снегове, оцеляват и при вълчи атаки. Ако конете в Родопите получат статут \"Див\", това ще означава, че националните и местните власти признават свободно живеещите коне коник като наистина диви животни. Те ще имат същия правен статут, който имат елените, зайците, сърните. Когато това стане, България ще бъде първата страна в Европа, а и в света, където статутът \"Див\" ще бъде даден на доскорошни одомашнени животни. Много страни вече имат интерес да последват стъпките, направени от България, твърдят експертите. Реинтродуцирината в България порода коник (\"малък кон\" на полски) произлиза от полски проект за възстановяване на подобни на тарпана коне, започнал през 1936 г. Общия брой на конете от този тип по света е около 4000, като половината от тях живеят в Холандия. Реинтродуции са правени в Латвия, Англия, Франция, Белгия и Германия. През 2011 г. в Източните Родопи са докарани 12 полски коника от Холандия, а две години по-късно – и нова група. В публична лекция на 28 февруари (сряда) от 18,30 ч. в Биологическия факултет на Софийския университет холандският експерт Франк Зандеринк ще представи предимствата на статут \"Див\" за природата и хората на Родопите и България, както и за Европа. Лекцията \"Статут ДИВ за дивите коне в Родопите\" открива новия сезон на традиционния \"Курс за опазване на биоразнообразието\", който Българската фондация \"Биоразнообразие\" вече 12 години организира в Биологическия факултет на Софийския университет \"Св. Климент Охридски\".", "date": "2018.02.26", "title": "Коне в Родопите да получат статут на диви животни, предлагат експерти"}
{"url": "https://www.dnevnik.bg/sviat/2018/02/26/3136252_iarosten_kritik_na_merkel_moje_da_stane_ministur_sled/", "text": "Критик на първия ред\" - така определя \"Зюддойче цайтунг\" основния вътрешнопартиен противник на канцлера Ангела Меркел, Йенс Шпан, който най-вероятно ще бъде утвърден като предложение за нов министър на здравеопазването тази вечер. Според няколко издания той се смята за силно влиятелен в партията и е символ на нарастващия натиск върху Християндемократическия съюз от последните месеци, след като опитите на ХДС да състави коалиция продължават от изборите през септември насам, а резултатите на вота и един провал в преговорите с две по-малки партии я принудиха да направи редица отстъпки пред социалдемократите. Меркел иска да назначи за министър в следващото си правителство основния си вътрешнопартиен противник с надеждата да потуши засилващия се бунт в дясното крило на Християндемократическия съюз, съобщиха снощи няколко медии, цитирани от \"Франс прес\". \"Йенс Шпан не е единственият, който прави критични коментари. Това е добре и все пак остава задачата да се направи промяна в Германия. Вярвам, че той иска да допринесе за това, точно както другите членове на кабинета\", изтъкна канцлерът.  Досега 37-годишният Шпан беше бе парламентарен секретар на министерството на финансите в досегашното правителство. Той е един от поддръжниците на идеята ХДС да поеме курс към по-дясна политика, за да си върне част от избирателите, обърнали се към крайнодясната \"Алтернатива за Германия\". Очаква се Меркел, която потвърди решението си за \"Ройтерс\" след съобщения в германските медии, да го обяви официално довечера на среща на партийното ръководство.  През последните месеци Шпан, известен със силно консервативните си възгледи, беше критичен и към миграционната политика на Меркел, заради която в Германия пристигнаха над един милион кандидати за убежище. \"Ройтерс\" отбелязва, че още през уикенда няколко видни представители на консерваторите са поискали завой надясно на партията, за да се върнат изгубени избиратели. Макар да се очаква на днешния конгрес Анегрет Крамп-Каренбауер да бъде  утвърдена като генерален секретар  (пост, който и Меркел заемала в ХДС), сред консерваторите се чуват гласове, че партията се нуждае от \"свежа кръв\" и нова политическа посока. Самата Меркел казва, че е създала по-млад екип от досегашния и изтъква, че тя самата е единственият му член на възраст над 60 години.  \"Понякога консервативният елемент в консервативния блок би могъл да бъде по-забележим\", заяви пред \"Нойе Оснабрюкер\" премиерът на провинция Шлезвиг-Холщайн от ХДС Даниел Гюнтер, цитиран от агенцията. Видният представител на баварския Християнсоциален съюз (ХСС) Александър Добринд заяви пред \"Пасауер Нойе Пресе\", че \"консервативният блок трябва да покрие целия спектър от центъра до демократичната десница\". ", "date": "2018.02.26", "title": "Яростен критик на Меркел може да стане министър след призиви за партиен завой надясно"}
{"url": "https://www.dnevnik.bg/sviat/2018/02/26/3136284_slovashki_razsledvasht_jurnalist_e_ubit_v_doma_si/", "text": "Разследващият журналист Ян Куцяк, работил по материали за данъчни измами, е бил прострелян в дома си, съобщават новинарският сайт  Dennik K  и собственото му издание  Aktuality.sk , цитирани от \"Ройтерс\". Двете издания се позовават и на данни от полицията. Според Dennik N 27-годишният Куцяк е бил убит заедно с приятелката си Мартина Кушнирова в град Велка Мача, на около 65 километра източно от столицата Братислава. Нито полицията, нито вътрешното министерство са били на разположение за коментар в първите часове след съобщението за инцидента според агенцията. Местни медии обаче съобщават, че престъплението е извършено между четвъртък и събота по данни на силите на реда. Полицаи са влезли в дома на Куцяк в неделя вечерта, в 23:30 ч. българско време, след сигнал от майката на Кушнирова, която не можела да се свърже с дъщеря си от четвъртък. Според Aktuality Кушнирова е била простреляна в главата, а Куцяк - в гръдния кош. Реакции Aktuality пише, че полицията вече работи по двойно убийство и че началникът ѝ, Тибор Гашпар, е изразил шока си от случая, защото \"в Словакия никога не се е случвало убийство на журналист\". Гашпар обещава да разположи максимален ресурс, за да разследва случая. Междувременно германското издателство \"Аксел Шпрингер\", от което е част новинарският сайт, отбеляза, че има \"обосновано подозрение\" за връзка между убийството и работата му. От компанията заявиха, че ще съдействат на словашките власти в разследването на случилото се и то ще ги мотивира дори още по-силно да стоят зад независимата журналистика. И премиерът Роберт Фицо коментира убийството с думите, че ако то наистина е свързано с работата на Куцяк, това е посегателство срещу свободата на словото. Без специална защита Куцяк беше известен в Словакия с работата си по случаи на предполагаеми измами сред предприемачи, свързани с управляващата партия. Последната история на Куцяк, на 9 февруари, е свързана с подозрения за данъчна измама, свързани с луксозен жилищен комплекс в Братислава. Заради този случай  имаше протести миналата година  с искане за оставката на вътрешния министър Роберт Калиняк заради връзките му с разследвания строителен предприемач Ладислав Бащернак, пише \"Ройтерс\". Малко след новината за убийството местни медии писаха в социалните мрежи, че към полицията напоследък е имало обвинения, че скандали, свързани с управляващите, не се разследват достатъчно добре в Словакия. Началникът на полицията Гашпар обаче каза тази сутрин, че силите на реда не могат да носят отговорност за убийството, тъй като Куцяк не е искал специална защита. От друга страна на пресконференцията колеги на Куцяк за изразявали притеснение от многократни досегашни заплахи срещу журналиста от предприемача Мариан Кочнер, който също е бил разследван от него.", "date": "2018.02.26", "title": "Словашки разследващ журналист е убит в дома си"}
{"url": "https://www.dnevnik.bg/regioni/2018/02/26/3136305_jitelite_na_belogradchik_sa_bez_tok_zaradi_avarien/", "text": "Клиентите на \"ЧЕЗ Разпределение\" в Белоградчик и района са без ток заради спешен авариен ремонт, наложил изключване на подстанция \"Белоградчик\", съобщиха от ЧЕЗ. Без ток са абонатите в гр. Белоградчик и селата Вещица, Струнин дол, Върба, Сливовник, Рабиша, Раяновци, Ошане, Чифлик, Праужда, Пролазница, Крачимир, Стакевци, Дъбравка, Граничак и Салаш. Очаква се електроподаването да бъде прекъснато за около 2 часа.", "date": "2018.02.26", "title": "Жителите на Белоградчик са без ток заради авариен ремонт"}
{"url": "https://www.dnevnik.bg/sport/2018/02/26/3136251_sgreshih_s_izpolzvaneto_na_nova_ekipirovka_zaiavi/", "text": "Проблем с екипировката е оказал влияние върху  представянето на Радослав Янков  в паралелния гигантски слалом в сноуборда от  олимпийските игри в Пьонгчанг . Носителят на Малкия кристален глобус в дисциплината заяви, че тестването на нови елементи от началото на сезона е повлияло.  \"Дали наша грешка или обстоятелства, имахме проблем с екипировката от началото на годината. Реално се върнахме късно към старата екипировка. Може би не беше правилно да тествам толкова много неща. В момента, в който се върнах към старата екипировка, карането започна да ми се получава\", каза Янков след пристигането си в България. Носителят на Световната купа за 2016 г. допълни, че е поел осъзнат риск при тестването на новата екипировка. 28-годишният състезател се надява да не повтаря грешката занапред. \"От това, че не се получиха нещата, аз си взимам поуките от миналия и по-миналия сезон. Ще се стремим да не се тества в олимпийска година и да търсим по-добри условия за тренировка преди самата олимпиада. Това беше състезание като всяко друго, но просто значимостта е много голяма и когато се направи грешка, много повече боли\", каза Янков. Той беше  най-голямата българска надежда за медал от игрите  в Пьонгчанг. Янков се представи далеч от очакванията и отпадна още в квалификациите в паралелния гигантски слалом с 19-и резултат. \"Прекалено голямото желание да се справя добре ми изигра шега. Не успях да направя добро първо спускане, второто беше добре, но не ми достигна да вляза във финалите. Разочарован съм. Не е добра тактическа настройка да бъдем толкова фокусирани върху самата олимпиада. Когато си толкова фокусиран, се качват собствените очакванията и желанието ми за добро класиране ми попречи\", каза Янков. Сноубордистът заяви, че е доволен от условията в Пьонгчанг и организацията на игрите. Янков пристигна рано и имаше много време за приспособяване.  \"За разлика от другите ние (в сноуборда) имахме добри условия, добра писта, която беше близка до състезателно трасе. От отиването до края имахме перфектни условия за тренировки. На състезанията условията също бяха добри. Нямаше нещо, което да ми е попречило върху резултата\", каза още Янков, на когото му предстоят състезания в Турция, Швейцария и Германия.", "date": "2018.02.26", "title": "Сгреших с използването на нова екипировка, заяви Радослав Янков"}
{"url": "https://www.dnevnik.bg/biznes/2018/02/26/3136313_sud_otmeni_slujebnoto_izchisliavane_na_smetkata_za_tok/", "text": "Тричленен състав на Върховния административен съд (ВАС) отмени част от  правилата , по които служебно се определя потреблението на ток от битови и фирмени потребители, когато електромерът е повреден или липсва. Това съобщи прокуратурата, която е оспорила разпоредбите на бившата Държавна комисия за енергийно и водно регулиране (ДКЕВР). Те са приети през 2013 г., а държавното обвинение е отнесло проблема пред съда през миналата година. Отменените на първа инстанция текстове уреждат правилата, по които досега електроразпределителните дружества са изчислявали потреблението на клиентите си, които нямат електромер или уредът за измерване е повреден, превключва неточно от дневна на нощна тарифа, или е бил манипулиран. Прокуратурата ги е оспорила, защото пресмятането е едностранно - от компанията-оператор, а затова е непублично и непрозрачно. Според отменените правила досега при повреда или неточна работа на тарифния превключвател отчетената електрическа енергия се разпределяше на база на аналогичен предходен период. При липсата на такъв количествата се коригираха в съотношение 60 на сто за дневна и 40 на сто за нощна тарифа. Сегашната Комисия за енергийно и водно регулиране (КЕВР) е осъдена да плати 20 лв. за обнародването на съдебното решение в \"Държавен вестник\" и може да го обжалва пред петчленен състав на съда или да промени нормативния акт.", "date": "2018.02.26", "title": "Съд отмени служебното изчисляване на сметката за ток при повреден електромер"}
{"url": "https://www.dnevnik.bg/sport/2018/02/26/3136293_biatlonistite_se_zavurnaha_razocharovani_iliev/", "text": "Водещите български биатлонисти Красимир Анев и Владимир Илиев се прибраха от олимпийските игри в Пьонгчанг. Двамата показаха разочарование след  незадоволителните резултати . \"Не беше това, за което сме готови, нито това, което очаквахме. Надявам се да не повтаряме грешките, защото щом няма резултати, значи сме допуснали грешки\", каза Анев. Той посочи, че заради силния вятър в Пьонгчанг стрелбата е била \"малко лотарийна\". След това уточни, че самият той не е имал проблем с вятъра. \"Само аз съм си виновен. Човек ако иска да побеждава, трябва да се научи да побеждава себе си.\" Анев обясни, че слабата му стрелба  на първи пост в щафетата  се дължи на това, че не е бил в добро състояние. \"Опитвах се да карам с групата, с която излязох, но това не беше възможно на този етап от формата ми и материалното ми осигуряване. Затова се получи тази провалена стрелба - нямаше вятър, нямаше нищо. Просто ми беше по-напрегнато от индивидуалните стартове, защото отговорността е много по-голяма.\" Анев определи за емоционално  изказването си, че българите са \"пълнеж, за да има кого да побеждават големите\" . Биатлонистът посочи, че има много какво да се работи и че е в правото си да изисква и да критикува ръководството на федерацията, а също и самият той да бъде критикуван. По думите му в момента се разбира добре с ръководителите си. Анев заяви, че не вижда проблем в това, че се подготвя със свой екип, а не с треньора на националния отбор. Владимир Илиев каза, че е бил близо до медал. \"Не ни стигна доза късмет, но това не е оправдание. Бях подготвен и имах шанс реално за медал, но в биатлона е така - един изстрел не беше достатъчен.\" \"И в индивидуалното, и в спринта имах възможност за първите осем реалистично, а дори и за медал, но така е в спорта. Не успях да се събера. Може би и напрежението си каза думата. Толкова сме били подготвени явно\", заяви състезателят с най-предно класиране сред биатлонистите - 19-ото място в индивидуалния старт. \"Много са проблемите като цяло в България, не само в биатлона - като се почне от детско-юношеския спорт, през базите и, разбира се, от финансова гледна точка. Малка държава сме, опитваме, борим се. Доста хора го забелязват, че с доста по-ниски бюджети и персонал успяваме да ги побеждаваме в доста от състезанията. Просто в олимпиадата не успяхме да се съберем и да покажем много хубав резултат, а имаше възможност.\"", "date": "2018.02.26", "title": "Биатлонистите се завърнаха разочаровани, Илиев съжалява за пропуснат шанс за медал"}
{"url": "https://www.dnevnik.bg/sviat/2018/02/26/3136218_kitaiskiiat_prezident_si_czinpin_moje_da_ostane_na/", "text": "Китайската комунистическа партия (ККП) се обяви за премахване на конституционното ограничение, предвиждащо максимум два мандата за президента на страната, информира днес пекинска държавна медия. Това дава възможност да продължи управлението на сегашния лидер Си Цзинпин, предаде \"Франс прес\". Според \"Гардиън\" новината e представлявала само две изречения от следобедния бюлетин на агенция \"Синхуа\". ЦК на ККП предложи да се премахне от основния закон текстът, според който президентът не може да остане на поста повече от два поредни петгодишни мандата, съобщи \"Синхуа\". Съответно Си Цзинпин, оглавил КНР през 2013, би трябвало да се оттегли през 2023 г. Политическите традиции, действали в Китай през последните десетилетия, повеляват всяко ново поколение ръководители да се задържа на власт най-много 10 години, напомня ТАСС, цитирана от БТА. Чужди издания обаче  писаха миналата година , че комунистическата партия търси начини той да остане на власт и след 2022 г., когато ще стане на 68 г. и ще премине възрастовото ограничение. Партията предложи освен това \"идеите на Си Цзинпин\" да бъдат включени в конституцията на страната. Поправките се очаква да бъдат разгледани от Общокитайското събрание на народните представители, чиято годишна пленарна сесия започва на 5 март. Огромна власт Политическата философия на китайския партиен и държавен лидер - идеите му \"за нова ера на социализма с китайска специфика\", бе включена през октомври м.г. в обновения устав на ККП от делегатите на нейния 19-и конгрес. Си Цзинпин стана вторият лидер на страната след основателя на комунистическия режим през 1949 г. Мао Цзедун, удостоен приживе с честта да бъде споменат в основния партиен документ. Името на друг виден китайски ръководител - Дън Сяопин, бе вписано в устава след смъртта му през 1997 г.  Откакто застана начело на партията през 2012 г., Си Цзинпин събра в ръцете си толкова власт, колкото никой друг китайски лидер не е имал поне от четвърт век насам. Той започна борба с корупцията, в рамките на която досега са наказани над един милион служители. Някои обаче виждат в тази кампания главно средство, чрез което президентът може да се отърве от всяка вътрешна опозиция. Управлението му бе отбелязано с връщане към своеобразен култ към личността на държавния и партиен глава, постоянно присъстващ в медиите, и със засилване на репресиите спрямо борците за демокрация и правозащитниците, допълва АФП. Реакции \"Това е Путин плюс\", заявява Бил Бишъп, издател на в. \"Синосизм\", посветен на китайската политика. \"Докато Си е жив и Китайската комунистическа партия е на власт, Си ще бъде най-могъщият човек в Китай. И за разлика от Мао той ще бъде най-влиятелният човек в момент, когато Китай е по-могъщ, отколкото през последните няколко стотици години и само става по-могъщ\", добавя Бишъп пред британското издание, цитирано от БТА. Перспективата за неограничено по срок управление на Си Цзинпин предизвиква в Китай опасения от ново управление на пълновластен лидер - а в чужбина предизвиква опасения от нова ера на враждебност и липса на сътрудничество, пише в. \"Ню Йорк таймс\". Си се опитва да си създаде имидж като добронамерен \"баща на нацията\", който работи за мирния възход на Китай, но решението на комунистическата партия да му даде възможност за трети мандат предизвиква опасения сред адвокати, университетски преподаватели, журналисти и бизнесмени. Мнозина от тях наблюдаваха с опасения как Си Цзинпин използваше властта си, за да изпрати в затвора десетки дисиденти, да потиска свободното слово и да засилва контрола над втората по големина световна икономика. Според официоза Global Times обаче решението се счита за подкрепяно от \"всички китайци\", а Си е тъкмо човекът, който трябва да ги въведе в \"нова ера за Китай, изпълнен с надежда.\" Промяната освен това не означава, че китайският президент ще има пожизнен мандат,\" отбелязла \"Глобъл таймс\". ", "date": "2018.02.26", "title": "Китайският президент Си Цзинпин може да остане на власт и след 2022 г."}
{"url": "https://www.dnevnik.bg/skorost/2018/02/26/3133655_fotorazkaz_krosouvur_ot_novo_pokolenie/", "text": "Търсенето на кросоувъри не спира да расте, а след \"Мoка Екс\" и \"Кросленд Екс\" \"Опел\" пусна и най-големият си модел в сегмента. \"Грандленд Екс\" е дълъг 4.48 метра, като освен обширен салон впечатлява с багажника, събиращ между 514 и 1652 литра.", "date": "2018.02.26", "title": "Фоторазказ: Кросоувър от ново поколение"}
{"url": "https://www.dnevnik.bg/sviat/2018/02/26/3136326_boko_haram_otvleche_novi_sto_momicheta_v_nigeriia/", "text": "Властите на Нигерия потвърдиха днес, че 110 ученички са в неизвестност след нападение на бойци от ислямистката групировка \" Боко Харам \" срещу селището Дапчи в щата Йобе. Федералното правителство може да потвърди, че 110 ученички от училището в Дапчи, щата Йобе, не са открити, след като на 19 февруари ислямисти атакуваха учебното заведение, се посочва в изявлението. В Нигерия са пресни спомените за април 2014 г., когато Боко Харам отвлече от град Чибок 276 момичета. По-късно 56 от тях успяха да избягат, през октомври 2016 г. 20 бяха освободени след преговори с властите и международно и организации, през 2017 г. бяха пуснати още 82 момичета. Около 100 обаче остават в неизвестност. Осемгодишната бунтовническа кампания на \"Боко Харам\" в североизточната част на Нигерия е довела до изселването на около 2 милиона души. Според ООН това е една от най-тежките хуманитарни кризи в света.", "date": "2018.02.26", "title": "\"Боко Харам\" отвлече нови сто момичета в Нигерия"}
{"url": "https://www.dnevnik.bg/skorost/2018/02/26/3136338_shte_ima_nakazani_za_loshoto_snegopochistvane_v/", "text": "Министърът на регионалното развитие и благоустройството Николай Нанков обяви, че ще има наказани заради лошо свършената работа по снегопочистването, предаде агенция \"Фокус\". \"Ще има наказани. Този път не само от снегопочистващите фирми, и от администрацията, предполагам\", допълни той. Министърът за пореден път призова да се пътува само ако спешни причина налагат това, защото през следващите няколко дни метеорологичната обстановка ще бъде тежка. Междувременно от Националния институт по метеорология и хидрология към БАН обявиха, че за утре в 27 области е обявен жълт код за ниски температури. Единствено за Благоевград няма такова предупреждение, като в другите части от страната утре максималните температури ще бъдат от минус 7 до минус 2 градуса. Николай Нанков допълни, че съвместно с \"Пътна полиция\" ще се оцени ситуацията в страната и ще се набележат мерки. Той обясни, че днес по обед е имало проблеми по \"Тракия\", защото не са били спазени ограниченията за движение, заради снегопочистване. Два ТИР-а са навлезли в затворения за камиони участък и са се ударили, което е затруднило работата на снегорините. Повече от 1000 души чистят тротоари и спирки в София Над 1020 души по данни на снегопочистващите фирми почистват тротоари, подлези и спирки в София, съобщи кметът на града Йорданка Фандъкова. Тя допълни, че не е спирала работата по снегопочистване, но заради продължаващия валеж ситуацията е усложнена. По улиците на града се движат повече от 180 машини.", "date": "2018.02.26", "title": "Ще има наказани за лошото снегопочистване в Пазарджишка област"}
{"url": "https://www.dnevnik.bg/sport/2018/02/26/3135930_i_bez_medali_ni_e_dobre/", "text": "Хващам се за думите на бившата биатлонистка и настоящ експерт на \"Евроспорт\" Ива Шкодрева-Карагьозова след поредния успех на шведите: \"Той е плод на систематична усърдна работа.\" В този израз и трите думи имат значение и тежест. Шведите направиха най-успешната си олимпиада в биатлона, като спечелиха и последната титла от програмата – щафетата. Това е дисциплина, която изисква не просто една звезда и трима хористи, а четирима относително равностойни състезатели. И не само те могат да бъдат доволни от представянето си на олимпийските игри в Пьонгчанг. Германците например показаха, че имат цял отбор хокеисти, достоен да се изправи срещу всички останали при уравнение без звезди от НХЛ. Примерите в отборните триумфи са много. Други се радваха на индивидуални успехи. В Пьонгчанг общо 30 държави спечелиха медали, а от тях 21 - златни. България, вече систематично, не попада в класациите. Може би имаше някои медалисти, при които късметът помогна, за да постигат повече от очакваното. Но едва ли имаше такива, които да спечелят само с късмет. А за съжаление българският спорт все повече разчита на шанса, а не на систематичната и усърдна работа. Всяко заминаване за олимпийски игри е като купуването на талонче за търкане от \"Лафка\" (между другото спонсор на БОК). Затова и спортистите, които ни представяха в Пьонгчанг, не трябва да бъдат винени. Те постигнаха това, което и техните колеги в летните спортове от доста години. Заминават с надежди за повече късмет, отколкото способностите им предполагат, но рядко повече. В крайна сметка това са им възможностите и те не са виновни за това. Кога за последен път в българския спорт имаше значим резултат след систематична и усърдна работа? Последната олимпийска шампионка Румяна Нейкова със сигурност беше такава. В борбата също имаше някаква система, до едно време. До момента, в който работата спря и остана само процесът. Българите се радват на хубавите представяния на Ивет Лалова, макар и по обективни причини да не може да запише повече от финал на олимпийски игри, защото случайности при нея няма. Дори и при Григор Димитров, с всичките му криволичения, от поне десет години е подготвян за място сред най-добрите в тениса. Все доказателства, че успехът не може да бъде случаен. И все примери, че систематичната работа в България е индивидуално дело, а не колективно. Той е резултат на личния талант и усърдие на един-двама спортисти и упоритостта на техните треньори, съпрузи и родители. Винаги се знае кой е виновникът и рядко има цялостен модел на работа. Такъв, който да дава постоянни резултати – като на норвежците в алпийските ски, ски бягането и биатлона. Или на холандците в бързото пързаляне с кънки. На поляците и словенците в ски скоковете. На германците в бобслея и спускането с шейни. Да не говорим за колективните спортове. Цялата тази картина си има своето обяснение. При първия провал болеше. При втория – малко по-малко. Хората, които са виновни за това състояние на спорта, в началото изглеждаха сконфузени. Но все по-малко се притесняват от провалите. Намират си всевъзможни оправдания. Вече никой от тях не си прави труда да ги търси. За промени и дума не се повдига. Напоследък патентоваха как да не ни вдъхват големи надежди. Преди олимпиадата в Рио председателят на БОК Стефка Костадинова призова да не натоварваме спортистите с големи очаквания. Преди игрите в Пьонгчанг помоли да не потегляме с пълна кошница. Открийте разликите! Няма ги. Все по-често ни призовават да не очакваме нищо, но ние и без нейните съвети си го знаем. В най-добрия случай според Костадинова медали можем да очакваме след четири години, защото през 2012 г. ни обеща да дойдат след десет години. Дотогава трябва да се развиваме. Аз ви препоръчвам да не се надявате. Спортният министър Красен Кралев от време на време говори за реформи, но най-вече за приемането на прословутия нов закон за спорта. Гарантирам ви, че дори да бъде приет утре, нищо няма да се промени. Ако това е реформата, пак ще трябва да се молим за чудо. Както обикновено правим в последното десетилетие. Защо обаче всички са толкова примирени с провалите? Истината е, че така им е добре. За Костадинова с медали, и без медали нищо не се променя. Същото като при Борислав Михайлов, ако искате по-популярен пример. Какво толкова, като не сме се класирали от 14 години на голямо футболно първенство? Животът и така е хубав за хората, които управляват големите организации – без значение дали БОК, БФС или друга федерация. Спортният министър, който и да е той, може да загуби мимолетно проценти от рейтинга си. Но на следващия месец всички ще са забравили или ще го компенсира със смели обещания на промени. Най-лошото е, че Какво се променя, когато ги няма? Нищо. Преди, за да вземат по-голямо парче от държавната баница, се конкурираха. Повечето медали носеха и по-добро позициониране при разпределянето на парите от спортното министерство. Сега, като всички са на едно и също ниво, парите отново са си същите. Просто няма кой да ги изпревари и да ги вземе. Защо да се напрягат, като и така може? Да сте чули някой да се е отказал от поста поради несвършена работа? Напротив – като се зададат избори, се борят с нокти и зъби да вземат властта. Най-вече бившите звезди. Тъжната истина е, че българският спорт е мъртъв. През 2017 г. нямаше нито един световен шампион в олимпийски спорт. През 2018 г. може да се появи някой епизодичен успех, като този на Радослав Янков през миналата. И да бъде натоварен с всички надежди на нацията. Но може и да не се появи, което е по-логичното. Защото отдавна никой не си прави усилието да полага систематична и усърдна работа. Нито имат капацитета, нито имат стимул. А след като вече няма и срам, значи няма никаква надежда.", "date": "2018.02.26", "title": "И без медали ни е добре"}
{"url": "https://www.dnevnik.bg/razvlechenie/2018/02/26/3136331_kompaniiata_na_harvi_uainstiin_shte_obiavi_falit/", "text": "Продуцентската компания \"Уайнстийн\", създадена от разследвания за сексуален тормоз и изнасилване холивудски продуцент Харви Уайнстийн, ще обяви фалит, след като опитите да бъде продадена са се провалили. Това съобщи бордът на директорите й в неделя вечер, цитиран от \"Ройтерс\" и американската преса. Могъщото някога студио търсеше купувач, след като повече от 70 жени обвиниха Харви Уайнстийн, някога най-могъщият човек в Холивуд, в сексуални посегателства от различен характер. Компанията го уволни заедно с част от мениджмънта си, но ще отговаря по дело, че е  игнорирала набезите му и поставила служителите си в риск . Именно то постави под въпрос преговорите между \"Уайнстийн\" и потенциалните купувачи, оглавявани от Мария Контрерас-Суийт, бивш член на администрацията на президента Барак Обама. Те трябваше да придобият студиото срещу 500 млн. долара. Прокурорът на щата Ню Йорк Ерик Шнайдерман поиска сделката да гарантира обезщетения за пострадалите от действията на \"Уайнстийн\", както и че настоящото й ръководство няма да се облагодетелства несправедливо. \"Компанията \"Уайнстийн\" бе ангажирана в интензивни преговори за продажба, в опит да запази активите си и работни места. Преговорите обаче приключиха без резултат\", гласи съобщението на борда на директорите й, излязло в изданията \"Сан Франциско кроникъл\" и \"Лос Анджелис таймс\". \"Нямаме друг изход, за да запазим останалото от нея, освен да пристъпим към процедура по обявяване в несъстоятелност.\" В писмо до Контрерас-Суийт, публикувано от сайта Deadline.com, бордът на директорите обявява, че е загубил надежда за осъществяването на сделката, която \"би оставила компанията да крета към унищожението си.\"", "date": "2018.02.26", "title": "Компанията на Харви Уайнстийн ще обяви фалит"}
{"url": "https://www.dnevnik.bg/sviat/2018/02/26/3136369_kum_solidarnost_s_migrantite_prizovaha_10_000_dushi_na/", "text": "На демонстрация в Брюксел вчера близо 10 000 души изразиха солидарността си с мигрантите и призоваха белгийското правителство за \"по-хуманна\" миграционна политика, предаде \"Франс прес\". \"Ние искаме единствено повече хуманност\", заяви един от организаторите, Мехди Касу, пред агенция \"Белга\". Касу е говорител на Гражданската платформа за приемане на бежанци, която от месеци организира подслоняването в Белгия от хиляди  граждани доброволци  на  мигранти, които не търсят убежище  или не могат да си намерят жилище. Демонстрантите протестираха най-вече срещу обсъждан в парламента законопроект, който ще позволи на съдия да разпореди посещения в домовете на частни лица с цел  задържане на мигрант , на когото е заповядано да напусне страната. Законопроектът, внесен от министъра на сигурността и вътрешните работи Ян Ямбон от десноцентристката партия \"Нов фламандски алианс\", предизвика реакции на възмущение и раздели дори коалиционното правителство, оглавявано от Шарл Мишел, отбелязва АФП./ БТА", "date": "2018.02.26", "title": "Към солидарност с мигрантите призоваха 10 000 души на демонстрация в Брюксел"}
{"url": "https://www.dnevnik.bg/biznes/2018/02/26/3136366_nap_proveriava_sdelkata_na_inerkom_s_chez/", "text": "Националната агенция за приходите (НАП) е започнала проверка по сделката между ЧЕЗ и \"Инерком\", съобщи БНР. Това става след като през почивните дни  премиерът Бойко Борисов беш е поискал  НАП и Държавната агенция \"Национална сигурност\" да проверят случая. ", "date": "2018.02.26", "title": "НАП проверява сделката на \"Инерком\" с ЧЕЗ"}
{"url": "https://www.dnevnik.bg/sport/2018/02/26/3136134_fotogaleriia_nai-dobrite_snimki_ot_zimnite_olimpiiski/", "text": "Зимните олимпийски игри в Пьонгчанг приключиха и оставиха след себе си спомена за вълнуващи състезания. На снимката: танцовата двойка на Япония - Кана Мурамото и Крис Рийд по време на изпълнението си от кратката програма.", "date": "2018.02.26", "title": "Фотогалерия: Най-добрите снимки от зимните олимпийски игри в Пьонгчанг"}
{"url": "https://www.dnevnik.bg/sviat/2018/02/26/3136379_kitai_nasturveno_kupuva_zemedelski_zemi_v_chujbina/", "text": "С население от над 1.38 млрд. души, недостиг на обработваеми земи и все по-нарастващо потребление на месо, Китай започна да купува все повече ниви в чужбина, а апетитът му се е отворил вече и за френската пшеница, информира агенция \"Франс прес\". Населението на Китай е една пета от световното, а обработваемите земи са под 10% от територията на страната. Едновременно с това сложно уравнение Пекин се бори с хронично  замърсяване на околната среда , прекомерна употреба на торове,  масова урбанизация , а климатичните промени допринасят за още по-голямо свиване на земеделските площи и тяхната производителност. В същото време разрастващата се средна класа силно увеличава  консумацията на месо  - а това представлява драстична промяна на хранителните навици и принуждава Пекин да внася повече соя и царевица за фураж за добитъка. В този контекст китайските инвестиции в селското стопанство в чужбина рязко скачат: като се прибавят и дейностите в селскостопанското строителство, те са достигнали общо 94 млрд. долара (76 млрд. евро) от 2010 г., близо половината от които за последните две години, по данни на американските асоциации American Enterprise Institute и фондация \"Херитидж\" (Heritage). И докато някои страни  забраняват придобиването на земи от чуждестранни инвеститори , азиатският гигант се насочва към много други, по-специално в Югоизточна Азия, Латинска Америка и Африка. Държавните и частни китайски компании от селскостопанския сектор инвестират в зърнени култури, соя, овощни полета и животновъдство в Аржентина, Чили, Бразилия, Мозамбик, Нигерия, Зимбабве, Камбоджа и Лаос - истинска обиколка на планетата. Още през 2012 г. проучванията сочеха, че китайските проекти покриват 9 милиона хектара земи в развиващите се страни. От няколко години обаче вниманието на Китай изглежда се насочва към Австралия, Съединените щати и Европа. В Австралия най-голямото ранчо в света премина под китайски флаг през 2016 г., придобито от компанията за недвижими имоти Shanghai CRED, обединена с местна миннодобивна група. В момента смесеното дружество S. Kidman & Co притежава 185 000 глави добитък и контролира 2.5% от селскостопанските земи в страната. През 2012 г. Канбера дава зелена светлина за продажбата на най-голямата австралийска памучна плантация на китайски инвеститор. В Нова Зеландия китайски компании купуват десетки ферми за производство на мляко и млекопреработвателни предприятия въпреки недоволството на местните производители. През 2013 г. слухове, че житницата на Европа, Украйна, ще даде под наем 3 млн. хектара земеделски земи на китайска компания предизвикаха бурни реакции, след което бяха опровергани от Киев. Във Франция китайските милиардери купуват все повече и повече лозя, а неотдавна властите научиха със закъснение за придобиването на 1700 хектара ниви със зърнени култури в Централна Франция благодарение на хитри адвокатски хватки. Миналата седмица обаче президентът Еманюел Макрон обяви предстоящо въвеждане на по-твърд регламент за закупуване на земеделски земи от чужденци във Франция. /БТА", "date": "2018.02.26", "title": "Китай настървено купува земеделски земи в чужбина"}
{"url": "https://www.dnevnik.bg/zdrave/2018/02/26/3136389_nadzorut_na_zdravnata_kasa_potvurdi_smetkite_na/", "text": "Общите задължения на Националната здравноосигурителна каса (НЗОК) към фондове в чужбина възлизат на 271 млн. лева, като от тях просрочени са 133 млн. лева. Това каза управителят на надзорния съвет на касата Жени Начева, цитирана от БТА. Така Начева потвърди изнесената от управителя на НЗОК Камен Плочев информация за задълженията. В петък н адзорът на здравната каса изрази съмнение за размера на дълговете , като Жени Начева дори съобщи, че става дума за 7.6 млн. лева – сума, която  бе спомената и от финансовия министър Владислав Горанов . До спора за задълженията се стигна, след като преди седмица Камен Плочев поиска помощ от Народното събрание, за да може НЗОК да се разплати с европейски здравни каси за лечение на българи в съответните страни. Това стана повод министърът на здравеопазването Кирил Ананиев да поиска оставката му.  Днес Начева обясни разминаването в представените данни със . Според нея проблемът е възникнал през 2015-2016 г. От думите ѝ се разбра, че е предвидено през тази година касата да изплати 73 млн. лева от просрочените 133 млн. лв. \"Възложихме на управителя на НЗОК до 10 март да предложи погасителни схеми към съответните държави, подали искове. Предстои и извършване на анализ по видове диагнози, по които български граждани се лекуват в чужбина, за да се направят задълбочени преценки по какъв повод се налага лечението им в чужбина\", съобщи Начева. Според шефа на надзора на НЗОК . Тя посочи, че ще бъдат наложени административни санкции, за което се очакват предложения от управителя на касата. По думите ѝ данните няма да попречат на  сключването на Националния рамков договор . В събота Българският лекарски съюз одобри подписването на документа, като  призова финансовия министър да не се меси в преговорите  с касата и изтъкна, че неизплатените пари за лечение на българи в чужбина не следва да се обвързват с отделените за лечение в страната средства, защото става дума за различни пера в бюджета.", "date": "2018.02.26", "title": "Надзорът на здравната каса потвърди сметките на Плочев за 271 млн. лв. дългове към чужди фондове"}
{"url": "https://www.dnevnik.bg/politika/2018/02/26/3136373_v_london_na_borisov_mu_doide_ideia_zapadnite_balkani/", "text": "На премиера Бойко Борисов му дойде нова идея за реализацията на проекта АЕЦ \"Белене\". На инвестиционния форум за Западните Балкани, който Европейската банка за възстановяване и развитие (ЕБВР) организира в Лондон днес, българският министър-председател разви тезата как с помощта на банката може да се финансира един балкански проект, в който да се включат вече купените реактори за непостроената атомна централа. \"Аз сега ще говоря с банката, защото в България имаме два платени, докарани ядрени реактора 2+ за 220 мегавата. Платили сме ги 4 млрд. и седят в кашоните... Дали не биха могли да помислим за едно общо финансиране с проценти, за един балкански проект и с тази електропреносна система... България има много добре развита електропреносна система и в момента изнасяме през Сърбия за Гърция и за Македония ток... Днеска ми дойде идеята, че това би могло да е за нашата АЕЦ \"Белене\" едно прекрасно решение с европейско финансиране, с акционери всички нас, така че можем да си говорим и това\", обясни Борисов на пресконференцията след форума. На нея присъстваха председателят на ЕБВР Сума Чакрабарти и лидерите на Западните Балкани - премиерите на Сърбия Ана Бърнабич, на Черна гора Душко Маркович, на Албания Еди Рама и на Македония Зоран Заев, на Косово Рамуш Харадинай и председателстващия председателството на Босна и Херцеговина Денис Звиздич. \"Би могло електропреносните ни системи да се свържат така, че от България, през Подгорица да отива в Италия\", каза още Борисов. Той говори за газовия хъб \"Балкан\", за готовия интерконектор с Румъния и др. По време на форума министър-председателят проведе среща със заместник помощник държавния секретар на САЩ за Европа и Евразия Матю Палмър, пред когото представи приоритетите на България за развитие на газовата инфраструктура и постигане на независимост на страната по отношение на газовите доставки. Борисов акцентира върху изграждането на европейския хъб \"Балкан\" и неговото значение за България и за региона, съобщи Министерският съвет.", "date": "2018.02.26", "title": "В Лондон на Борисов му дойде идея Западните Балкани да изградят АЕЦ \"Белене\""}
{"url": "https://www.dnevnik.bg/sviat/2018/02/26/3136393_osem_dushi_zaginaha_v_polsha_kolizeiat_v_rim_zatvori/", "text": "Снежна буря връхлетя голяма част от Европа, предизвиквайки злополуки и нарушения на транспорта, предадоха ДПА и \"Асошиейтед прес\". В Рим бяха затворени всички училища и най-известният паметник на града след падането на първия сняг от 2012 г.  Колизеят  - най-посещаваният туристически обект в Италия, беше затворен наред с намиращия се наблизо Римски форум и Палатинския хълм, а властите призоваха хората да не излизат от домовете си, ако не се налага. В резултат улиците бяха необичайно тихи, а хората снимаха необикновената метеорологична обстановка. Снегът засегна и градския транспорт и наруши движението на влаковете. Местните власти и католически благотворителни организации оставиха отворени през нощта няколко черкви, метростанции и жп гари, където да могат  да се подслонят бездомници . Италианската служба за гражданска защита реши да включи армията в разчистването на улиците, след като Рим беше парализиран само от няколко сантиметра сняг. Лошото време доведе до затваряне на училища и нарушения на транспорта в северните и централните райони на Италия. В Москва температурите паднаха до почти минус 20 градуса, което е рекорд за тази зима, заяви руската метеорологична служба. Според синоптиците московчани трябва да очакват необичайно студено време в началото на март. Сняг и студ обхванаха някои райони на Германия. Четирима души пострадаха при две пътни злополуки в провинция Мекленбург-Предна Померания, а в град Любек полицията регистрира около 100 леки катастрофи за няколко часа заради лошото време. В град Бремен заради снега бяха отменени най-малко 10 полета. Германската метеорологична служба каза, че температурите са паднали до минус 15 градуса в някои райони, а на връх Цугшпице са били измерени рекордните за тази зима минус 27 градуса. Студът причини смъртта на осем души в Полша, заявиха органите на реда. Общо жертвите на студа от ноември са 48. На някои места температурите паднаха до минус 20 градуса, а студът вероятно ще продължи. Властите призовават гражданите да помагат на възрастните хора и бездомниците, които са особено уязвими през зимата. В Швеция имаше големи закъснения на двете главни стокхолмски летища./ БТА", "date": "2018.02.26", "title": "Осем души загинаха в Полша, Колизеят в Рим затвори заради снега"}
{"url": "https://www.dnevnik.bg/photos/2018/02/26/3136364_fotogaleriia_darovete_na_jivkov_i_obitatelite_na/", "text": "Минимакет на космат мамут, надуваема моруна в реални размери, реплики на врачанското съкровище, истински находки от праисторията и дарове, връчени на Тодор Живков и Народна република България от държавните глави на други страни - такива експонати събира на едно място първият по рода си \"Салон на музеите\", който ще се открие на 3 март на третия етаж в НДК.", "date": "2018.02.26", "title": "Фотогалерия: Даровете на Живков и обитателите на Дунава, или Салонът на музеите в НДК"}
{"url": "https://www.dnevnik.bg/sviat/2018/02/26/3136415_avstriia_shte_gleda_snizhoditelno_na_zabulenite_lica/", "text": "Австрийското вътрешно министерство каза, че полицията ще бъде снизходителна при прилагането на забраната за покриващите цялото лице облекла при сегашното студено време, предаде ДПА. \"При тези температури никой полицай няма да преследва хората, които покриват лицата си, за да се предпазят от студа\", заяви министерски говорител. През октомври в Австрия влезе в сила закон, с който бяха забранени  покриващите цялото лице облекла , носени от някои мюсюлманки. Според него лицата на всички хора трябва да бъдат видими на обществени места. Той позволява изключения, включително при сурово време, въпреки че парламентът не е определил минимална температура. \"Разчитаме на тактичността на нашите служители\", заяви говорителят, когато температурата във Виена беше минус осем градуса. Полицията очевидно проявява повече гъвкавост при прилагането на  забраната за покриване на лицето , чието нарушение се наказва с глоба до 150 евро. През октомври студентка беше призована от органите на реда да се яви в съда, защото носела шал, който частично скривал лицето ѝ. След това обаче процедурите срещу нея бяха прекратени. Говорителят на министерството каза, че като цяло досега има малко нарушения на забраната, а арабските туристи проявяват разбиране към австрийския закон./ БТА", "date": "2018.02.26", "title": "Австрия ще гледа снизходително на забулените лица заради студа"}
{"url": "https://www.dnevnik.bg/biznes/companii/2018/02/26/3136425_da_bulgariia_poiska_prezidentut_da_svika_suveta_za/", "text": "Президентът Румен Радев да свика Консултативния съвет за национална сигурност  заради сделката за ЧЕЗ , а България да наложи координиран политически и институционален курс към убеждаване на правителството на Чешката република да се откаже от финализирането на тази сделка и рестарт на процедурата, настояват от партия \"Да, България\"  в разпространена до медиите позиция . В нея се допълва, че координацията може да се извърши от нарочна парламентарна комисия. \"Изключително важно е президентът да посредничи при формиране на политически консенсус, че за нов енергиен министър може да бъде избрана единствено фигура, която е в състояние да гарантира провеждането на подобен курс на действие\", се казва още в позицията. От \"Да, България\" искат също да бъде публикуван пълният протокол от  разговорите между премиерите на България и Чехия Бойко Борисов и Андрей Бабиш в София на 22 януари  с оглед осветляване на реалната роля на българския министър-председател по казуса.", "date": "2018.02.26", "title": "\"Да, България\" поиска президентът да свика съвета за национална сигурност заради сделката за ЧЕЗ"}
{"url": "https://www.dnevnik.bg/detski_dnevnik/2018/02/26/3136422_nacionalnata_mreja_za_decata_poiska_spirane_na_reklama/", "text": "Реклама на Националната лотария с участието на националния отбор по художествена гимнастика създава риск от насърчаване на деца и млади хора към хазартни игри, предупреди Националната мрежа за децата в писмо до различни държавни институции. Организацията поиска спиране на рекламата и законодателни промени за ограничаване на влиянието на хазарта върху децата и младежите. \"Клипът откровено насърчава деца и млади хора да играят хазартни игри, търкайки билети с примамливото заглавие \"Шоколад\", използвайки влиянието на примера на момичетата от Националния отбор по художествена гимнастика. Дори и да приемем, че всички участници в клипа фактически имат навършени 18 години, то впечатлението, което се създава, е за участието на деца и млади хора, които са възприемани за пример от други деца, които ги гледат\", казват от групата, обединяваща различни граждански организации. Оттам изтъкват, че рекламата е в разрез с поне четири законови и подзаконови нормативни акта, като цитират разпоредби от Закона за електронните медии, Закона за закрила на детето и Закона за хазарта. \"Не на последно място, участието на Националния отбор по художествена гимнастика в рекламен клип, който цели придобиването на печалба от собствениците на частно хазартно дружество \"Национална лотария\", поставя сериозни въпроси и от гледна точка на публичния образ на отбора и Българската федерация по художествена гимнастика, която декларира като своя цел развитието на художествената гимнастика, запазването на нейния национален престиж и увеличаване на социалната значимост на този спорт\", посочват от Националната мрежа за децата. Те настояват Националният съвет по саморегулация да излезе със становище по проблема и призовават Съвета за електронни медии да спре излъчването на рекламата. \"Призоваваме народните представители от Комисията за медии и култура да инициират дебат и последващи промени в Закона за хазарта, които драстично да ограничат вредното влияние на хазарта върху децата и младите хора. Разчитаме основният регулатор на хазарта в България в лицето на министъра на финансите да заеме позиция по поставената тема\", се казва още в писмото. Националната мрежа за децата се обръща и към шефа на федерацията по художествена гимнастика Илиана Раева, като поставят въпроса кое я е накарало да участва в рекламата. \"Насърчаването към хазартни игри ли е асоциацията, която бихте искали да има с този спорт\", питат от организацията и посочват, че уставът на федерацията предвижда изключване на членове при грубо уронване на престижа и авторитета ѝ.", "date": "2018.02.26", "title": "Националната мрежа за децата поиска спиране на реклама на хазарт с участие на гимнастички"}
{"url": "https://www.dnevnik.bg/evropa/2018/02/26/3136380_es_razchita_na_goliama_koaliciia_sled_izborite_v/", "text": "Европейският съюз се безпокои от опасността Италия да изпадне в парализа след парламентарните избори на 4 март и разчита на споразумение за голяма коалиция между проевропейските политически семейства с цел избягване на \"най-лошия сценарий\". Жан-Клод Юнкер, председателят на Европейската комисия, обобщи настроенията: \"Бих искал след 4 март Италия да може да има правителство, което да управлява\" благодарение на парламентарна подкрепа. Европейските партньори на Италия отказаха какъвто и да било коментар на  неформалната среща на върха в петък в Брюксел . Някои обаче работят зад кулисите, за да насърчат  съюз между Силвио Берлускони , лидер на дясната партия \"Форца Италия\" (в превод \"Напред, Италия\"), и  Матео Ренци , лидер на левоцентристката Демократическа партия (ДП), ако никой от тях не успее да спечели мнозинство, казаха пред \"Франс прес\" няколко европейски източника. Френският президент Еманюел Макрон разговаря няколко пъти с Матео Ренци, който го подкрепи като кандидат миналата година и взе лозунга му \"Напред!\". Европейският демарш е подобен на този с лидера на германските социалдемократи Мартин Шулц, насърчен да влезе в преговори с канцлера Ангела Меркел за съставяне на коалиционно правителство в Германия. Силвио Берлускони от своя страна е \"обработван\" от най-влиятелните представители на своето политическо семейство - Европейската народна партия (ЕНП), чийто член е \"Форца Италия\", обясниха източниците на \"Франс прес\". Съюзът на \"Форца Италия  с крайнодесни партии  - Северната лига и \"Италиански братя\", е във възход с наближаването на изборите на 4 март. Резултатът от надпреварата обаче остава много неясен и е  възможно да доведе до парламент без стабилно мнозинство . Гласуването ще бъде по сложна смесена система, включваща и пропорционални, и мажоритарни елементи. Тя позволява да се спечели мнозинство с 40-45 процента от гласовете. Според последните проучвания на общественото мнение коалицията между десницата и крайната десница ще получи 37-38 процента, 17-18 процента от които за \"Форца Италия\". Демократическата партия ще получи 22 процента. Възпиране на Движение \"Пет звезди\" Силвио Берлускони няма право да заема изборен пост заради присъдата си за данъчна измама, но остава незаобиколим и е в позиция да има решаващата дума.  81-годишният милиардер  бе приет като приятел в края на януари в Брюксел от Жан-Клод Юнкер, а Ангела Меркел отново го смята за политически партньор, след като оказа натиск, за да го принуди да подаде оставка през ноември 2011 г. Тези големи маневри имат една-единствена цел: да възпрат  Движението \"Пет звезди\"  - популистката партия, основана от предизвикващия полемика комик Бепе Грило - на което проучванията отреждат близо 28 процента от гласовете според европейски представител. \"Италианското обществено мнение е на път да се обърне към антиевропейските партии, които имат антиимигрантска риторика\", разтревожен е друг човек на ръководен пост в Брюксел. В случай на безизходица в парламента някои европейски фактори смятат за даденост коалиционно споразумение между \"Форца Италия\" и Демократическата партия за подкрепа на сегашния премиер Паоло Джентилони, смятан в ЕС за центрист. Други обаче се съмняват. \"Имам усещането, че никой няма да спечели мнозинство, дори и голяма коалиция\", прогнозира един от най-големите скептици в Брюксел. Той се безпокои, че \"има реален риск от блокиране на системата\". Юнкер даде израз на тези опасения: \"Трябва да се подготвим за най-лошия сценарий\", предупреди той на пресконференция в четвъртък в Брюксел. Председателят на Европейската комисия изрази тревога от всички източници на несигурност, които тежат сега над Европа, като спомена \" вътрешния референдум на германските социалдемократи  за коалиционното споразумение с християндемократите\", организиран на 4 март - в един и същ ден с изборите в Италия - и \"умножаването на правителствата на малцинството\". \"Ако бъдат обединени всички тези източници на несигурност... може да имаме силна реакция на финансовите пазари през втората седмица на март\", предупреди той. Това предупреждение предизвика скандал и Жан-Клод Юнкер бе принуден да се защитава, че не е искал да повлияе на италианските избори. Посланието обаче не шокира всички италианци. \"Не разбирам цялата тази врява около думите на Юнкер. Не казват ли всички именно това?\", подчерта съпредседателят на Европейската зелена партия Моника Фрасони. /БТА/", "date": "2018.02.26", "title": "ЕС разчита на голяма коалиция след изборите в Италия"}
{"url": "https://www.dnevnik.bg/sviat/2018/02/26/3136433_putin_obiavi_humanitarna_pauza_v_siriiskiia_anklav/", "text": "Руският президент Владимир Путин е наредил от утре сутринта в сирийския район Източна Гута да е в сила \"хуманитарна пауза\", съобщиха РИА \"Новости\" и РБК. Решението, взето два дни след заседание на ООН, което настоява за сваляне на оръжията след нова правителствена офанзива в контролирания от бунтовници анклав недалеч от Дамаск, трябва да се прилага на ежедневна основа между 9 и 14 ч. сирийско (и българско) време, съобщават руските власти. Вчера лидерите на Франция и Германия, президентът Еманюел Макрон и канцлерът Ангела Меркел,  призоваха руския държавен глава  Владимир Путин да окаже натиск върху Дамаск, за да спре въоръжената офанзива на сирийските сили срещу Източна Гута. Стотици загинаха в  бунтовническия анклав  миналата седмица (според някои данни над 500 души) под обстрел от сирийския режим, който обяви, че е бил провокиран от ракетни нападения в квартали на Дамаск със загинали цивилни. Наложи се заседание на Съвета за сигурност на ООН, завършило с резолюция за незабавно прекратяване на огъня и 30-дневно прекратяване на огъня. Повече от ден след заседанието обаче  примирието продължава  да не се спазва, въпреки че целта му е доставка на хуманитарни помощи и извършване на  отлагани от месеци  медицински евакуации. Според руския министър на отбраната Сергей Шойгу хуманитарната пауза има за цел да избегне жертвите сред цивилното население и да създаде \"хуманитарен коридор\" за евакуация на мирни жители. Подобна ситуация вече се случи в някогашното сирийско икономическо сърце Алепо, което в края на 2016 г. се озова в ръцете на режима след дългогодишен контрол на бунтовници. Москва и Дамаск настояват, че противниците на режима, в чиито ръце е Източна Гута от 2013 г. насетне, са представители на ислямистки и салафитски групировки (каквито според повечето данни също действат в района). Според ООН обаче действията на сирийските власти и руските им съюзници не са оправдание за същинския \"ад на земята\", създаден от продължаващата седмици кампания срещу Източна Гута.", "date": "2018.02.26", "title": "Путин обяви \"хуманитарна пауза\" в сирийския анклав Източна Гута"}
{"url": "https://www.dnevnik.bg/bulgaria/2018/02/26/3136554_okolo_100_bulgari_ne_sa_uspeli_da_izletiat_ot_rim/", "text": "Заради  усложнената метеорологична обстановка в Рим  са отменени полети към България на авиокомпаниите \"Райънер\" и \"Уизер\" от летищата \"Чампино\" и \"Фиумичино\". Така в италианската столица са останали около 100 български граждани, съобщиха от външното министерство. Българският консул в Рим вече е осъществил контакт с тях, като е бил уведомен, че авиокомпаниите са им предоставили актуална информация и съдействие, като са били настанени в хотел и е осигурен престоят им до намиране на начин да се завърнат в страната. Министерството на външните работи препоръчва да не се пътува от и до Рим в следващите дни. Българските граждани могат да се обръщат за съдействие към дипломатическата мисия в Рим на телефон 00393203261848.", "date": "2018.02.26", "title": "Около 100 българи не са успели да излетят от Рим заради лошото време"}
{"url": "https://www.dnevnik.bg/sviat/2018/02/26/3136491_da_pazim_istinata_za_osvobojdenieto_ot_izkriviavaniia/", "text": "Много е важно Русия и България да поддържат историческата истина за тази война, за ролята на всеки един в тези събития. Освобождението на България от османско иго, решаващото участие на Руската федерация, последващите (дипломатически преговори), всичко това свидетелства за нашите най-дълбоки общи корени.\" Това заяви в понеделник във видео мост Москва-София ръководителката на Россоотрудничество Елеонора Митрофанова. Думите ѝ са  цитирани от РИА \"Новости\"  под заглавие \"Историческата истина за връзките между Руската федерация и България трябва да се защитават опити за изкривяване, призовават експерти\". Митрофанова е бивш постоянен представител на Русия в ЮНЕСКО, а в момента ръководи Федералната агенция по въпросите на ОНД, връзките със съотечествениците зад граница и международното хуманитарно сътрудничество. В Москва в студиото на Международната информационна агенция \"Россия сегодня\" бяха още посланик Бойко Коцев и Ефим Рачевски, директор на московско училище, участващо в руско-български конкурс за детски рисунки, посветени на Освобождението. От София във видео моста \"Русия-България7 140 години заедно\" участваха руският посланик Анатолий Марков, Румен Петков, представен като координатор на честваният аза 140-та годишнина, Иван Гранитски от издателство \"Захари Стоянов\" и Славка Бозукова, главен редактор на вестник \"Стандарт\", който е част от проекта за детска рисунка. Посланик Коцев е цитиран да казва, че тесните и приятелски отношения между двете страни \"са преминали проверката на времето за здравина\", че \"продължават вече над 14 века\" и че \"остава ни само да предаваме тези отношения и знания на младите хора\". Той заявява още, че \"мнозина съвременници са характеризирали тази война като най-справедливата война на ХIХ век\" Митрофанова казва още, че \"независимо от политическата конюнктура и днешната сложна политическа ситуация, общите ни корени ни сближават, това е наша обща страница, общокултурен код\". Тя също  подчертава  колко е важно да се предават знанията, за знае младото поколение по-добре своята история. В брошурата с най-добрите детски рисунки има триптих, на който ген. Радецки и двама от войниците му са изобразени с ореол и молитвена поза като светци. Повечето картини са за Шипченската епопея, но неизвестно защо на две от тях е нарисуван като \"един от главните герои в това сражение\" ген. Скобелев, докато боевете за прохода се водят от ген. Столетов.", "date": "2018.02.26", "title": "Да пазим истината за Освобождението от изкривявания, призова директорът на Россотрудничество"}
{"url": "https://www.dnevnik.bg/sviat/2018/02/26/3136535_pomoshtnik_na_ruskiia_patriarh_predupredi_bulgarskata/", "text": "Македонската православна църква трябва да реши проблема си с диалог със сръбската, а Българската православна църква трябва да изрази позиция, солидарна с тази на Белград, вместо да тласка македонското духовенство към задълбочаващ се разкол. Това мнение изрази Волоколамският митрополит Иларион - председател на Отдела за външноцърковни връзки на Московската Патриаршия и викарий на патриарх Кирил - в интервю, цитирано от сайта \"Локално.мк\" и македонската телевизия \"Вести 24\". \"Ако една православна църква започне да поддържа разкола във вреда на другите църкви, тогава тази ситуация може да привлече нови случаи на разкол, а в никой случай няма да допринесе за превъзмогване на вече съществуващите разколи,\" каза Иларион. \"Когато става дума за непризнатата Македонска православна църква, която се обърна към Българската православна църква и  поиска от нея да е църква майка , смятам, че проблемът на (Македонската православна църква - Охридска архиепископия) трябва да се решава чрез диалог със Сръбската православна църква,\" каза още митрополит Иларион. Духовникът призова за солидарност и единство между църквите за решаване на проблемите, тъй като мотивите на разколниците са по думите му \"политически\". На 27 ноември миналата година Светият синод на БПЦ реши, че може да се застъпва за непризнатата МПЦ, за да получи тя канонически статут, и че ще формира архиерейска комисия за преговори. Църквата на Гърция, която има юрисдикция върху почти цялата гръцка територия,  призова БПЦ да стои настрана  от проблемите на Сръбската църква (която счита МПЦ за своя съставна част), а Вселенската патриаршия обвини църквата в София в опит за \"разколнически действия\". Коментарът на Иларион предшества посещение на Патриархът на Москва и цяла Русия Кирил в България.", "date": "2018.02.26", "title": "Помощник на руския патриарх предупреди Българската църква да не тласка македонската към разкол"}
{"url": "https://www.dnevnik.bg/sport/2018/02/26/3136561_red_bul_zadade_tempoto_v_purviia_den_ot_predsezonnite/", "text": "Пилотът на  \"Ред бул\"  Даниел Рикардо даде най-добро време в първия ден от предсезонните тестове във Формула 1. Австралиецът завъртя 105 обиколки на пистата \"Каталуня\" край Барселона, а най-доброто му постижение беше 1:20.179 минути. Резултатът на Рикардо е само с една секунда по-слаб от полпозишъна на Люис Хамилтън през миналия сезон. Очаква се през 2018 г. времената на пистите да бъдат подобрени, а показаното в първия ден от тестовете подкрепя тезата. \"Позитивен първи ден за целия отбор. Чувствам се много добре в болида, което е най-важното на този етап, защото е още рано да се говори за нещо повече. Колата е отлична, доближава се като пилотиране до миналогодишната. Тепърва ще видим какво трябва да подобрим, но първият ден беше добър\", каза Рикардо. На около две десети зад него остана Валтери Ботас с \"Мерцедес\". Финландецът караше в сутрешната сесия, а следобяд зад волана на  новия W09  седна световният шампион Люис Хамилтън. Ботас завъртя 58 тура, докато Хамилтън само 25. Подобно на \"Ред бул\", \"Ферари\" даде цял ден на единия от пилотите си, като в първия ден беше ред на Кими Райконен. Световният шампион за 2007 г. направи 80 обиколки, а най-доброто му постижение беше 1:20.506. За разлика от останалите, Райконен направи най-добрата си обиколка с гумите софт, а Рикардо и Ботас с медиум. Първият ден от тестовете се проведе при ниски температури около 10 градуса и повечето от отборите обясниха, че са използвали шанса просто да натрупат километри на изпитания. В следобедната сесия заваля и дъжд. Денят беше белязан и от проблеми за \"Макларън\". След само шест обиколки на пистата в сутрешната сесия Фернандо Алонсо прекрати участието си за кратко. Испанецът излетя на последния завой, след като задната дясна гума на неговия болид просто се извади. \"Това не е сериозен проблем за нас. Става въпрос за гайката, която захваща гумата и джантата, но нали затова са тестовете. Загубихме много малко време, така че никой не е паникьосан или притеснен\", обясни шефът на отбора Зак Браун след първия ден. Двукратният световен шампион завъртя общо 51 обиколки в първия ден, като по-малко от него направиха само пилотите от тимовете, които си разделиха по една сесия и Никита Мазепин от \"Форс Индия\". Първата част от предсезонните тестове във Формула 1 продължава до 1 март. Вторият етап е между 6 и 9 март, отново на пистата \"Каталуня\".", "date": "2018.02.26", "title": "\"Ред бул\" зададе темпото в първия ден от предсезонните тестове във Формула 1"}
{"url": "https://www.dnevnik.bg/detski_dnevnik/2018/02/26/3136563_uchilishtata_v_desetki_obshtini_ostavat_zatvoreni/", "text": "Във вторник и сряда училищата в десетки общини няма да отворят врати заради усложнената метеорологична обстановка. Причината - големият брой отсъстващи ученици заради затрудненото им придвижване по пътищата. Много от родителите не са пуснали децата си и днес на училище заради ниските температури, съобщава БНР. Всички ученици от общините Враца, Добрич и Лозница ще бъдат във ваканция в следващите дни, а до 1 март включително няма да учат и в пет общини от област Смолян. Заради усложнената зимна обстановка вторник и сряда ще бъдат неучебни дни в Свищов и в самия град Смолян. Кметовете на варненските общини Бяла, Девня и Суворово отмениха учебните занятия днес и утре, а в община Вълчи дол учениците няма да ходят на училище до края на седмицата. 27 и 28 февруари бяха обявени за неучебни в редица общини в Шуменска, Плевенска и Видинска област. Вторник и сряда ще бъдат неучебни дни и за учениците в общините Добрич, Добричка, Шабла, Крушари и Тервел. На места принудителната ваканция може да продължи и в четвъртък, ако обстановката не се подобри.", "date": "2018.02.26", "title": "Училищата в десетки общини остават затворени заради падналия сняг"}
{"url": "https://www.dnevnik.bg/evropa/2018/02/26/3136406_hitur_hod_gospojo_merkel/", "text": "Ето че  Йенс Шпан ще се сдобие с министерски пост . Точно Шпан - бунтовникът в ХДС, който иска да възроди консервативните ценности и много обича да се показва заедно с младия австрийски канцлер популист  Себастиан Курц . Шпан, който се застъпва за рестриктивна бежанска политика и силно се дразни от факта, че в модните берлински квартали се говори толкова много на английски вместо на немски. Шпан, който словесно винаги е на барикадата, сега изведнъж ще стане министър на здравеопазването. И ще трябва да се занимава с проблемите на лекарите, да се бори с лобистите и да решава сложния въпрос с острата липса на медицински персонал в малките населени места. На добър час! Министрите на здравеопазването рядко попадат в лъча на прожектора. Но в интерес на истината трябва да припомним, че преди да се превърне в големия консервативен бунтовник, Йенс Шпан наистина беше експерт по здравеопазването. Хитро измислено, госпожо Меркел! Един настъпателен критик, който няма нищо против да бъде разглеждан като надеждоносец за времената след Меркел, на първо време ще трябва да се захване с професионална политическа работа. С това канцлерът подава и още един сигнал: Аз съм още тук, поне за няколко години напред. Същото се отнася и до включването на другата голяма надежда на християндемократите в списъка с министри. Доскоро Юлия Кльокнер беше нещо като говорител на ХДС в различните национални токшоута по телевизията. Всички помнят критиката ѝ срещу бежанската политика на канцлера по време на предизборната кампания в Райнланд-Пфалц преди около две години, когато с изявлението си Кльокнер се опита да натрупа точки. Тя винаги се движи в крак с най-разпространените към момента общонародни възгледи. И Меркел със сигурност не го е забравила. Така сега и Юлия Кльокнер ще влезе в  кабинета  - и като министър на земеделието ще има честта да се разправя с опърничави фермери и гневни еколози. Ами на добър час! Урсула фон дер Лайен ще остане министър на отбраната, макар че професионалните войници изобщо не я харесват. Но може би след две години тя ще оглави НАТО, а там генерален секретар се става само от тази позиция. Разбира се, в правителството остава и  Петер Алтмайер , който в качеството си на шеф на канцлерството през последните четири години пазеше гърба на Меркел по какви ли не теми - и най-вече във връзка с политиката ѝ за бежанците. Като министър на икономиката занапред Алтмайер ще трябва да осигурява на християндемократите подкрепата на голямата им клиентела сред малките и средните предприемачи, които все още представляват основата на експортния гигант Германия. Тъй че решението тъкмо Алтмайер да поеме този ресор е целенасочен и стратегически избор, а не просто тактически ход, както в случая с Шпан и Кльокнер. Най-важното назначение Най-важното персонално решение на Меркел е известно вече от няколко дни. За реформата вътре в ХДС ще се грижи бъдещият генерален секретар на партията  Анегрет Крамп-Каренбауер , министър-председател на провинция Саарланд и доверено лице на канцлера. Това решение означава, че за Меркел министерските постове са едва ли не второстепенни. А и списъкът с бъдещите министри не излъчва кой знае какъв блясък и надежда за обновление. Защото в кабинетите на Меркел нещата винаги се въртят главно около една личност: тази на канцлера. На това мнение впрочем е и самата Меркел.", "date": "2018.02.26", "title": "Хитър ход, госпожо Меркел"}
{"url": "https://www.dnevnik.bg/bulgaria/2018/02/26/3136573_nankov_predloji_bulgariia_da_bude_razdelena_na_chetiri/", "text": "Министърът на регионалното развитие и благоустройството Николай Нанков предложи България да бъде разделена на четири района. Това стана по време първата дискусия за новото райониране в страната, съобщиха от пресцентъра на ведомството. В присъствието на кметове, областни управители и представители на научните среди той представи три варианта за деление на страната – с шест, пет и четири района. Нанков уточни, че негов фаворит е този с разделянето на 4 района. Министърът подчерта, че дебатите предстоят в цялата страна и ще е нужно да се вземе балансирано решение. Предпочитаният вариант Предпочитания от Нанков вариант предвижда България да бъде разделена на четири района – Югозападен, включващ областите: Софийска, София-град, Благоевград, Кюстендил и Перник; Тракийско-Родопски с области Пазарджик, Пловдив, Стара Загора, Хасково, Кърджали и Смолян; Черноморски, включващ областите Сливен, Ямбол, Бургас, Варна, Добрич и Шумен; Дунавски, в който влизат областите Търговище, Видин, Монтана, Враца, Плевен, Ловеч, Габрово, Велико Търново Русе, Разград и Силистра. \"Този вариант се доближава до най-дългосрочната демографска устойчивост, която търсим. Той е най-балансиран. При него е спазено естественото географско деление на страната и дава възможност за използване на потенциала на река Дунав и Стара планина\", подчерта регионалният министър. В момента България е разделена на шест района – Северозападен, Северен централен, Североизточен, Югозападен, Южен централен и Югоизточен. Заради изискванията на европейската статистика трябва да бъде направена промяна в обхвата им, за да се отговори на критерия за брой население в тях. Целта на промяната е да бъдат създадени силни и жизнени райони, които да са добре географски обособени и стабилни по отношение броя на населението. Промените трябва да създадат и по-добри условия за европейско финансиране в предстоящия програмен период. Според Нанков трябва да се минимизира явлението \"център – периферия\". Да бъде ли София отделен район В рамките на дискусията сериозно внимание бе обърнато и върху това дали столицата София да бъде обособена в отделен район, както е предложено в третия вариант. Според европейските регламенти районите се делят на слаборазвити, райони в преход и силно развити. Слабите имат БВП на глава от населението по паритет на покупателна способност, което е под 75% от средното за ЕС. Районите в преход имат БВП, което е между 75 и 90% от средното за ЕС, а силно развитите – над 90%. Класификацията по този критерий определя достъпа на регионите до европейско финансиране. Силно развитите имат по-ограничен достъп до безвъзмездно финансиране от европейските фондове, а развитите райони нямат достъп до Кохезионния фонд. Така, ако София град бъде обособен в самостоятелен район от ниво 2, ще има по-ограничен достъп до финансови средства, защото попада в категорията \"Развит\". Министърът застъпи мнението, че столицата не трябва да се обособява в отделен район, а да бъде част от голям. Същата позиция изрази и кметът на столицата Йорданка Фандъкова.", "date": "2018.02.26", "title": "Нанков предложи България да бъде разделена на четири икономически района"}
{"url": "https://www.dnevnik.bg/sviat/2018/02/26/3136555_zapadnite_balkani_moje_200_godini_da_dogonvat_es_po/", "text": "Шестте страни от Западните Балкани, желаещи да станат членове на Европейския съюз, може да се наложи да догонват стандарта на живот на сегашните държави в ЕС до 2220 година. Това е песимистичният сценарий, в който те много бавно се справят със слабите си институции, корупцията, доминирането на някои сектори в икономиката от държавата и ниската производителност. Това предупреждава Европейската банка за възстановяване (ЕБВР) и развитие в един от докладите, подготвени за проведената в понеделник в централата ѝ в Лондон трета инвестиционна среща на върха. В нея участваха премиерът Бойко Борисов и колегите му от Сърбия, Македония, Албания, Босна и Херцеговина, Черна гора и Косово. За база на прогнозата са използвани данни и очаквания на МВФ за развитие на района. През 2001-2016 г. - период, разделен рязко на две фази преди и след глобалната криза - средният ръст за Западните Балкани е 3.2%, а за ЕС - 1.4%. В шестте страни обаче до 2008 г. растежът е бил 5.3%, а в следващите седем години почти е замрял до средно 1.2%. Според авторите има три сценария за бъдещето и оптимистичният предвижда изранвяването по БВП на глава от населението (в долари) да стане малко след средата на века - през 2053 г. Реалистичният сценарий отпраща това събитие няколко десетилетия в бъдещето - през 2078 г. При песимистичния европейци и жители на Западните Балкани ще се изравнят не в следващия, а в по-следващия век. В момента БВП на глава от населението в шестте държави е около 50% от този в 11-те бивши комунистически страни от Източна Европа и 25% от този показател в по-развитите западноевропейски икономики. \"Фундаменталният проблем, бавещ икономическото развитие на региона, е ниската производителност. Това се дължи на години на недостатъчно инвестиции, слаби институции и трудна среда за правене на бизнес\", се казва в доклада. Производителността в частния сектор е 60% от тази в целия ЕС и този сектор е основният създател на икономически продукт в страни, където правителството често доминира в ключови отрасли. Районът е с нереализиран потенциал, но разгръщането му в значителна степен зависи от волята за реформи и темпото за прилагането им, посочва още банката. Страните са доста по-напреднали икономически, отколкото по върховенство на закона, казват авторите. На базата на новата методология за разширяването на ЕС, приета през 2015 г., повечето от тях са на ниво \"известна степен на готовност\" да отговорят на критериите на ЕС, когато става дума за функциониращо правораздаване, борба с корупцията и борба с организираната пресктъпност. Това е второто от пет нива, а за да бъдат допуснати за членове на Европейския съюз, те трябва да преминат през \"умерена готовност\", \"добро ниво на подготовка\" и \"много напреднали\" в подготовката. И това е само по първия от трите сектора за оценка, засягащ политическите критерии. В този сектор попадат още стабилност на институциите, гарантиращи демократичното управление, права на човека и спазване на правата и защита на малцинствата. В доклада направо се заявява за Босна и Херцеговина и Косово, че тук са на първата от петте степени на напредък. ЕБВР, вложила досега около 10 млрд. евро на Балканите, обяви в понеделник подписването на меморандум с Босна и Херцеговина и Република Сръбска до 2020 г. да инвестира над 700 милиона евро в пътна инфраструктура на територията на бившата югорепублика. Косовският премиер Рамуш Харадинай пристигна на срещата в Лондон с 40 проекта за половин милиард евро. Но банката изтъква, че новата ѝ тема за района е т.нар. \"мека свързаност\" - не само инфраструктурни връзки, но и изграждане на общо икономическо пространство за търговия, инвестиции, движение на хора и стоки и цифрова интеграция. Сума Чакрабарти, президент на ЕБВР, посочи в словото си пред форума, че за банката е много важно създаването на единно инфестиционно пространство на Западните Балкани. \"Това включва хармонизиране на законодателството, премахване на митнически бариери, подобряване на хоризонтални връзки и дълбочината на капиталовите пазари, дигитализация, подсилване на бизнес климата и привличане на чужди инвестиции\".", "date": "2018.02.26", "title": "Западните Балкани може 200 години да догонват ЕС по стандарт, предупреди ЕБВР"}
{"url": "https://www.dnevnik.bg/biznes/companii/2018/02/26/3136490_sdelkata_za_chez_-_mnogo_vuprosi_i_po-malko_otgovori/", "text": "В последната седмица една частна сделка успя да ангажира премиера, президента, парламента, извънпарламентарни партии и енергийни експерти. Причината е подписаният  договор за покупка на българския бизнес на ЧЕЗ  - компанията, която осигурява електроснабдяването на цяла Западна България, от слабо известната до момента \"Инерком България\". Съмненията дойдоха от факта, че фирма с оборот от около 50 млн. лв. възнамерява да купи бизнес за 1.8 млрд лв. Както и от неочаквания политически трус, който сделката предизвика, след като енергийният министър  Теменужка Петкова подаде оставка  по искане на премиера заради познанството си със собственика на фирмата - родената в Пазарджик, живееща в София и стояща далеч от публично и медийно внимание Гинка Върбакова. Около бизнеса на Върбакова и семейството й продължава да има доста неизяснени въпроси, въпреки двете интервюта, които собственичката на \"Инерком България\" даде през уикенда, за да увери, че всичко около сделката е прозрачно, и сдържаните коментари на ЧЕЗ, че са минали всички процедури и няма съмнение в способността на компанията да плати за покупката. Кой е купувачът За \"Инерком България\" се знае, че е създадена през есента с цел участие в конкурса за продажба на българския бизнес на ЧЕЗ. Тя е част от по-голяма група компании, които се развиват повече от 10 години в областта на енергетиката, енергийната инфраструктура и строителството. Едноличен собственик на капитала на купувача сега е \"Инерком инвестмънтс\" на Гинка Върбакова.  Справка на \"Капитал\" показа , че основният актив на собствениците на \"Инерком\" са четири соларни парка, построени с пари от чешкия металургичен магнат Зденек Земек, който вече е напуснал партньорството. Оборотът на фирмите им се оценява на около 50 млн. лв. Цената на сделката не е обявена, но по информация на \"Капитал\" \"Инерком България\" е предложила 320 млн. евро, срещу които ще добие \"ЧЕЗ електроразпределение България\", \"ЧЕЗ електро\", \"ЧЕЗ трейд\" и малки ВЕИ активи - видинския соларен парк \"Фри енерджи проджект Орешец\" и недовършената централа на биомаса в Смолянско. От наличната досега информация е известно, че повече от половината средства за цената, или около 180 млн. евро, ще се набавят чрез кредит от други две компании, които обаче не са назовани. Стои ли банка зад сделката В интервю за БТА  в събота Гинка Върбакова обясни, че \"Инерком\" ще бъде подкрепена единствено от уважавана банкова институция, която ще предостави кредит. Името на банката все още не е известно и породи множество спекулации. Върбакова обаче отказва да я назове преди регулаторите да дадат съгласие и сделката да бъде приключена официално, като се позовава на строги клаузи за конфиденциалност. Гаранцията за участие в сделката беше от Уникредит Булбанк, но потвърждение, че банката ще участва и с кредитиране, засега няма. Пред \"Нова телевизия\" днес  си собственикът на \"Инерком\" подчерта, че при инвестиционното финансиране обичайна практика е да се използва залог на акциите на дружеството, което ще придобие активите. Участват ли офшорни компании  Според публикация в чешкия всекидневник  \"Лидове новини\"  (част от медийна група, притежавана от премиера на страната  Андрей Бабиш ), зад сделката прозира офшорна фирма. Вестникът пише, че финансирането е комбинирано - собствени средства на купувача, банкови гаранции и кредит от офшорни фирми за почти половината от цената. Директорът в чешкото издание Веселин Вачков коментира пред БНР, че една от офшорните фирми е \"Ескорт Трейд\" и неин съсобственик е руско-грузинският бизнесмен Паата Гамгонешвили, чието име фигурира в международното разследване за укриване на данъци \"Парадайз пейпърс\". Според публикации в български медии от преди 5 г. Гамгонешвили е свързан със собствеността в продадения наскоро софийски търговци център \"Парадайз мол\". Сред малкото известни факти за него е, че е директор на руската търговска банка \"Славянский кредит\". Гинка Върбакова вече декларира, че е милионер с активи за над 100 млн. лв. и че няма намерение да препродава електроразпределителната компания. \"Зад продавача стои чешката държава, продавачът е публична компания и за тях е много голям репутационен риск, ако направят сделка с лице, зад което стои неясна собственост,\" каза бъдещият собственик на българския бизнес на ЧЕЗ. Пред БНР също днес говорителят на ЧЕЗ Алис Хоракова изрази увереност в способността на \"Инерком\" да плати за активите и да управлява добре бизнеса. Тя подчерта, че всички компании, включени в процеса на продажбата, са били проверени от ЧЕЗ и от ангажираните с процеса банки, за да се установи дали отговарят на критериите. Какво ще излезе от проверките Дни след оповестяването на сделката \"Инерком\" се оказа обект на един куп проверки от страна на държавата. В разпространеното в петък съобщение за подписването на договора компанията подчерта, че се очаква произнасяне на , за да бъде приключена окончателно сделката и прогнозира, че това ще стане до средата на годината. Регулаторът трябва да провери дали покупката няма да нарушени антимонополното законодателство. Ден по-късно Теменужка Петкова спомена и  , чиято позиция вероятно ще се търси, тъй като става дума за няколко публични компании, които са обект на сделката. Това са \"ЧЕЗ Разпределение България\" АД и \"ЧЕЗ Електро България\"АД. Заради съмненията около сделката обаче премиерът Бойко Борисов нареди още куп проверки:  обяви, че е започнала вече работа по сделката, но отказа подробности. По-рано през деня Гинка Върбакова заяви, че компаниите й нямат задължения към държавата. В отговор на въпрос тя потвърди тиражирана в медиите информация за публични задължения и случаи на продажба от частен съдия изпълнител на имущество заради необслужван кредит, но подчерта, че такива неща се случват в частния бизнес и проблемите са били преодолени. също е ангажирана, макар да не е известно засега какъв ще е нейният фокус. От комисията днес отказаха коментар за \"Дневник\" и уточниха, че утре ще направят официално изявление върху каква част от сделката ще се съсредоточат. Регулаторът наблюдава постоянно работата на ЧЕЗ, както и на другите две електроразпределителни дружества в страната, тъй като регулира цената, на която доставят ток на битовите потребители. Днес  комисарите днес бяха на среща при президента  Румен Радев, който изрази загриженост за сделката. Най-интересна за момента се очертава проверката на  . Днес лидерът на ДСБ Атанас Атанасов обяви, че съпругът на Гинка Върбакова вече е  бил обект на проверка от службата . Атанасов уточни, че през 1999 г. национална служба \"Сигурност\"   чийто шеф тогава беше той, е разследвала Славчо Върбаков за \"афера за едни фалшиви импулси, които източват БТК\". Проверката започва след сигнал на  БТК и  разследване на \"Капитал\" , че има завишен фиктивен трафик към телефони на \"Мобилтел\". Разследвани са фирми, предлагащи услуги с добавена стойност (еротични телефони, игри с томболи, информационни услуги), за които се е предполагало, че източват БТК заедно или поне със знанието на \"Мобилтел\", ощетявайки през цялата 1999 г. компанията с 9.8 млн. лв. По това време БТК използва аналогови централи с петцифрови броячи, които са били превъртани ( ). В резултат на това клиентите са плащали по показателите на броячите в дадения момент, но компанията се е разплащала с фирмите на базата на отчетения при тях входящ трафик. И тъй като при фирмите централите са цифрови, там броячът не превърта и се знае колко точно импулса са генерирани. \"Славчо Върбаков е енергичният двигател на семейния бизнес. От скандала с тези телефони с импулси този човек се оттегли от всички фирми, в които участват\", допълни Атанасов и добави, че след това жена му е започнала да се занимава официално със семейния бизнес. По данни на \"Капитал\"  Върбаков е  управлявал фирма (\"Атлас 3 груп\"), която е фалирала  през 2011 г. Това била и причината той да не се афишира официално в енергийния бизнес като мениджър или собственик. Срокове за завършване на проверките няма. Гинка Върбакова обаче подчертава, че ако с тях държавата попречи на сделката, това ще е нарушаване на инвестиционен интерес. \"Никой не ме потърси и не ни попита кои сме и защо участваме. Ако държавата имаше притеснения, можеше да дойде\", коментира тя. От Чехия: предупреждения и обвинения И докато в България се обсъждат възможностите на доскоро неизвестната \"Инерком\", друг претендент за купувач предупреди ЧЕЗ, че е избрала компания, за която няма много информация и обвини продавача в непрозрачна процедура при избора на партньор в сделката. Чешкото издание Euro.cz  съобщава на 21 февруари, че Яромир Тесарж, собственик и ръководител на компанията \"Енерго-Про\", която доставя ток в Северна България, е написал отворено писмо до шефовете на ЧЕЗ в Прага, в което ги предупреждава, че са се спрели на странни български компании, което едва ли могат да си позволят да купят толкова голям бизнес в България.", "date": "2018.02.26", "title": "Сделката за ЧЕЗ - много въпроси и по-малко отговори"}
{"url": "https://www.dnevnik.bg/sport/2018/02/26/3136583_sledvashtiiat_evropeiski_shampion_po_futbol_shte/", "text": "Между 31.5 и 34 милиона евро ще спечели следващият европейски шампион по футбол. УЕФА обяви днес рекордно увеличение на наградния фонд за шампионата през 2020 г., който ще се проведе в 12 държави. Toва ще бъде второто европейско първенство след увеличаването на участниците от 16 на 24. Първото беше във Франция през 2016 г., когато Португалия неочаквано стъпи на европейския връх след победа срещу домакините във финала. Титлата донесе на иберийциите 25.5 от максималните 27 милиона евро от наградния фонд. Общият награден фонд на Евро 2020 ще е 371 милиона евро. Това е с 23% повече от раздадените пари преди две години във Франция. Всеки един от отборите, които се класират за следващото европейско първенство, ще получи 9.25 милиона евро. За всяка победа в груповата фаза се прибавят 1.5 милиона, а при равенство - 750 хиляди евро. Участниците в осминафиналите, с които започва фазата на директните елиминации, ще прибавят по 2 милиона към сметката си. Класирането за четвъртфиналите осигурява още 3.25 милиона евро. Достигането до полуфиналите ще донесе още 5 милиона евро. Във финала на Евро 2020, който ще се играе на стадион \"Уембли\" в Лондон на 12 юли, ще бъдат разиграни 17 милиона евро. Победителят ще спечели 10 милиона, а загубилият - 7. Междувременно беше обявено, че всяка една футболна федерация, която членува в УЕФА, ще получи до 14.1 милиона евро по програмата \"Хеттрик 5\" в периода 2020 - 2024 г. Увеличението спрямо предишния четиригодишен цикъл е 30%.", "date": "2018.02.26", "title": "Следващият европейски шампион по футбол ще спечели над 30 млн. евро"}
{"url": "https://www.dnevnik.bg/sport/2018/02/26/3136588_shampionskata_liga_niama_da_izpolzva_videopregledi/", "text": "Системата за видеопреглед на съдийски решения засега няма да бъде използвана в най-комерсиалния футболен турнир - Шампионската лига. УЕФА обяви, че технологията предизвиква \"твърде голямо объркване\", за да бъде въведена. Видеопрегледите няма да бъдат част от турнира поне до края на сезон 2019/2020. Международният футболен борд, който определя правилата на играта, ще се събере в събота, за да реши дали да одобри системата перманентно. Досега тя е използвана в повече от 900 мача в 20 първенства и турнири като част от двегодишен тестов период, който започна през 2016 г. Ако международният борд даде зелена светлина за постоянното им използване, видеопрегледите ще бъдат част от световното първенство в Русия през лятото. Президентът на УЕФА Александър Чеферин обаче засега остава резервиран към технологията. \"Няма да използваме системата в Шампионската лига през следващия сезон. За мен това може и да се окаже добър проект, но не трябва да прибързваме\", коментира Чеферин по време на конгреса на УЕФА, който се проведе днес в Братислава. \"Виждам доста обърквания. Мисля, че вече няма връщане назад, но първо трябва да обучим реферите правилно и да обясним на феновете кога може да се използва. Феновете виждат екрана (за видеопрегледи) постоянно, но никой не знае как работи\", допълни словенецът. Неговият предшественик и настоящ президент на ФИФА Джани Инфантино се изказа категорично в подкрепа на видеопрегледите. По данни на международния футболен борд от миналия месец точността на взетите решения чрез системата се е увеличила от 93 на 98.9%. \"Нашите решения трябва да бъдат базирани на факти, а не на чувства. Фактите са, че при близо хиляда мача, в които системата е тествана, точността се е увеличила до 99%. Ако ние, или аз, можем да гарантираме, че световното първенство няма да бъде решено от съдийски грешки, тогава е наш дълг да го направим\", каза Инфантино. Според него се губи много повече време в изпълнение на тъчове и аутове, отколкото в коригиране на грешни решения с помощта на видеопрегледите. Инфантино допълни, че недоволство винаги ще има - със или без системата. \"Преди при загуба бяха виновни съдиите. Сега вината е във видеопрегледите\", каза още той.", "date": "2018.02.26", "title": "Шампионската лига няма да използва видеопрегледи поне до 2020 г."}
{"url": "https://www.dnevnik.bg/bulgaria/2018/02/26/3136590_blizo_3_chasa_produlji_akciiata_po_spasiavaneto_na/", "text": "Над два часа и половина продължи акцията за спасяване на хората от 25 автомобила, които закъсаха на пътя край никополското село Въбел, съобщава БНР. В акцията участие взеха военни и военна техника от поделението в Белене. Един автомобил е останал в преспите. Утре той трябва да бъде изтеглен. Пътят Никопол - Въбел - Любеново - Лозица ще бъде затворен заради продължаващата виелица, предупреди кметът на Въбел.", "date": "2018.02.26", "title": "Близо 3 часа продължи акцията по спасяването на хората от 25 закъсали автомобила до Никопол"}
{"url": "https://www.dnevnik.bg/photos/2018/02/26/3136181_fotogaleriia_svetovnite_snimki_na_denia_-_26_fevruari/", "text": "Кадър от езерото в Берн, Швейцария.", "date": "2018.02.26", "title": "Фотогалерия: Световните снимки на деня - 26 февруари 2018 г."}
