{"url": "https://www.dnevnik.bg/sport/2018/08/01/3290655_ludogorec_napusna_shampionskata_liga_sled_slab_mach_i/", "text": "Лудогорец\" отпадна във втория предварителен кръг на Шампионската лига след загуба с 0:1 от унгарския \"МОЛ Види\" като гост. Българският шампион не беше на ниво във втори пореден двубой, в който не само че не се разписа, но и не създаде толкова голови положения.  Преди седмица в Разград българският състав стигна само до 0:0 , въпреки че беше по-добър. Отборът игра и с човек по-малко от 40-ата минута, когато Върджил Мисиджан беше изгонен. В големи периоди от мача \"Лудогорец\" нямаше идея как да се справи с добре организираната защита на \"МОЛ Види\", но същото време допусна и много грешки пред своята врата. Единствения гол в мача вкара Анел Хаджич, който беше точен в 45-ата минута след разбъркване при корнер. В големи периоди от мача съдията Мануел Шутенгрубер позволи по-груба игра на футболистите на унгарския отбор, а накрая ситуацията излезе и извън контрол. За трети път в своята история \"Лудогорец\" отпадна във втория кръг на Шампионската лига, след като през 2012 г. загуби от \"Динамо\" (Загреб), а три години по-късно отстъпи срещу непретенциозния \"Милсами\". Въпреки това българският шампион не напуска Европа, след като отива в третия предварителен кръг на Лига Европа. Там \"Лудогорец\" ще срещне победителя от двойката \"Жрински\" (Мостар) и малтийския \"Валета\". Мениджърът на шампионите  Пауло Аутуори  направи три промени в стартовия си състав от първата среща. Той извади Рафаел Форстър, Лукас Саша и Клаудиу Кешеру, а вместо тях започнаха Георги Терзиев, Густаво Кампаняро и Якуб Шверчок. От началните минути \"Лудогорец\" държеше топката и се настани в половината на унгарците, но това по никакъв начин не водеше до проблеми за домакините. Както и в първата среща, \"МОЛ Види\" заложи на прибрана игра, действаше на контраатаки и с много раздаване футболистите в червено-синьо успяваха да покриват голяма част от терена. На моменти играчите на Марко Николич действаха агресивно и извършваха много нарушения, но това накъса ритъма на \"Лудогорец\". Налагаше се Марселиньо да се прибира далеч назад, за да изнася топката, а от там страдаха и действията на отбора в атака. Шверчок остана изолиран в предни позиции, а Мисиджан и Вандерсон също играеха рядко с топката, а когато го правеха бяха далеч от вратата. Футболистите на \"МОЛ Види\" бяха тези, които стигаха по-често до опасни положения. Домакините няколко пъти откраднаха топката в средата на терена и обстрелваха вратата на Ренан дос Сантос, но неточно. Първият удар за \"Лудогорец\" изобщо през първото полувреме беше чак в 37-ата минута, когато Шверчок опита късмета си от пряк свободен удар. Неговият изстрел обаче беше неточен. Пет минути преди края на първата част \"Лудогорец\" остана с човек по-малко, след като Върджил Мисиджан получи втори жълт картон. Холандецът имаше едно предупреждение от 29-ата минута заради неспазване на разстоянието в стената при изпълнение на фаул, а в 40-ата минута падна в наказателното, опитвайки да спечели дузпа. Австрийският арбитър Мануел Шутенгрубер прецени действията на Мисиджан за дузпа и го изгони. Проблемите на \"Лудогорец\" станаха още по-сериозни в последната минута на първата част. Тогава Анел Хаджич се разписа след корнер и изведе \"МОЛ Види\" напред. Защитата на \"Лудогорец\" не действаше координирано при статичното положение, а за капак и Георги Терзиев не беше на терена, като получаваше медицинска помощ. Двама в червено-синьо бяха непокрити и Хаджич се възползва. След почивката Пауло Аутуори веднага направи смяна, пускайки дефанзивния халф Яцек Горалски вместо Кампаняро. С човек по-малко на терена \"Лудогорец\" продължи да задържа по-дълго топката, но същевременно отвори и пространства в своята половина. Много често се случваше играчите в зелено да догонват и да са далеч от противниците си. Тимът от Разград увеличи малко агресията и стигна до няколко удара към вратата на Ковачик. Първият точен удар за \"Лудогорец\" дойде едва в 59-ата минута след комбинация между Марселиньо и Шверчок на висока скорост. Бразилецът получи топката около наказателното поле и стреля, но Ковачик без проблеми спаси. По-чистите положения бяха на сметката на \"МОЛ Види\" и няколко пъти футболистите в червено-синьо стреляаха към Ренан. В 76-ата минута бразилецът трябваше да прави ефектно спасяване с една ръка след удар на Хусти. Едва след появата на Клаудиу Кешеру \"Лудогорец\" започна да действа по-разнообразно в атака, като румънският нападател веднага показа класата си. Той увличаше по двама защитници на унгарците, но ударите му не успяха да намерят целта. Българският шампион нямаше и късмет, след като в 83-ата минута резервата Жоао Пауло удари греда. В самия край унгарският отбор можеше да направи победата си още по-убедителна, след като Лоик Него остана сам срещу Ренан, излъга вратаря на \"Лудогорец\", но не успя да улучи вратата. \"Лудогорец\" не напуска окончателно европейските турнири, след като от тази година форматът е различен. Българският тим отпада от Шампионската лига, но продължава в Лига Европа, където влиза в третия преварителен кръг. Там \"Лудогорец\" ще срещне победителя от двойката \"Жрински\" (Мостар) и \"Валета\", а след първата среща резултатът е 1:1.", "date": "2018.08.01", "title": "\"Лудогорец\" напусна Шампионската лига след слаб мач и загуба от \"МОЛ Види\""}
{"url": "https://www.dnevnik.bg/sport/2018/08/01/3290578_levski_poiska_iasen_otgovor_do_petuk_za_provejdaneto/", "text": "Левски\" очаква конкретно становище от \"Милан\" и организаторите \"Моко сълюшън\" за провеждането на приятелския двубой по случай 75-ата годишнина от рождението на Георги Аспарухов-Гунди, съобщи изпълнителният директор на сините Красимир Иванов. Той настоя клубът да получи информация до петък дали ще бъде насрочена нова дата след отлагането на срещата. Според Иванов това ще означава подписването на нов, трети договор със същия организатор, като настоящето споразумение между сините и \"Моко сълюшън\" е за 11 август. В противен случай клубът ще потърси финансова компенсация.  \"Ще търсим ясен отговор до петък тази седмица. При липса на конкретика при такива обстоятелства, не бива да въвеждаме хората в продължаващо заблуждение, че такова събитие ще се случи. Ние ще искаме директно потвърждение от \"Милан\", че такова събитие ще се състои и те поемат ангажимент за участие\", каза Иванов. Първоначалните планове бяха \"Левски\" да играе с \"Бока хуниорс\" на 19 август, но аржентинците промениха програмата си. След това беше насрочен мач с \"Милан\" за 11 август, но във вторник вечерта  \"Моко сълюшън\" обяви, че двубоят се отлага за неопределено време . \"Очевидно обстоятелствата ни заставят да вземем една доста ясна позиция – да има яснота за нашите фенове какво се случва, защото след отлагането на един мач и пропадането на втори, остава доста лошо усещане, свързано с това мероприятие\".  \"Моралните поражения са доста сериозни и не може да ги сравняваме с финансовите в случая, защото за нас възможността да играем мач с \"Милан\" бе по-скоро възможност да почетем името на Георги Аспарухов, а не да реализираме печалба. За нас това е важното и ние трябва да търсим решения в бъдеще в рамките на тази календарна година за организиране на събитие, свързано със същия повод\", завърши изпълнителният директор на сините. Днес от \"Моко сълюшън\" посочиха, че носят \"пълната морална и юридическа отговорност\" за  събитието, като се надяват то да се състои . От компанията заявиха, че не носят вина за отлагането, а причината е смяната на ръководни позиции в \"Милан\". Компанията посочва, че \"росонерите\" са поели \"пълната отговорност за съгласуване на нова дата в най-кратки срокове, съобразявайки се с програмата на ПФК \"Левски\".  Междувременно европейският шампион \"Реал\" (Мадрид) обяви, че на 11 август ще играе с \"Милан\" за трофея \"Сантяго Бернабеу\".", "date": "2018.08.01", "title": "\"Левски\" поиска ясен отговор до петък за провеждането на двубоя с \"Милан\""}
{"url": "https://www.dnevnik.bg/sviat/2018/08/01/3290583_dvama_migranti_sa_bili_zastreliani_v_surbiia/", "text": "Двама мигранти са били застреляни в Сърбия до село Добринци, на около 45 км северозападно от Белград, съобщи полицията, цитирана от агенция \"Ройтерс\". През 2015 г. стотици души минаха по т.нар. Балкански маршрут към Западна Европа; той бе затворен през 2016 г., когато Европейският съюз и Турция сключиха споразумение да пресекат мигрантския поток. Въпреки това в Сърбия все още пристигат хора предимно от Турция през България. В центровете за мигранти в страната има около 3600 души.", "date": "2018.08.01", "title": "Двама мигранти са били застреляни в Сърбия"}
{"url": "https://www.dnevnik.bg/analizi/2018/08/01/3290557_okovaniiat_razum/", "text": "След като на 17 април Десислава Иванчева, бившият кмет на район \"Младост\", бе държана седем часа с белезници насред кръстовището пред Спортната палата заедно със заместничката й Биляна Петрова, а арестът им бе предаван на живо в ефир, да се види как лови властта корумпирани кметове...; след като в съдебната зала държаха двете жени зад бронирано стъкло, за да не се чува какво казват на медиите и те лепяха бележки по стъклото...; и след като пред съда - тук внимавайте - пред съда! - ги вкарваха с белезници, заключени на ръцете отзад, за да не показват листове с манипулирани протоколи от СРС ... Та след тези драстични показни изпълнения на борците с високата корупция спрямо две жени - - Иванчева  не само с белезници на ръцете, но и белезници /вериги/ на краката  и колан на кръста, който бог знае за какво служи - вероятно е завързан за нещо, за да ограничава допълнително нежелателни физически движения. Каквито и наредби да са изпълнявани от Дирекция \"Охрана\" на Министерството на правосъдието - както твърдят оттам, гледката е връх на абсурда в Територията, където арестанти и осъдени или безпрепятствено могат да избягат, или - за да не избягат онези, които могат и знаят как или са откупили бягството си, връзват всички наред. Включително и тази дребна жена, която, ако хукне нанякъде, ще бъде настигната и вкарана в пътя за секунди с пет бързи крачки от всеки мъж. Днес цял ден юристи ми обясняват, че Иванчева ще бъде затруднена да спечели гражданско дело срещу дирекция \"Охрана\" за унизително публично отнасяне към нея, тъй както самата тя, по своя воля е предала на медиите видеото. А когато човек сам изнесе такова нещо, видите ли, значи не съответната институция, а той самият прави унижението, на което е подложен, публично. ако правилно я тълкувам. Не е тема на този коментар дали Иванчева може или не може да спечели дело за унизително отнасяне към нея. Абсурдно е от гледна точка на обществената значимост на случая да се подкрепя теза, че не е трябвало да разпространява видеото, за да си осигури съдебен успех. Нпаротив, скандалът трябваше да стане публично известен, за да вдянат, ако могат, тъй наречените компетентни власти, че с папагалско прилагане на наредбите си са станали за смях, жестоко горчив смях над тотално изгубения разум. Веригите на краката на тази жена можеха да бъдат избягнати с двама-трима полицаи в повече. Но къде ти размисъл - те вземат мерки... Не е за пренебрегване обаче и онази версия, която основателно е вече емблема на Територията - за мафиотизираните институции, които трябва да смачкат една избрана от гражданите, а не от партиите, жена за кмет, за да дадат урок - пак на гражданите, че който не слуша, това го чака. То е отправено освен към гражданите, и към съда: Щом е окована като терорист, значи е виновна и трябва да бъде осъдена. Това се случва в държавата на изобилните закони и... изгубения разум.", "date": "2018.08.01", "title": "Окованият разум"}
{"url": "https://www.dnevnik.bg/sviat/2018/08/01/3290588_za_pruv_put_ucheni_suzdadoha_teoriia_kak_se_formirat/", "text": "Редкият син  диамант  \"Надежда\" е преминавал през ръцете на монарси, банкери и крадци, преди да остане в Музея \"Смитсониън\" във Вашингтон. А геоложката му история е дори по-сложна, показва проучване, цитирано от агенция \"Ройтерс\". Учени са изследвали 46 сини  диаманта  и са установили, че те могат да се формират на дълбочина от минимум 660 км. - в мантията на Земята.  Сините диаманти  са само 0.02% от всички добити в мини диаманти и са част от най-известните бижута на света. Учените вече знаят, че цветът им се дължи на химичния елемент бор. Според сегашното изследване някога той се е намирал в океанската вода и е бил част от подводните скали, които в продължение на милиони години са се измествали под земната повърхност. За пръв път науката предлага теория за това как се формират тези  скъпоценни камъни . Повечето диаманти не са напълно безцветни – те често имат жълти отсенки. Рядко, но се намират розови, зелени, жълти или кафеви. 99% от тях обаче биват открити на 150-200 км. под повърхността на земята, тоест на много по-високо ниво от сините диаманти.", "date": "2018.08.01", "title": "За пръв път учени създадоха теория как се формират сините диаманти"}
{"url": "https://www.dnevnik.bg/sviat/2018/08/01/3290581_kotarakut_begemot_beshe_otkradnat_ot_bulgakovskiia_dom/", "text": "Кратка драма се разигра днес със служител на музея \"Булгаковски дом\" в Москва - някой открадна котарака Бегемот. На  страницата на музея-театър  бе съобщено, че ръждиво-черният котарак е бил \"похитен\" от неизвестна жена и се отправяше призив за разпространяване на новината и помощ за откриването на \"щатния сътрудник\". Няколко часа по-късно бе добавено уточнение, че котаракът е бил подхвърлен наблизо, но без нашийник. Музеят-театър се намира на номер 10 на улица \"Большая Садовая\" - същият адрес, на който се разиграва историята в романа \"Майсторът и Маргарита\" и в който за известно време е живял писателят Михаил Булгаков. Бегемот е един от основните герои, появяващ се във формата на голям черен котарак. Според съобщението котаракът от реалния московски свят живее в музея от 2005 г. \"Той е под наблюдение на собствен лекар и стилист и получава специална храна. Особени черти: черен пухкав котарак, смес между сибирска и персийска порода, има нашийник с адреса върху метално \"кокалче\", тежи около 6 кг и има суров характер\".", "date": "2018.08.01", "title": "Котаракът Бегемот беше откраднат от \"Булгаковския дом\" в Москва"}
{"url": "https://www.dnevnik.bg/biznes/2018/08/01/3290585_sobstvenikut_na_banka_dsk_veroiatno_shte_plati_800_mln/", "text": "Собственикът на \"Банка ДСК\" - унгарската OTP Bank вероятно ще плати около 800 млн. лв. за българското поделение на \"Сосиете женерал\", съобщава \"Ройтерс\" като се позовава на свои източници. Те отказват да назоват цената, но посочват, че се очаква тя да е в синхрон с тази, при която белгийската КВС придоби ОББ - 1.1 пъти собствения капитал. В случая със \"Сосиете женерал\" той е 723 млн. лв. към края на юни, посочва агенцията. В края на март се разбра, че френската банкова група \"Сосиете женерал\" (Societe Generale) се изтегля от всички страни в Централна и Източна Европа и съответно продава и бизнеса си в България - Сосиете женерал Експресбанк. Според нея тази сделка ще увеличи пазарния дял на ДСК до около 19% или дори да надмине този на лидера \"Уникредит Булбанк\". Очаква сделката да бъде оповестена през този месец. Френският собственик се очаква още да продаде отново на унгарската банка и поделението си в Албания. \"Сосиете женерал\" също планира да се раздели и с полската си банка, обявиха инвестиционни банкери през юли. В понеделник пък от централата във Франция бе обявено, че продава звеното си за частно банкиране на ABN AMRO. В България банката е седма по размер на управляваните активи, които са 6.7 млрд. лв. към юни.", "date": "2018.08.01", "title": "Собственикът на \"Банка ДСК\" вероятно ще плати 800 млн. лв. за \"Сосиете Женерал\" в България"}
{"url": "https://www.dnevnik.bg/sport/2018/08/01/3290593_angliia_podgotvia_kandidatura_za_domakin_na_svetovnoto/", "text": "Англия ще се кандидатира за  домакин на световното първенство през 2030 г. , обявиха от Футболната асоциация (ФА). Председателят на федерация Грег Кларк заяви, че вече е започната работа по подготовка на кандидатурата след гласуване между членовете. За последно Англия беше домакин на световно първенство през 1966 г., страната не е приемала голям турнир от 1996 г., когато се проведе европейското първенство. \"Започваме работа веднага и ще я вършим по време на сезона, но финално решение няма да има преди 2019 г. Въпреки това сме развълнувани\", каза Кларк. Англия участваше и в надпреварата за световното първенство през 2018 г. Тогава лице на кампанията беше Дейвид Бекъм, а премиерът на страната Дейвид Камерън също обяви подкрепата си. Въпреки това Англия не успя да се пребори с Русия. За момента се обсъжда кандидатура само на Англия, но не е изключено да се премине към вариант обща кандидатура на Великобритания. Правителството на Обединеното кралство вече обяви, че ще подкрепи подобна кандидатура. Ако това стане факт, то ще бъде нужно да се построи стадион с капацитет поне 30 хиляди места в Северна Ирландия. Следващото световно първенство през 2022 г. ще бъде в Катар, а четири години по-късно ще се проведе в САЩ, Канада и Мексико. В битката за турнира през 2030 г. пък ще се включат  Уругвай, Аржентина и Парагвай  с обща кандидатура, както и Мароко и Египет. Турнирът през 2030 г. ще се проведе във формат с 48 отбора, като ще има 80 мача.", "date": "2018.08.01", "title": "Англия подготвя кандидатура за домакин на световното първенство през 2030 г."}
{"url": "https://www.dnevnik.bg/sviat/2018/08/01/3290595_evropeiskiiat_suvet_poiska_belgiiskite_reporteri_da/", "text": "Европейският съвет поиска базираните в Брюксел журналисти да плащат по 50 евро, за да отразяват срещите на институциите. Решението бе посрещнато с възмущение от медиите и от Европейската комисия, която призова правителството на Белгия да преосмисли закона, довел до налагането на таксата. На 1 юни влезе в сила закон, според който гражданите трябва да си плащат, за да бъдат проучени от службите за сигурност. Днес Съветът разпрати стандартни покани за акредитация за следващата си среща през октомври, в които за пръв път бе указано, че базираните в Белгия журналисти трябва да платят на властите за задължителната проверка на миналото им, която се извършва два пъти годишно. Според белгийската медийна асоциация AGJPB мярката ще засегне близо 1000 репортери и е посегателство върху свободата на словото, която ще удари особено тежко по работещите на свободна практика. Европейската федерация на журналистите настоя за изключения. Флориан Едер коментира: \"Внимавайте какво си пожелавате, преди да изключите въз основа на финансовите им възможности медии от срещите. Не е трудно да си представим как Москва милостиво предоставя стипендии на хората, отразяващи Брюксел. Няма свободна преса без свободен достъп и свободата да правим каквото е необходимо.\"", "date": "2018.08.01", "title": "Европейският съвет поиска белгийските репортери да плащат за достъп до събития"}
{"url": "https://www.dnevnik.bg/photos/2018/08/01/3290354_fotogaleriia_svetovnite_snimki_na_denia_-_1_avgust/", "text": "Папа Франциск разговаря с група монахини след аудиенция във Ватикана.", "date": "2018.08.01", "title": "Фотогалерия: Световните снимки на деня - 1 август 2018 г."}
{"url": "https://www.dnevnik.bg/sviat/2018/08/01/3290638_niakoi_parnikovi_gazove_sa_dostignali_rekordni_niva/", "text": "Някои от газовете с парников ефект, допринасящи за затоплянето на планетата и за климатичните промени, са достигнали рекордни нива в света през миналата 2017 г. Това е заключението в американски научен доклад за климата, в чието изготвяне са участвали стотици учени, предаде Франс прес, цитирана от БТА. Според доклада, който се публикува всяка година от Националната агенция за океанографски и атмосферни изследвания на САЩ и на Американското дружество на метеоролозите, съвкупност от индикатори показва, че затоплянето на планетата се е ускорило през 2017 г. под действието на изгарянето на изкопаеми горива, които увеличават концентрацията на парниковите газове в атмосферата. Франс прес припомня, че през 2017 г. президентът на САЩ Доналд Тръмп обяви, че ще изтегли страната си от международното споразумение за климата, договорено в Париж. САЩ са втори замърсител света след Китай, но избирането на републиканеца милиардер за президент доведе на власт така наречените \"климатоскептици\", които се съмняват, че човешката дейност е отговорна за затоплянето на планетата и които започнаха да отменят законодателството на администрацията на президента демократ Барак Обама, предназначено да смекчи вредното въздействие на човешката дейност. Докладът, публикуван днес, в обем от 300 страници е изготвен от 450 учени от около 60 страни. В него се използва над дузина пъти думата \"анормален\", за да се опишат бурите, сушата, високите температури или рекордното топене на леда в Арктика през 2017 г. Увеличаване на парниковите газове Миналата година концентрацията в атмосферата на трите газа с парников ефект, които са най-опасни, а именно въглероден диоксид, метан и диазотен оксид (азотен протоксид), е достигнала нови рекорди. Годишната концентрация на въглероден оксид на повърхността на земята е достигнала 405 части на милион. Глобалното нарастване на въглероден диоксид почти се умножило четирикратно от началото на 60-те години, се допълва в документа. Горещината настъпва През 2016 г. бе счупен рекордът за най-гореща година, но 2017 г. също не остана по-назад с доста по-високи температури от средното в голяма част от планетата, отбелязва документът. В зависимост на данните, на които се основава статистиката, 2017 г. е втората или третата най-топла година от средата на 19 век и е била най-топлата година без Ел Ниньо, откакто данните са системно събирани, се подчертава в доклада. Ел Ниньо е килиматичен феномен, който води до покачване на температурите. Миналата година са били регистрирани рекордни температури в Аржентина, Уругвай, Испания и България. Мексико чупи рекорда си за горещина за четвърта последователна година. Потопи и суши Проливните дъждове през 2017 г. са били определено над средното. На други места на планетата обаче е имало по-дълги периоди на суша, се казва в доклада. В него се споменава и за по-високи температури на океаните, които водят до по-висока влажност, по-специално през трите последни години, което предизвиква повече проливни дъждове. Намаляване на ледовете и ледниците В Арктика температурата на земята е била с 1.6 градуса по Целзий над средната, регистрирана през периода 1981 г. - 2010 г. Докладът подчертава, че Арктика не е преживявала толкова анормално високи температури на въздуха и на повърхността на водата от 2000 години насам. През март максималната площ на морския лед е била най-малката от 37 години, през които тя се измерват с помощта на сателити. Ледниците на планетата също са се свили за 38-а последователна година. Катастрофални избелвания на коралите Затоплянето на океаните има също така сериозни последици върху коралите и предизвиква тяхното избелване, което лишава рибите и други морски организми от ценен хабитат. Най-скорошният период на избелване на коралите продължи три пълни години, от юни 2014 г. до май 2017 г.. Той е бил най-дългият и най-разпространеният, който някога е бил регистриран, се казва в документа.", "date": "2018.08.01", "title": "Някои парникови газове са достигнали рекордни нива през 2017 г., сочи доклад"}
{"url": "https://www.dnevnik.bg/sport/2018/08/01/3290641_stanislav_angelov_osudi_levski_zaradi_obvinenie_v/", "text": "Бившият футболист и директор на \"Левски\" Станислав Ангелов осъди клуба, съобщава БТА. Той е завел дело срещу сините, заради информация на сайта на клуба, в която е обвинен в кражба. Искът на Ангелов е бил за 80 хиляди лева за за неимуществени вреди. В крайна сметка с решение от 31 юли съдът обявява \"Левски\" за виновен, като сините ще платят пет хиляди лева и разноските по делото в размер на 342 лева. Причина за заведения иск за обезщетение стана съобщение от 19-и септември 2017 г. в сайта на футболния клуб, в което бившият играч и директор на отбора е обвинен в кражба, посредством  нелегално събиране на такси от родители на деца, трениращи на база \"Раковски\" . \"Левски\" може да обжалва решението.", "date": "2018.08.01", "title": "Станислав Ангелов осъди \"Левски\" заради обвинение в кражба"}
{"url": "https://www.dnevnik.bg/bulgaria/2018/08/01/3290299_ot_dnes_bulgariia_ne_dopuska_hora_s_deistvashta/", "text": "От днес България не допуска на своя територия граждани на трети страни, за които има забрана за влизане или пребиваване в страните от Шенген. След решение на Съвета на ЕС същите ограничения са в сила и за Румъния. Мярката е част от оставащите разпоредби от шенгенското законодателство, които двете страни трябва да приложат. Граждани на трети страни, които се намират във вътрешността на страната без надлежно разрешително за пребиваване, за които се установи, че имат наложен \"отказ за влизане или пребиваване\", ще бъдат извеждани от България.", "date": "2018.08.01", "title": "От днес България не допуска хора с действаща забрана за влизане в Шенген"}
{"url": "https://www.dnevnik.bg/sport/2018/08/01/3290248_klubovete_ot_visshata_liga_postaviha_nov_rekord_za/", "text": "Участниците във Висшата лига през сезон 2018-19 подобриха собствения си рекорд за приходи от основните спонсори на фланелките си, сочи доклад на Sportintelligence. 20-те клуба, които ще играят в най-високото ниво на английския футбол през сезона, ще получат общо 313.6 милиона паунда, което е с  31.8 повече в сравнение с миналия сезон . Това е само от основните спонсори, които поставят логото си на гърдите на играчите. Второстепенните спонсори, чиято рекламна площ е на левия ръкав на фланелките, ще донесат още 46 милиона сумарно. Сумите, които получават елитните клубове в Англия, се покачват с всяка година. За сравнение - през сезон 2010-2011 общата сума, която спонсорите на фланелките осигуряваха за тимовете, беше малко над 100 милиона паунда. Осем години по-късно сумата е повече от три пъти по-висока. \"Манчестър юнайтед\" остава първенец, след като има най-доходоносната сделка от свой основен спонсор. \"Червените дяволи\" получават по 47 милиона паунда на година от автомобилния производител \"Шевролет\". Шампионът от миналия сезон \"Манчестър сити\" е втори с 45 милиона паунда от авиокомпанията \"Етихад\", която е собственост на кралската фамилия на Абу Даби. При \"гражадните\" има увеличение, след като до сезон 2017-2018 те получаваха по 30 милиона от спонсора си. С 10 милиона повече през тази година ще получат още \"Ливърпул\" и \"Арсенал\", съответно от банката Standard Chartered и авиокомпанията Fly Emirates. Двата клуба заедно с \"Челси\" делят третото място с приход от основния спонсор на фланелките от 40 милиона паунда. Топ 6 \"затваря\" \"Тотнъм\" с 35 милиона от застрахователната компания от Хонконг AIA. Нито един от останалите във Висшата лига не получава повече от 10 милиона паунда на година. На дъното е \"Хъдърсфийлд\", който ще играе за втора година в елита. \"Териерите\" се спасиха от изпадане, но остават с най-малък приход – едва 1.5 милиона паунда от букмейкъра от Малта Ope Sports. Новаците през този сезон \"Фулъм\", \"Кардиф\" и \"Уулвърхемптън\" ще получат повече от основните спонсори на екипите си. \"Котиджърс\" и уелсците по 3 милиона паунда от Dafabet и Visit Malaysia, докато \"вълците\" имат договор с тайландския букмейкър W88 за 5 милиона паунда. Девет от клубовете имат за спонсори компании за залагания. Сумарно обаче техните приходи са общо 49.1 милиона паунда. В доклада на Sport Intelligence не влизат  приходите от спонсорите, които поставят логата си на левите ръкави  на екипите. В момента 16 клуба от Висшата лига имат такива спонсори, а те носят сумарно 46 милиона паунда. Най-много получават  \"Арсенал\" (Visit Rwanda) ,  \"Манчестър юнайтед\" (Kohler)  и \"Манчестър сити\" (Nexen Tire) – по 10 милиона паунда на година.  \"Челси\" има договор с \"Хюндай\" , който според Sport Intelligence е за 6 милиона паунда на сезон, но \"Таймс\" обяви сделката за петгодишна на стойност 50 милиона паунда. \"Ливърпул\" пък има петгодишно споразумение с Western Union за 5 милиона на сезон. Останалите взимат средно по около 400-500 хиляди паунда от вторите спонсори на фланелките си.", "date": "2018.08.01", "title": "Клубовете от Висшата лига поставиха нов рекорд за приходи от спонсорите на екипите"}
{"url": "https://www.dnevnik.bg/gradska_sreda/2018/08/01/3290292_kmetut_na_sofiia_i_neiniia_ekip_unishtojavat_gradskiia/", "text": "Преди две години кметът на София Йорданка Фандъкова обеща, че трамваят по линия 6 ще бъде върнат по трасето си до \"Лозенец\". Според организацията \"Спаси София\" това е е \"една от най-сериозните и нагли лъжи, изказвани от хора на толкова високи и отговорни позиции\", защото от началото на тази седмица линиите по трасето се премахват. По решение на общинския съвет по маршрута до басейн \"Спартак\" ще се движи тролей. През 2016 г. заради ремонт общината спря движението на трамвая от Петте кьошета през бул. \"Арсеналски\" до басейна \"Спартак\". \"Трамвай 6 по бул. \"Арсеналски\" няма да бъде спиран, а само временно ще се измести трасето му\",  каза тогава в интервю кметът на София . През юли тази година  общинските съветници решиха релсите да бъдат премахнати , а част от трасето да се включи в маршрута на нова тролейбусна линия. Като причина от общината изтъкваха, че връщането на трамвая ще струва над 20 млн. лева.  \"Благодарим ви, че закривате скоростен коридор на трамвайния транспорт с напълно годно за ползване автономно трасе и така прибавяте още 2.3 км унищожена трамвайна инфраструктура към постиженията си\", пишат от \"Спаси София\" в своя позиция, изпратена до медиите. Според организацията освен Фандъкова обещанието си за връщането на шестицата не са спазили и председателят на общинския съвет Елен Герджикова, \"куп зам.-кметове, кметове на райони и общински \"експерти\". \"Не успяхме да спасим София от любовта на г-жа \"кмета\" и нейния \"екип експерти\" към унищожението на градския транспорт\", допълват от \"Спаси София\", като посочват, за връщането на линията е имало подписка с почти 5000 подписа. Освен това имало протести и проведени \"стотици срещи и дискусии с ресорните дирекции в общината, мотивирани предложения и идеи за решение на казуса, становища, изказвания и оценки\". \"Призоваваме всички наши съграждани, вярващи в правото ни да живеем в модерен, зелен и приятен град, да не забравят за това кметско решение. Следващата година предстоят местни избори, когато тази лъжа не трябва да остане ненаказана. Време е София да бъде водена от нормални хора, които управляват със и за гражданите, а не въпреки техния интерес\", пишат още \"Спаси София\".", "date": "2018.08.01", "title": "Кметът на София и нейният екип унищожават градския транспорт, твърди организация"}
{"url": "https://www.dnevnik.bg/bulgaria/2018/08/01/3152951_dnes_zapochvat_bogorodichnite_posti/", "text": "От днес започват Богородичните пости, които продължават две седмици и свършват на 15 август, когато е големият християнски празник Успение на Пресвета Богородица. Богородичният пост е един от четирите многодневни периода на молитва и въздържание през годината. В първия ден от поста в храмовете се прави водосвет, а от 1 до 13 август на вечерните служби се отслужва Богородичен параклис. По отношение на въздържанието от храна Богородичният пост е по-лек от Великденския, но е по-строг от Петровите и Коледните пости. Най-строг е постът в понеделник, сряда и петък, когато църквата препоръчва консумацията само на сурови плодове и продукти и неготвена храна. Във вторник и четвъртък - варени без олио/масло гозби, а в събота и неделя се разрешава храна с растително масло (олио, зехтин) и вино. Божията майка се почита като покровителка на семейството, на децата и на раждаемостта. Затова в деня на нейния празник жените украсяват иконата ѝ с цветя, поставят пред нея дарове - кърпи, ризи и пари.", "date": "2018.08.01", "title": "Днес започват Богородичните пости"}
{"url": "https://www.dnevnik.bg/sport/2018/08/01/3290122_ludogorec_izliza_v_revansha_sreshtu_ungarskoto/", "text": "Победа или равенство с голове е шансът на \"Лудогорец\" да продължи напред в Шампионската лига и да се класира за третия предварителен кръг на турнира.  Българският шампион завърши 0:0  в първата среща с \"МОЛ Види\" в Разград и сега няма право на грешка. Преди седмица тимът на Пауло Аутуори надигра унгарския си съперник, но не успя да се справи дефанзивната игра на състава. Преди реванша бразилският специалист  обясни, че знае как \"Лудогорец\" да продължи напред и е уверен в успеха. Аутуори добави, че отборът му ще вкара гол, като единственият мач, в който не го стори досега, беше именно срещу \"МОЛ Види\". \"Очаквам в мача да видим добър футбол от нашия отбор, а и от съперника. Преди всичко аз съм любител на играта. Нашата цел е ясна – знаем, че няма да е лесно, но се надявам да сме готови за сблъсъка\", каза Аутуори. Той очаква \"МОЛ Види\" да играе малко по-отворено на собствен терен, като се надява \"Лудогорец\" да се възползва от това. \"Смятам, че ще изпълним целта си, ако сме ефикасни, и няма защо да мислим за продължения и дузпи. За шест официални мача имаме 12 вкарани гола и сме допуснали само един. Ако играем солидно в защита, ще постигнем целта си\", добави още мениджърът на отбора. \"Лудогорец\" не може да разчита единствено на контузения Джоди Лукоки, който остана в Разград, а всички останали са на линия. В случай че отстрани унгарския отбор, българският шампион  ще срещне победителя от двойката \"Малмьо\" – \"Клуж\"  в следващия кръг. В първия двубой шведският отбор спечели с 1:0. Ако отпадне във втория квалификационен кръг на Шампионската лига, тимът от Разград ще продължи европейското си участие в третия предварителен кръг на Лига Европа. Там потенциален съперник на българския шампион е победителят от двубоя между босненския \"Жрински\" (Мостар) и малтийския \"Валета\". Двубоят между \"МОЛ Види\" и \"Лудогорец\" е днес от 21 часа и ще бъде излъчен по \"Диема Спорт\".", "date": "2018.08.01", "title": "\"Лудогорец\" излиза в реванша срещу \"МОЛ Види\" без право на грешка"}
{"url": "https://www.dnevnik.bg/sviat/2018/08/01/3289878_tretata_vulna_turski_preselnici_v_germaniia_sa/", "text": "Публикацията започва с историята на един 60-годишен турчин от Истанбул. \"В горещите летни месеци Мустафа Алтъоклар по навик обикновено посяда в някое истанбулско кафене край Босфора. Тази година обаче той си пие кафето в берлинския квартал Кройцберг. Мустафа Алтъоклар още дълго време няма да може да се завърне в родния си Истанбул, отбелязва изданието. Причината за неговото изгнание е в политиката на турския президент Реджеп Тайип Ердоган, който след преизбирането си  вече разполага с цялата власт . Може да е имало и манипулации, но все пак на изборите на 24 юни повечето турци са гласували за Ердоган, за автокрацията, казва Алтъоклар пред изданието. Той е сред онези, които не са гласували за Ердоган. Нещо повече дори - принуден е бил да избяга от Турция заради издадена срещу него заповед за задържане заради критиките му срещу Ердоган. Алтъоклар, който е лекар и филмов режисьор, признава, че още през 2002 г., когато партията на Ердоган спечели изборите, той е бил наясно, че Ердоган ще ислямизира страната. И още оттогава той открито се обявява срещу него. Заради което филмите му, излъчвани преди по телевизията и на големия екран, са били спрени, а самият той е влязъл в \"черния списък\" с противниците на режима, посочва изданието. Трета вълна преселници в Германия Алтъоклар е един от хилядите турци, които след неуспешния опит за преврат на 15 юли 2016 г. са принудени да напуснат Турция, четем по-нататък в \"Ди Велт\". По данни на германското министерство на вътрешните работи през първите 6 месеца на тази година близо 3400 турци са подали молба за политическо убежище в Германия - почти толкова, колкото и през миналата година. Сред тези хора има немалко висшисти, военни, учени, хора на изкуството, бивши държавни служители и близо 300 дипломати, отбелязва изданието. \"Ние сме третата вълна турски преселници в Германия\", споделя пред изданието театралният режисьор Резан Аксьой, който също живее в Берлин и срещу когото в Турция също има заповед за задържането му. След първата вълна преселници от 1960-те години - тъй наречените гастарбайтери, и изселниците от 1980-те години, когато Турция се намираше близо до гражданска война, дойде редът и на бягащите от Ердоган. Много от тях идват в Германия, решени да останат тук завинаги, пише \"Ди Велт\". \"Дълго време германците смятаха, че турците ще се върнат обратно, и не се погрижиха да ги интегрират. Но сега не бива да допускат същата грешка\", споделя Аксьой пред изданието. 31-годишният кюрд пристигнал в края на 2016 г. в Берлин с покана да се включи в театрален проект с участието на бежанци, но се наложило да остане в Германия доста по-дълго, отколкото възнамерявал. Защото докато отсъствал от страната, срещу него в Турция била издадена заповед за задържане заради това, че подписал открито писмо на хора на изкуството срещу действията на режима в кюрдските райони на страната. Според Аксьой при управлението на Ердоган в Турция е извършен \"културен преврат\", който коренно е променил страната. Той и много други са отстранени от работа, забранено им е да поставят пиеси, да правят филми, да се занимават с каквато и да било културна дейност. \"Искам да започна нов живот\" Историята на Аксьой е показателна за растящата социална изолация, за фактическите забрани да се упражнява професия, за културното обезлюдяване на Турция, пише по-нататък \"Ди Велт\" и цитира събеседника си, че вероятно той е щял да напусне Турция дори и без въпросната заповед за задържането му. \"В тази страна хората до голяма степен нямат достъп до обективна информация, критичните медии биват забранявани - това обяснява донякъде защо толкова много хора са гласували през юни за Ердоган\", казва Аксьой сякаш за да намери някакво оправдание за действията на неговите сънародници. Алтъоклар и Аксьой уверяват, че в Германия се опитват да играят активна роля в обществото. Не желаят да останат изолирани, както много от сънародниците им от първите две изселнически вълни от Турция. Но изпитват сериозни трудности при създаването на нови контакти и намирането на професионално поприще. Аксьой още не си е намерил работа, но е успял все пак да постави пиесата \"Войцек\" в един клуб в берлинския квартал Кройцберг. Режисьорът Алтъоклар се издържа някак - води актьорски групи, обучава начинаещи актьори как да се държат пред камерата. \"В Берлин искам да започна нов живот\", казва той пред \"Ди Велт\".", "date": "2018.08.01", "title": "\"Третата вълна\" турски преселници в Германия са бягащите от Ердоган"}
{"url": "https://www.dnevnik.bg/sport/2018/08/01/3289976_za_ednoto_krasno_ime_potrugva_li_biznes_modelut_s/", "text": "От \"Универсиада\", \"Фестивална\", \"Триадица\", \"Конгресна\" до \"Георги Аспарухов\" и \"Христо Ботев\". Дълги години спортните зали и стадионите в България носеха неутрални имена или бяха кръщавани на личности. В последното десетилетие в страната започна да се прилага моделът за кръщаването на съоръженията на компании. Практика, която вече е утвърден източник на солидни приходи за големите клубове и организации по света. Първият значим пробив в България беше направен с \"Арена Армеец София\" при откриването ѝ преди седем години. Дълго време наричана \"новата зала\",  тя получи своето име срещу шестгодишен договор за по 1.08 млн. лева на година . Миналото лято споразумението беше подновено при по-добри условия. В същото време се появиха и нови примери. След края на проточилия се ремонт  \"Фестивална\" се превърна в \"Асикс арена\" с договор за по 100 хил. лева годишно , многофункционалната зала в Русе няколко пъти смени името си и вече се казва \"Арена Монбат\", а официалното име на стадиона на футболния \"Левски\" вече е \"Виваком арена Георги Аспарухов\". Дайте ни нещо ново Първо и най-важно условие в уравнението е да има нещо ново. Интересът на компаниите се привлича тогава, когато на мястото на морално изтощените съоръжения се появи нова зала или стадион. Такъв беше случаят и с \"Арена Армеец\", която бързо зае огромната празнина от липсваща голяма многофункционална зала в България и започна да приема спортни, културни и развлекателни събития. \"Официалното подписване на договора за генерално спонсорство на \"Арена Армеец София\" е продължение на тази корпоративно-социална политика на ЗАД \"Армеец\", като целта ни е да дадем своя принос за поддържането на залата в сегашния безупречен вид, за да може в столицата ни да има модерна сграда, където да се провеждат както спортни, така и музикални и културни събития не само от национален, но и от световен ранг\", заявиха от \"Армеец\" пред \"Дневник\". Любомир Ганев, който е представител на \"Асикс Европа\" за България, изтъкна важността от изграждането на съвременна спортна инфраструктура и посочи, че ключов момент за бъдещето е поддръжката ѝ. По думите му тъкмо тук важна роля имат договорите с отделни компании, които осигуряват съществени приходи. \"Когато получих предложение от министъра на спорта (Красен Кралев), веднага приех. Това е начинът да се прави спорт. В момента спортът разчита прекалено много на държавата, а не трябва да е така\", заяви Ганев пред \"Дневник\". Във футбола инфраструктурата в България е в плачевно състояние. В Първа лига на пръстите на едната ръка се броят отборите, чиито стадиони са с имена на компании. В списъка попада и този на \"Верея\" - \"Трейс арена\". \"Лудогорец\" е най-близо до това да има стадион на европейско ниво, като вече модернизира три от четирите трибуни на съоръжението в Разград. Изпълнителният директор на клуба Ангел Петричев каза пред \"Дневник\", че ръководството  е водило разговори за името на \"Лудогорец арена\", но досега не е получило задоволително финансово предложение . Малко по-различен е казусът с \"Левски\". Сините  имаха планове вече да играят на изцяло модернизиран стадион , а вместо това за момента разполагат единствено с реконструиран, но незавършен сектор А. Въпреки това  клубът има договор за шест години с \"Виваком\" за името на съоръжението . Ключът към него на практика е свързан с това, че собственикът Спас Русев ръководи и БТК. Ползите да бъдеш кръстник От \"Виваком\" отчитат, че добавянето на името на компанията е било \"уникална възможност за засилване на целия ефект\" от сътрудничеството с \"Левски\". \"Основната цел на това решение е да изпратим послание към привържениците на клуба, че \"Виваком\" е не само спонсор на отбора, но и партньор, който се интересува от феновете и работи за това футболът отново да се превърне в любима, позитивна игра за българските зрители, а мачовете и стадионите – сигурно и приятно място за споделени позитивни емоции\", се казва в отговора от компанията до \"Дневник\". \"Държахме името на Георги Аспарухов да остане в името, тъй като добре съзнаваме, че той е много повече от личност, свързана с клуба. Целта ни в добавеното наименование на стадиона беше да бъдем припознати от \"12-ия играч на отбора като 13-ия такъв\", допълват от \"Виваком\". \"Доволни сме от партньорството по този проект\", обявиха от \"Армеец\" за договора за \"Арена Армеец София\". \"То е изключително важно за нас, защото началото му съвпадна с петнадесетата годишнина от основаването на компанията, а наименованието на залата има и емоционална стойност – предвид факта, че съществува историческа връзка с мястото, на което е изградена. Затова през 2017 г. подновихме договора за сътрудничество.\" Ганев изтъкна, че ползите при получаване на името на \"Асикс арена\" са имиджови. \"Има допълнителна реклама, която, ако се пресметне, е по-добре да бъде дадена по този начин и парите да отидат пряко за спорта, отколкото да се плати за реклама в телевизия\", посочи той. На въпрос дали водят преговори за името на други спортни съоръжения от \"Виваком\" отговориха: \"Именуване на спортно съоръжение е знакова крачка за сътрудничество с клуб като ПФК \"Левски\", който има многобройна и активно действаща фенска маса. Но при работата ни с националния ансамбъл по художествена гимнастика, който също подкрепяме например, този инструмент не би работил. Затова се стремим да реализираме разнообразни, персонално насочени кампании\". Ключов ход направи и \"Монбат\" с получаване на името на залата в Русе два месеца преди мачовете от световното първенство по волейбол за мъже. \"Успешните компании са отговорни не само към акционерите си, но и към обществото като цяло. Щастлив съм, че \"Монбат\" може да изрази социалната си отговорност в толкова важни за цялото общество области като спорта и културата\", каза членът на Съвета на директорите на \"Монбат\" АД Петър Бозаджиев. Най-пресният пример дойде от тениса, където ОББ даде името си на националния тенис център. \"Горд съм, че това емблематично за поколения тенисисти място ще носи името \"Национален ОББ тенис център\". Целта ни е това сътрудничество да стане дългосрочно, защото то отговаря напълно на нашата корпоративна култура - на уважение и отговорност към нашите колеги, клиенти и обществото. По този начин ОББ цели да изгради устойчиви практики и успешни примери, заставайки зад здравословния начин на живот и повишаване на спортната култура сред хората от всички възрасти\", заяви главният изпълнителен директор на ОББ Петър Андронов. Оказва се, че интерес от компаниите има, но те търсят на първо място качество, за да предоставят името си. От министерството на спорта  преди време казаха, че вече има разговори с \"Кауфланд\" за строящата се зала в Бургас . Има и примери на нови съоръжения, които не са се възползвали от тези възможности като залите в Ботевград и Пловдив.", "date": "2018.08.01", "title": "За едното красно име: потръгва ли бизнес моделът с кръщаването на зали и стадиони"}
{"url": "https://www.dnevnik.bg/zelen/2018/08/01/3289787_klimatichnite_promeni_mogat_da_eliminirat/", "text": "Климатичните промени могат да елиминират икономическия растеж в България. Това ще доведе до много ниски или дори негативни темпове на растеж годишно след 2050 г. Очаква се и увеличаване на бедността. Това сочат прогнозите за загубите за България  в анализ на Световната банка,  в случай че страната не предприеме своевременно мерки за адаптиране към измененията в климата.  В момента Световната банка разработва Националната стратегия за адаптация към промените на климата за България. Работен вариант на документа беше представен от Координационния съвет по изменение на климата на 23 юли и се очаква стратегията да е готова до края на септември, когато ще бъде предложена на Министерския съвет за одобрение, става известно от информация от Министерството на околната среда и водите.  Климатичните промени вече са факт и последиците от тях оказват въздействие върху всички сектори на икономиката, напомнят от ековедомството. И правят извода, че затова е важно темата за адаптацията към климатичните промени да бъде в основата при вземането на управленски и инвестиционни решения. Екипът на консултанта от Световната банка е представил проучване на ползите и разходите по приспособяването към измененията на климата за България. Световната банка е разработила проекта, следвайки модели и методология, използвани в другите страни - членки на ЕС. В  документа  се изследва въздействието в девет ключови сектора, а именно: селскостопанство, биоразнообразие, енергетика, гори, здравеопазване, транспорт, градско развитие, туризъм и води. За всеки от секторите е изготвно проучване на ползите и разходите, като е работено по два сценария – без никакво действие и прилагане на определени политики и мерки за намаляване на последствията. Всяко евро срещу климатичните промени се възвръща Експертите на Световната банка са изчислили, че ако не се предприемат никакви действия на макроикономическо ниво, това ще означава, че в периода до 2050 г. целият прогнозиран икономическият растеж може да бъде загубен, докато при прилагане на целенасочени политики загубите може да се намалят, пише в  анализа и оценките по сектори, качени на сайта на МОСВ. Анализът на ползите и разходите показва, че всяко инвестирано евро в политики за намаляване влиянието от климатичните промени се възвръща. Например ако средногодишните температури се увеличат с 4 градуса до 2050, може да се очаква, че всяко инвестирано евро в земеделието ще доведе до ползи в размер на близо 4 евро.  Негативни темпове на икономически растеж през 2050 г. Промените в климата могат да доведат до \"смъкване\" на годишния икономически растеж с 1 до 3.5%. Като се има предвид, че при хипотетичния сценарий темпът на растеж на икономиката е около 1.7% годишно, това означава, че климатичните промени може да елиминират напълно икономическия растеж. Това води до много ниски или дори негативни темпове на растеж, обясняват от МОСВ за \"Дневник\".  Влиянието на изменението на климата върху икономическия растеж e измерено при няколко сценария: хипотетичен сценарий без изменение на климата и сценарий, в който се отчита изменението на климата, без да се вземат мерки за приспособяване към изменението.  Увеличаване на бедността Промените в климата ще доведат и до увеличение на реалните цени в цялата икономика. Това е друга последица за българската икономика, на която наблягат експертите от Световната банка.  Повишаването на цените на стоките вероятно ще доведе до значително намаляване на реалните доходи и до увеличаване на бедността – особено за тези домакинства, които харчат голяма част от доходите си за стоки, чиято цена се е покачила значително.  Като цяло доходите както на квалифицираните служители, така и на неквалифицираните ще намалеят във всички анализирани сценарии. Следователно се очаква повече хора да попаднат под линията на бедност в резултат на общия ефект от покачващите се реални цени и намаляващите доходи от положения труд, обясняват от световната организация.  Анализът им набляга на предимствата на приспособяването на страната към промените в климата. Направените изводи показват, че адаптирането към тях може да смекчи неблагоприятното им въздействие.  Ползите от адаптацията са по-големи в сценария, който отчита повишение на температурата с 4°C, където отрицателното въздействие на изменението на климата върху растежа е почти наполовина (от 4.3% до 2.6% от БВП). ", "date": "2018.08.01", "title": "Климатичните промени могат да елиминират икономическия растеж на България през 2050 г."}
{"url": "https://www.dnevnik.bg/sviat/2018/08/01/3289969_kak_kitai_shte_izpolzva_izkustven_intelekt_za/", "text": "Вдъхновен от отличните способности, които изкуственият интелект показва в сложни настолни игри, Китай работи за овладяване на технологията за целите на външната политика. Има информация, че външното министерство на страната изпробва няколко прототипни системи за изкуствен интелект, за да оценява рисковете за инвестиционни проекти в чужбина като преврати или тероризъм. Говори се, че една от системите, създадена от Китайската академия на науките, търси модели в огромно количество данни - от разговори на дипломатически приеми и коктейли до сателитни снимки, за да позволи да се вникне във възможните стратегии. За системата пръв съобщи в. \"Саут Чайна морнинг пост\". \"Водещите технологии, включително големите данни и изкуственият интелект, предизвикват значителни промени в начина, по който хората работят и живеят\", заяви външното министерство пред вестника. \"Приложенията в много отрасли и сектори се увеличават ежедневно.\" Този ход изтъкна ролята, която изкуственият интелект обещава да играе в съперничеството между великите сили. Говорейки за изкуствения интелект, президентът Путин каза миналата година: \"Който стане лидер в тази област, ще управлява света.\" Държавният секретар на САЩ Майк Помпейо оповести нова американска инициатива за противодействие на  влиянието на Китай в Азия  и на субконтинента. Без да споменава Пекин, той се опита да представи Вашингтон като по-благоприятен партньор. \"Голямата тема на нашия ангажимент е следната: където отива Америка, ние търсим партньорство, не господство\", каза той. Помпейо очерта нови усилия за оспорване на опитите на Китай за изграждане на инфраструктура и влияние в чужбина чрез неговата т.нар. инициатива  \"Един пояс, един път\" . Планът на САЩ ще включва сравнително умерени държавни инвестиции, включително 113 милиона долара за инициативи в областта на новите технологии, енергията и инфраструктурата в регион, който Белият дом нарича Индо-тихоокеански, простиращ се от западното крайбрежие на Америка до западното крайбрежие на Индия и където живее една трета от населението на света. Помпейо призова региона да остане \"свободен и отворен\" - косвено предизвикателство към китайския авторитарен режим. Политици и в двете страни смятат  изкуствения интелект  за трансформираща технология подобно на изобретяването на двигателя с вътрешно горене, но анализатори в САЩ се страхуват, че Китай е на път да получи превъзходство. В проучване, публикувано тази седмица от изследователския Център за нова американска сигурност във Вашингтон, се казваше, че \"за разлика от Китай Съединените щати нямат структурирана национална стратегия за това как да подхождат към изкуствения интелект\". Разликата в напредъка между двете страни в областта на изкуствения интелект отчасти отразява \"разликата между демокрацията на Америка и по-авторитарния режим на Китай\". Според доклада контролът на Пекин върху интернета на китайска територия позволява на неговите компютърни учени да събират данни за обучение на системи за изкуствен интелект много по-ефективно от техните американски съперници. Президентът Си обяви, че до 2030 г. Китай би трябвало да се превърне в най-важното средище в света за иновации в областта на изкуствения интелект. Когато той произнасяше последната си новогодишна реч, на рафтовете зад него се виждаха поне две книги за изкуствен интелект. /БТА", "date": "2018.08.01", "title": "Как Китай ще използва изкуствен интелект за външната си политика"}
{"url": "https://www.dnevnik.bg/photos/2018/08/01/3289223_nai-dobrite_snimki_na_dnevnik_prez_juli/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2018.08.01", "title": "Най-добрите снимки на \"Дневник\" през юли"}
{"url": "https://www.dnevnik.bg/sviat/2018/08/01/3290125_trump_shte_predloji_25-procentni_mita_vurhu_kitaiski/", "text": "Администрацията на президента на САЩ Доналд Тръмп планира да предложи въвеждане на 25-процентни мита върху вносни китайски стоки за 200 милиарда долара, за които първо предлагаше мита от 10 процента, заяви запознат с плана източник, цитиран от \"Ройтерс\". На 10 юли администрацията на aмериканския президент заяви, че ще се стреми към налагане на 10-процентни мита върху хиляди вносни китайски стоки - от хранителни продукти и мебели до химикали, стомана и алуминий. Възможно е новите мита да бъдат обявени още днес. В началото на юли правителството на САЩ наложи мита от 25 процента върху китайски вносни стоки за 34 милиарда долара. Пекин отвърна със същите мита върху вносни стоки от САЩ на същата стойност.", "date": "2018.08.01", "title": "Тръмп ще предложи 25-процентни мита върху китайски стоки за 200 милиарда долара"}
{"url": "https://www.dnevnik.bg/sviat/2018/08/01/3290136_stolicata_na_venecuela_ostana_bez_tok_za_tri_chasa/", "text": "Столицата на Венецуела Каракас бе засегната от спиране на тока, което обхвана 80% от 6-милионния град. Президентът Николас Мадуро заяви, че то е било причинено от саботаж на опозицията и че извършителите скоро ще бъдат арестувани, съобщава БТА. \"Те саботираха електропреносната система на Каракас. До няколко часа ще ги заловим и не се изненадвайте, ако сред тях има политически лидери и интелектуалци\", заяви Мадуро в обръщение по държавната телевизия. Спирането на тока парализира за три часа транспорта, търговията, телефонните комуникации и интернет. Международното летище на Каракас спря работа за около час. Засегнати са били и болнични заведения като родилен дом в западната част на столицата. Опозиционният лидер Енрике Каприлес пък заяви, че е всеизвестно, че парите за сектора на електроенергетиката са откраднати. \"Става дума за милиони долари. Сключени договори не са били изпълнени, не е извършвана и поддръжка\", каза той. Според министъра на електроенергетиката Луис Мота, който се позовава на доклад на разузнаването, неизвестни лица са срязали трансформаторни кабели в централа в северния щат Миранда. Спирането на тока е нещо обичайно във Венецуела, особено в провинцията. В редица западни щати на страната има режим на тока, който понякога е спиран за по 12 часа.", "date": "2018.08.01", "title": "Столицата на Венецуела остана без ток за три часа, президентът обвини опозицията в саботаж"}
{"url": "https://www.dnevnik.bg/sport/2018/08/01/3290137_levski_nastoia_za_obiasnenie_ot_organizatorite_sled/", "text": "Левски\" обяви, че иска обяснение от организатора \"Моко сълюшън\" (Moko Solution) за  отлагането на мача с \"Милан\" . Двата отбора трябваше да играят приятелска среща на 11 август в чест на 75-ата годишнина от рождението на Георги Аспарухов-Гунди. \"Милан\" обяви във вторник вечерта, че на същата дата ще играе с \"Реал\" (Мадрид). Сините посочват, че \"росонерите\" изразяват готовност срещата помежду им да бъде играна на по-късна дата. \"В съответствие с договорните отношения с Moko Solution клубът се обърна към фирмата организатор с настояване за разяснение по създалата се ситуация. ПФК \"Левски\" ще ви информира своевременно, когато има повече яснота около събитието \"75 години Георги Аспарухов\", обяви клубът в сайта си. От \"Моко сълюшън\" заявиха, че промените в ръководството на \"Милан\" са в основата на променената програма и че мачът ще се състои есента. \"Така футболните фенове у нас обаче ще имат възможност да видят звездите на \"Милан\" в оптимална спортна форма в резултат на крайния етап от лятната им подготовка\", посочиха от фирмата. Първоначално \"Левски\" обяви, че ще играе с \"Бока хуниорс\" на 19 август, но аржентинците обявиха промяна в плановете си и приятелската среща пропадна. Впоследствие организаторите обявиха, че предстои мач със седемкратния европейски клубен шампион \"Милан\", но с нова дата - 11 август. Малко след това \"росонерите\" спечелиха обжалването срещу изваждането им от евротурнирите. \"Милан\"  беше върнат на европейската сцена и ще играе в групите на Лига Европа . Почти веднага след това дойде ред на  промяна в ръководството на италианския клуб .", "date": "2018.08.01", "title": "\"Левски\" настоя за обяснение от организаторите след отлагането на мача с \"Милан\""}
{"url": "https://www.dnevnik.bg/na_put/2018/08/01/3284625_fotogaleriia_charut_na_nai-jujniia_grad_na_portugaliia/", "text": "Най-южната провинция в Португалия - Алгарв (или Алгарве) е притегателен център за българския турист, заради някои от най-красивите плажове в Европа, луксозните курорти, впечатляващи игрищата за голф, вкусната храна и целогодишното топло време.", "date": "2018.08.01", "title": "Фотогалерия: Чарът на най-южния град на Португалия"}
{"url": "https://www.dnevnik.bg/bulgaria/2018/08/01/3290139_jalba_shte_zabavi_vuvejdaneto_na_elektronno_taksuvane/", "text": "Консорциумът \"Софер\" обжалва решението на столичния Център за градска мобилност, който избра \"Си Ен Си София тикетинг систем\" за изпълнител на обществената поръчка за изграждането на системата за електронно таксуване в градския транспорт. Жалбата е внесена вчера в Комисията за защита на конкуренцията. \"Софер\" остана на второ място в конкурса. В консорциума влизат българските фирми \"Димирома\" и \"Декарт\" и румънската \"УТИ груп\". Спечелилият обществената поръчка консорциум \"Си Ен Си София тикетинг систем\" предложи да изгради системата, която включва и видеонаблюдение на превозните средства, за малко над 73 млн. лв. без ДДС. Освен това компанията трябва да получава 5.85% от приходите от продадените електронни карти и билети, но не повече от 10 млн. лева. Съгласно условията на обществената поръчка консорциумът трябва да изгради новата тикет система в рамките на 24 месеца, като се предвижда въвеждане в експлоатация на повече от 15 хиляди устройства в над 1350 превозни средства от 4 типа транспорт, монтаж на оборудване в 11 депа, 52 метростанции и над 80 търговски обекта. Част от договора е интеграция на новата система към вече съществуващите и обучението на 3000 служители на ЦГМ и транспортните оператори. Сега Центърът за градска мобилност ще трябва да изчака решението на КЗК по жалбата и евентуалното атакуване на това решение пред Върховния административен съд, за да сключи договор с изпълнителя. От 2006 година Столична община направи няколко опита да започне обществена поръчка за избор на изпълнител на системата, но те бяха спирани, заради жалби.", "date": "2018.08.01", "title": "Жалба ще забави въвеждането на електронно таксуване в градския транспорт в София"}
{"url": "https://www.dnevnik.bg/bulgaria/2018/08/01/3290140_novite_bankovi_taksi_vlizat_v_sila/", "text": "От 1 август влизат в сила промени в банковите такси. Българската народна банка (БНБ) слага таван на комисионите, които банките начисляват за теглене от банкомат, разкриване на сметка или плащане с дебитна карта. С промените трябва да се намали таксата за откриване на разплащателна сметка. Откриването ѝ ще струва максимум 1.79 лв. Досега лимитът на цената на тази услуга беше 2.16 лв. Ако към сметката има и дебитна карта, таванът на цената на таксата ще намалее от 1.92 на 1.32 лв. В същото време обаче обслужването на разплащателна сметка ще поскъпне. По-скъпо ще е тегленето на пари в брой от сметката в офиса на банката, тъй като средната такса за суми до 1000 лв. ще нарасне от 89 стотинки до 1.02 лв. От днес по-скъпо вече ще струва и тегленето на пари с дебитна карта от банкомат на друга банка. Според европейските изисквания всяка година централната банка е задължена да публикува анализ на средните цени на банковите такси. Банките трябва да съобразят своите банкови такси със средните цени, определени от централната банка.", "date": "2018.08.01", "title": "Новите банкови такси влизат в сила днес"}
{"url": "https://www.dnevnik.bg/sviat/2018/08/01/3290146_bavariia_otkriva_purvite_centrove_za_zadurjane_na/", "text": "Германската провинция Бавария открива днес първите центрове за задържане на мигранти, предаде ДПА. Центровете  са част от плана на вътрешния министър  Хорст Зеехофер за намаляване на броя на кандидатите за убежище в Германия чрез забързването на процеса по разглеждане на молбите и за депортиране на неодобрените кандидати. Планът на Зеехофер за задържането на мигранти на границата доведе през юни до политическа криза, която застраши традиционния съюз между Християндемократическия съюз (ХДС) на канцлера Ангела Меркел и Християнсоциалния съюз (ХСС), припомня ДПА. Меркел и Зеехофер в крайна сметка се споразумяха пристигащите на южната граница с Австрия кандидати за убежище да бъдат задържани в транзитни центрове, докато бъде изяснено дали имат право на такова. Въпреки че останалите провинции в Германия отложиха отварянето на центровете за задържане, Бавария започва да прилага от днес плана на Зеехофер въпреки критиките в общественото пространство. Религиозни групи, защитници на правата на бежанците и опозиционни партии критикуваха плана, като нарекоха центровете лагери за депортиране и подчертаха опасността от сегрегация на мигрантите. Започващите работа днес в Бавария центрове за задържане представляват преустроени центрове за приемане на мигранти. Всеки от тях има капацитет да приеме между 1000 и 1500 души, отбелязва ДПА. /БТА", "date": "2018.08.01", "title": "Бавария открива първите центрове за задържане на мигранти"}
{"url": "https://www.dnevnik.bg/sport/2018/08/01/3290144_serena_uiliams_dopusna_nai-tejkata_zaguba_v_karierata/", "text": "Носителката на 23 титли от Големия шлем в тениса Серена Уилямс допусна най-тежката загуба в кариерата си. Тя отстъпи с 1:6, 0:6 срещу Джоана Конта на старта на турнира Silicon Valley Classic в САЩ. Американката поведе в мача, но след това загуби 12 последователни гейма. Никога досега след влизането си в професионалния тенис през 1995 г. тя не беше оставала само с един спечелен гейм. Въпреки доброто начало Уилямс игра слабо. Тя записа 25 непредизвикани грешки и вкара едва 41% от първия си сервис.  Конта от своя страна се възползва, като игра на високо ниво. Тя действаше агресивно и точно, което я отведе до победата за по-малко от час. \"Тя очевидно не игра на най-доброто си ниво, нито се доближи до него. Опитах да изиграя мача по моя начин\", каза Конта, която спечели турнира преди две години. \"Усещам, че се справих по-добре от нея днес, но все пак за мен беше голям опит да играя срещу нея\", посочи британката. Уилямс има 11 победи в 15-те си мача след завръщането си на корта след раждането на дъщеря си Алексис Олимпия. Миналия месец  американката стигна до финала на \"Уимбълдън\", но загуби от Анжелик Кербер .", "date": "2018.08.01", "title": "Серена Уилямс допусна най-тежката загуба в кариерата си след разгром срещу Конта"}
{"url": "https://www.dnevnik.bg/sviat/2018/08/01/3289824_detskite_iasli_i_gradini_stavat_bezplatni_ot_dnes_v/", "text": "Германската столица отбелязва днес важен момент в социалните грижи, тъй като напълно отпада плащането на такса за детска ясла или градина. От 2007 г. насам действаше схема за поетапно отпадане на таксите за децата над 1 година, но от 1 август грижите за всички се освобождават от това плащане. Родителите обаче ще покриват разходите за храна за всички възрастови групи, съобщи ДПА. Агенцията допълва, че по този начин Берлин става първата федерална единица в Германия, която се отказва от подобна такса. В провинция Райнланд-Палатинат няма такова плащане от 2010 г. насам за децата над 2-годишна възраст. В Долна Саксония и Хесен от 1 август спира събирането на такса за деца над 3 години. Също от днес в източногерманската провинция Бранденбург родителите са освободени от такса за последната година в детската градина. На други места експериментират с един безплатен ден в седмицата. Сандра Шеерс, министър по семейните въпроси в Берлин, коментира, че по този начин много семейства и родители получават финансово облекчение. Федералният министър по семейните въпроси Франциска Гифи посочи, че \"яслите и градините са образователни заведения, а образованието трябва да е безплатно\", и повтори намерението си днешната промяна да се случи в цялата страна. Доплащането за храна на най-малките средно възлиза на 23 евро, а за занимални в началните училища - на 37 евро. Конкретният размер се определя според отчет за доходите през последните 12 месеца. За семейства с две или повече деца има отстъпка - 80% при две, 60% при три и 50% при четири и повече деца. Ръководството на яслите и градините може да поиска допълнително заплащане за спортни занимания, уроци по чужди езици или за предлагане на органична храна. Властите не оставят това без контрол - поисканите суми не могат да надхвърлят 90 евро. От 1 септември 2018 г. влиза в сила и разбита на 3 категории регулация, както и нова система за предварително информиране на родителите с цел повече прозрачност. Центровете за отглеждане на деца, създадени по инициатива на родители, не попадат под тази регулация. Гюнтер Бардек, баща на 5-годишни близнаци и 4-годишна дъщеря, от Девемарк край Хановер казва пред ДПА, че за него промяната идва късно: \"Досега плащах около 600 евро месечно за детска градина, а политиците говореха за това от 80-те години насам\". Брита Фогл с 4-годишна дъщеря и още две деца смята, че промяната си струва за семейство като нейното. \"Като си помисля колко спестявам, достатъчно е човек да си купи малка кола.\" Как се компенсира всичко това? Долна Саксония е предвидила в бюджета за тази година 109 милиона евро. За следващата година прогнозите са за 270 милиона евро. От федералния бюджет допълнително ще идват 328 милиона евро до 2022 г. Федералното правителство планира да вложи милиарди евро за ясли и детски градини в следващите години - от 3.5 млрд. евро сега на 5.5 млрд. евро през 2022 г. Крайната цел обаче не е всички да бъдат освободени от такси, а да се подобрят грижите за децата. Това означава, че част от средствата ще отиват за повече и по-квалифицирани детегледачки. Проучване на фондация \"Бертелсман\" неотдавна показа, че таксите все пак са проблем за домакинствата с ниски доходи, поради което доста от тях се въздържат да пускат децата си на градина. За родители, получаващи под 60% от средния доход за домакинство, разходът за детска градина е близо 10% от нетния доход.", "date": "2018.08.01", "title": "Детските ясли и градини стават безплатни от днес в Берлин"}
{"url": "https://www.dnevnik.bg/sviat/2018/08/01/3290149_bulgarin_i_chernogorec_sa_arestuvani_sled_biagstvo_ot/", "text": "Двама затворници, които избягаха в нощта на неделя срещу понеделник от затвора Колмар в Източна Франция, бяха арестувани в Рубе в Северна Франция. Мъжете са задържани с двама свои съучастници, предаде \"Франс прес\", цитирана от БТА. Бегълците не са били въоръжени. Според сайта \"Франс енфо\" и втория най-голям обществен оператор в страната  France 3  двамата бегълци са българин и черногорец, съответно на 37 и 27 г. Според публикация  във в. \"Монд\"  става въпрос за братя, но не се уточнява защо са с различна националност. \"Франс прес\" припомня, че бегълците са от страни от Източна Европа и са били осъдени за грабежи при утежняващи вината обстоятелства. Те са пробили тавана на килията си и са избягали през покрива. Затворът в Колмар е доста стар. \"Бързо е установено, че те са се възползвали от подкрепата на съучастник на около 60 г. от български произход от Тур, който може да е бил баща им\", продължава \"Франс 3\", без да навлиза в подробности.", "date": "2018.08.01", "title": "Българин и черногорец са арестувани след бягство от затвор във Франция"}
{"url": "https://www.dnevnik.bg/citat_na_deniia/2018/08/01/3290150_citat_na_denia_tazi_snimkata_na_lavrov_lekuva_planetata/", "text": "Това пише в  съобщение в официалния профил  на руското външно министерство, с който се разпространява портрет на министър Сергей Лавров. На нея той е нарамил голямо руско знаме. Министерството предупреждава още: \"В редица географски точки може да предизвика ефект на екзорсизъм\". Снимката на \"екзорсиста\" Лавров обаче е посрещната с доста ирония. Веднага след разпространяването ѝ в един коментарите под съобщението питат: \"А какво ще стане, ако се натриеш с нея? Пристъпи на патриотизъм?\". Друг е написал, че веднага е докладвал съобщението, че съдържа заплаха за употреба на сила. В момента снимката на профила на министерството е на арестуваната по подозрение в шпионаж в САЩ Мария Бутина, което е част от кампанията на Москва за освобождаването ѝ. Според външното министерство тя е политически затворник в Америка.", "date": "2018.08.01", "title": "Цитат на деня: Тази снимка на Лавров лекува планетата"}
{"url": "https://www.dnevnik.bg/sport/2018/08/01/3290142_manchestur_junaited_pobedi_real_v_debjuta_na_lopetegi/", "text": "Манчестър юнайтед\" спечели двубоя с \"Реал\" (Мадрид), който е част от Интернешънъл чемпиънс къп. Английският отбор се наложи с 2:1 в Маями. Срещата беше първа за новия треньор на мадридчани Хулен Лопетеги. \"Юнайтед\" поведе с головете на Алексис Санчес и Андер Ерера, а в края на първата част Карим Бензема намали. В други срещи от приятелския турнир \"Рома\" победи с 4:2 \"Барселона\", а \"Тотнъм\" стигна до 1:0 срещу \"Милан\". \"Манчестър\" и \"Реал\" бяха без голяма част от основните си футболисти. \"Юнайтед\" започна силно и след половин час вече имаше два гола преднина. В 18-ата Дармиан подаде от дясно и Санчес с удар в наказателното поле вкара за 1:0. Девет по-късно \"Манчестър юнайтед\" се пребори за топката и организира бърза атака. Хуан Мата центрира, Санчес свали с глава и Ерера от добра позиция удвои. В добавеното време на първата част Бензема намали, като засече центриране на Ернандес. След почивката Лопетеги направи много промени, като \"Реал\" стана по-дейният отбор и отправи куп удари, без обаче да успее да изравни. \"Рома\", който използва важните си играчи, направи обрат от 1:2 до 4:2 срещу резервите на \"Барселона\" след три гола в последния четвърт час. Каталунците поведоха в петата минута, когато след хубаво двойно подаване Рафиня се оказа пред вратата и вкара. В 34-ата Клуиверт проби много добре от дясно и подаде на Стефан ел Шаарави, който отблизо засече. В началото на втората част \"Барселона\" отново стигна до преднина чрез  \"отмъкнатия\" от \"Рома\" Малкълм . Бразилецът засече пред празната врата подаване на Балу. \"Барселона\" сгреши в 78-ата минута и \"Рома\" организира контраатака, завършила с изравнителен гол на Флоренци. \"Вълците\" направиха пълен обрат с головете на Кристанти и Пероти, който беше точен от дузпа.", "date": "2018.08.01", "title": "\"Манчестър юнайтед\" победи \"Реал\" в дебюта на Лопетеги"}
{"url": "https://www.dnevnik.bg/sviat/2018/08/01/3290199_siriia_iska_pomosht_za_bezopasno_vrushtane_na_bejancite/", "text": "Сирия призовава международната общност да й помогне за завръщането на бежанците и да създаде необходимите условия за тази цел. Това заяви днес пред журналисти ръководителят на сирийската правителствена делегация на срещата в Сочи за Сирия, постоянният представител на Сирия в ООН Башар Джаафари, цитиран от ТАСС и БТА. \"Ние призоваваме международната общност да окаже помощ на Сирия за връщането на бежанците и да създаде необходимите условия, в частност възможност за осигуряване на работа за бежанците на територията на Сирия\", каза Джаафари. Страните - гаранти на примирието в Сирия (Русия, Иран и Турция), в приета днес съвместна декларация призоваха да се увеличи хуманитарното съдействие за Сирия и да се създадат условия за безопасно връщане на бежанците. Макар в опустошената от война страна  да са се върнали хиляди  избягали от конфликта, мащабът на  катастрофата  е несравним с техния брой - над шест милиона са зад граница, а по-голямата част от останалите в страната  имат нужда от помощ . Русия междувременно разговаря с европейски лидери в последните седмици, за да улесни завръщането на напусналите, въпреки че голяма част от тях заявяват, че не биха се върнали в Сирия, управлявана от президента Башар ал Асад. Проблем е и  новият закон, който може да остави милиони бежанци  без собственост и който според критици само допълнително ще помогне за социалното инженерство, с което режимът ще втвърди позициите си след войната.", "date": "2018.08.01", "title": "Сирия иска помощ за \"безопасно връщане на бежанците\""}
{"url": "https://www.dnevnik.bg/bulgaria/2018/08/01/3290209_otkazut_ot_dialog_mejdu_rusiia_i_es_ne_e_reshenie/", "text": "Отказът от какъвто и да е диалог между Русия и ЕС не е решение, казва в интервю за сръбското списание CorD Magazine президентът Румен Радев, съобщи прессекретариатът на държавния глава. Той допълва, че Русия се е утвърдила като традиционен партньор на Европа в секторите на енергетиката, икономиката, туризма и борбата срещу тероризма. \"Водещите държави - членки на ЕС, защитават своите икономически интереси в Русия и не виждам защо това да не бъде валидно и за България. Моето мнение е, че избягването на агресивния тон трябва да стане общ принцип в двустранните отношения, а прагматичният диалог с най-голямата страна в Източна Европа е в общ интерес както на ЕС, така и на Русия\", посочва Радев. Той повтаря изразената си в Москва теза през май, че България и всички останали държави - членки на ЕС, имат нужда от преки доставки на природен газ през Черно море  през маршрута, наричан \"Южен поток\" . \"Извън съмнение е, че това е най-сигурният и най-евтиният маршрут, а също така е и директен маршрут. Необходимостта, доставките на руски газ до територията на страните от ЕС да бъдат директни, се определя както от разума, така и от изискванията за енергийна сигурност и надеждност. Те формират основата на изграждания Европейски енергиен съюз\", казва още държавният глава. Той уточнява, че осигуряването на преноса на газовите доставки по т.нар. \"Южен поток\" по никакъв начин не се различава от плановете на Германия да реализира газопровода \"Северен поток 2\". Радев обаче подчертава, че реализацията на всички подобни проекти трябва да става при спазването на изискванията на Третия енергиен пакет. \"Надявам се, че Брюксел ще приеме идеята с разбиране, още повече като се има предвид, че това осигурява допълнителни газови доставки не само до България, но също и до Сърбия, Унгария, Австрия, Северна Италия, също и други страни\", казва още Румен Радев. ЕС се нуждае от радикална промяна В отговор на въпрос българският президент прогнозира, че следващите няколко години ще бъдат трудни за Европейския съюз. \"ЕС трябва да преосмисли протичащите в него процеси и може би да се промени. Нужна е радикална промяна, защото Европа премина през няколко кризи\", казва Радев. Той допълва, че ЕС е преминал през криза на доверието, като не липсват и мнение, че съюзът не е способен да се справи с предизвикателствата. \"При тези обстоятелства е особено важно ЕС да проведе вътрешния дебат за своето бъдеще. Това трябва да бъде съюз, който да обръща повече внимание на нуждите на обикновените граждани. Разделенията между \"Севера\" и \"Юга\", между \"Запада\" и \"Изтока\" трябва да бъдат премахнати\", е мнението на българския държавен глава. На въпрос за българското малцинство в Сърбия Румен Радев посочва, че са направени важни промени в местното законодателство по отношение на правата на националните малцинства. \"Наличието на добра правна рамка обаче е едно, а прилагането ѝ на практика съвсем друго\", отбелязва президентът. Той допълва, че очаква ефективни и дълготрайни решения на проблемите на българското национално малцинство в областта на образованието, свободата на вероизповеданията, достъпа до информация на роден език и други.", "date": "2018.08.01", "title": "Отказът от диалог между Русия и ЕС не е решение, казва президентът"}
{"url": "https://www.dnevnik.bg/sviat/2018/08/01/3290198_turciia_vdigna_s_50_cenata_na_gaza_za_tec_zaradi/", "text": "Държавната турска компания \"Боташ\" обяви в сряда, че незабавно повишава с 50% цената на природния газ за производство на електроенергия до 1312 лири, или 267 долара за 1000 куб.м. За битови потребители промяната е с 9 процентни пункта нагоре. Късно във вторник енергийният регулатор реши от 1 август да се повишат цените на тока с 14% за индустриални цели и с 9% за населението, посочва днешно съобщение в държавния вестник. Почти една трета от електроенергията, произведена в страната през миналата година, идва от газови централи. Източници на \"Ройтерс\" казват, е поскъпването е било неизбежно, след като продължаващото обезценяване на националната валута тласка нагоре цените на петрол и газ. Страната е силно зависима от внос, а във вторник централната банка повиши прогнозата си за средногодишна цена на суровия петрол от 68 на 73 долара, а за годишната инфлация - на 13.4%. Ефектът от поскъпването на газа върху годишната инфлация се очаква да е в рамките на 35-40 базисни пункта. Новите цени са изчислени при курс на лирата 4.86 за долар, но плащанията ще се извършват на базата на официалния спот курс в деня на плащането.", "date": "2018.08.01", "title": "Турция вдигна с 50% цената на газа за ТЕЦ заради инфлацията"}
{"url": "https://www.dnevnik.bg/skorost/2018/08/01/3290230_sujuzut_na_avtomobilistite_pita_shofyorite_zashto_ne/", "text": "Съюзът на българските автомобилисти със съдействието на Пътна полиция и Технически университет - София, обяви началото на мащабно анкетно проучване, чиято цел е да установи защо броят на жертвите при катастрофи в България не намалява до заложените нива в Националната стратегия за подобряване безопасността на движението по пътищата. Анкетата ще се проведе в периода от 1 август до 15 септември във всички клонове на СБА в страната, в  интернет сайта на организацията  и чрез партньорите на инициативата. На база отговорите на въпросите ще бъде направен анализ на поведението на водачите – кога, защо и как нарушават пътните правила и какво би било стимул за тях да подобрят дисциплината си на пътя, както и къде водачите откриват основно вината за броя на катастрофите. Очакванията са анализът на събраните резултати да помогне за оформяне и структуриране на причинно-следствени връзки за броя тежки пътнотранспортни инциденти, ранени и загинали на територията на страната. Представянето на анализа е планирано за 6 ноември, когато в София ще се проведе форум \"Заедно за по-безопасни пътища\".", "date": "2018.08.01", "title": "Съюзът на автомобилистите пита шофьорите защо не намаляват жертвите на пътя"}
{"url": "https://www.dnevnik.bg/sviat/2018/08/01/3290235_viarno_li_e_che_imigranti_uvelichavat_omrazata_kum/", "text": "Според данните, анализирани от международен научен екип, антисемитизмът в Западна Европа нараства. 78% от германските евреи са били обект на различни заплахи през 2017 г., а близо две трети от евреите във Франция смятат, че антиеврейският расизъм е широко разпространено явление в страната. Също така близо половината от читателите на еврейския седмичник Nieuw Israëlitisch Weekblad, издаван в Холандия, твърдят, че заради антисемитски прояви миналата година сериозно са се опасявали за сигурността си. Опасенията на участниците в анкетата се потвърждават и от някои миграционни тенденции. През 2012 г. над 1900 евреи са напуснали Франция и са се преселили в Израел. Оттогава насам броят им бързо се увеличава - през 2015 г. над 7800 души са емигрирали от Франция. Евреите в Белгия също се страхуват за безопасността си, поради което властите в Брюксел излязоха със специални препоръки към тях да не излагат на показ своята принадлежност към юдаизма. А след избухването на конфликта в Газа през 2014 г. еврейските родители масово предупреждават децата си да не носят на обществени места звездата на Давид. Страхът сред евреите \"Германската фондация \"Памет, отговорност и бъдеще\" (AVZ) също проведе свое изследване, резултатите от което са обобщени под заглавие: \"Антисемитизмът и миграцията в днешна Европа - има ли взаимовръзка?\". Авторите на изследването анализират антисемитските прояви в пет страни: Белгия, Франция, Германия, Холандия и Великобритания. И стигат до тревожния извод, че страхът сред евреите е обхванал всички страни в Западна Европа.", "date": "2018.08.01", "title": "Вярно ли е, че имигранти увеличават омразата към евреите"}
{"url": "https://www.dnevnik.bg/sviat/2018/08/01/3290207_feisbuk_otkri_i_iztri_profili_izpolzvani_za_namesa_v/", "text": "Социалната мрежа \"Фейсбук\" идентифицира нови опити за политическа манипулация посредством нейната платформа с приближаването на изборите за конгреса в САЩ, предадоха световните агенции, цитирани от БТА. Компания е закрила 32 профила и страници във \"Фейсбук\" и в \"Инстаграм\", свързани с тези опити и които, както изглежда, са били фалшиви. Най-популярните сред тях са били с имена Aztlan Warriors, Black Elevation, Mindful Being и Resisters. Част от профилите са съдържали публикации, насочени срещу американския президент Доналд Тръмп. \"Фейсбук\" не посочва кои са авторите на опитите и добавя, че разследването ѝ все още е на \"ранен етап\", а и създателите са положили по-големи усилия да скрият самоличността си от тези, действащи срещу вота от 2016 г., пише Би Би Си. Предполага се, че за целта са използвани т.нар. \"виртуални частни мрежи\" (VPN), използвани от компании за повече сигурност или от потребители,  опитващи да заобиколят забрани  в киберпространството. Компанията сравнява този процес на замаскиране с \"надпревара във въоръжаването\" -  термин, който е използвала и преди  - и добавя, че \"може и никога да не разпознае\" първичния източник на фалшивите профили. Макар да твърди, че не знае кой стои зад тези дейности, определени като координирани, \"Фейсбук\" посочва, че е открила някои връзки между  закритите профили  и свързаните с руската  Агенция за интернет изследвания , които премахна преди  и след президентските избори  в САЩ през 2016 г. Опитът за намеса в числа Според \"Фейсбук\" при тези нови опити най-ранната страница е била създадена през март 2017 г. Най-новата е била създадена през май 2018 г. Общо те са публикували около  . \"Фейсбук\" допълва, че поне една от фалшивите страници е била следвана от  . Били са и похарчени   за спонсориране на близо  , което е направило тези страници по-видими. \"Изправени сме пред решени да действат противници, добре финансирани, които няма да се откажат никога и които променят през цялото време тактиката. Това е като надпревара във въоръжаването, ние също имаме постоянно нужда да се подобряваме\", се казва в изявление на \"Фейсбук\". Рискът от намеса През октомври \"Фейсбук\" каза, че около 10 млн. души в САЩ са гледали спонсорирано съдържание, финансирано от близо 500 профила, активирани от Русия преди президентските избори през 2016 г. Представители на американските служби многократно са предупреждавали, че Русия - с която разузнаването свързва опитите за намеса в изборите отпреди две години -  ще се намеси и тази есен , когато се избират всички 435 представители на Конгреса и около една трета от 100-те места в Сената, както и други длъжности в САЩ. Тръмп каза миналата седмица, че  очаква намесата да е в полза  на демократите заради собствената му твърдост към Русия.", "date": "2018.08.01", "title": "\"Фейсбук\" откри и изтри профили, използвани за намеса в изборите в САЩ тази есен"}
{"url": "https://www.dnevnik.bg/biznes/2018/08/01/3290241_nepravitelstveni_organizacii_mogat_da_kandidatstvat_za/", "text": "Оперативна програма \"Добро управление\" откри процедура за подбор на проекти \"Повишаване на гражданското участие в процесите на формулиране, изпълнение и мониторинг на политики и законодателство\". Това е втората такава, насочена към неправителствените организации (НПО), като общият размер на безвъзмездна финансова помощ е 10 млн. лв. при максимален размер на проект 90 хил. лв., съобщава  \"Капитал\" . Финансирането може да покрие целия проект. Максималният срок за изпълнение на всеки проект е 24 месеца, а крайният срок за подаване на предложенията е 15 октомври 2018 г. Допустимите дейности на НПО, които ще се финансират, задължително трябва да попадат в една от следните групи:  Разработване на анализи, проучвания, оценки и други сходни дейности, свързани с подобряване на гражданското участие във формулиране, изпълнение и мониторинг на политики и законодателство.  Разработване на механизми и инструментариум за граждански мониторинг и осъществяване на граждански мониторинг върху действията, решенията, политиките и законодателството, провеждани от държавата.  Съвместни дейности между НПО като посредници на гражданите и бизнеса и администрациите за реализация на публични политики, законодателство и управление.  Дейности по повишаване на обществената осведоменост и насърчаване на гражданското участие в процесите на формулиране, изпълнение и мониторинг на политики и законодателство. Допустимите разходи са за тези за възнаграждения на персонала на кандидата/партньора/ите; командировки; услуги; провеждане и участие в мероприятия; публикации и превод; материали за изпълнение на основни дейности; обучения на служители на кандидата и партньорите. Непреките разходи трябва да са в размер на 8% от допустимите преки разходи по проекта. Не се допускат разходи за дълготрайни материални активи, хардуер и софтуер, строително-монтажни дейности", "date": "2018.08.01", "title": "Неправителствени организации могат да кандидатстват за 10 млн. лв. еврофинансиране"}
{"url": "https://www.dnevnik.bg/photos/snimka_na_denia/2018/08/01/3290244_snimka_na_denia_dvoinikut_na_mlechniia_put/", "text": "Телескопът \"Хъбъл\" успя да направи първата снимка с широкообхватна камера на галактиката NGC 6744. Тя се смята за двойник на Млечния път. Размерите са ѝ двойно по-големи от тези на галактиката, в която се намира Земята, като диаметърът ѝ е около 200 хил. светлинни години. Подобно на Млечния път центърът на NGC 6744 е пълен със стари жълти звезди. Далеч от ядрото на спираловидната галактика са разположени млади звездни клъстери", "date": "2018.08.01", "title": "Снимка на деня: Двойникът на Млечния път"}
{"url": "https://www.dnevnik.bg/bulgaria/2018/08/01/3290240_kratki_novini_domovite_krajbi_v_sofiia_namaliavat/", "text": "Три партии се обединиха в движение \"Възход\" Единната народна партия, \"Съюз на свободните демократи\" и \"Движение демократично действие\" се обединиха в движение \"Възход\". Като цел организацията си поставя възстановяване на демократичното управление в страната. \"Възход\" започва разговори и остава отворено за партньорство и с други партии или организации, които настояват да се възстановят принципите на свободата, справедливостта и достойнството, се казва в прессъобщението от новата формация. Либия ще придобие имота, в който се намира посолството в България Либия ще придобие имота, в който се намира посолството на страната в България. Това реши Министерският съвет, като одобри договор между двете правителства. Имотът се намира в столичния квартал \"Младост\" на бул. \"Андрей Сахаров\" 48. Той се ползва от Либия за дипломатическата ѝ мисия от 1996 г. Три лечебни заведения станаха университетски болници Правителството определи три лечебни заведения за университетски болници за срока на новата им акредитационна оценка. Това са Многопрофилна болница за активно лечение по неврология и психиатрия \"Св. Наум\", Университетска многопрофилна болница за активно лечение \"Света Екатерина\" и Университетска многопрофилна болница за активно лечение \"Св. Иван Рилски\". Досега и трите софийски лечебни заведения са се ползвали с правата на университетска болница. Премиерът разпореди инспекция на дневните центрове за хора с увреждания Новината беше съобщена по време на днешното правителствено заседание. Според Бойко Борисов това е необходимо, след като на вчерашната му среща в Министерския съвет представителите на хората с увреждания са поставили въпроса за качеството на тази услуга.  Неправителствени организации искат да участват в съвета по наркотици В Министерство на здравеопазването и националния съвет по наркотични вещества е внесено предложение от 14 неправителствени организации за достъп и участие в заседанията на съвета. Организациите са предложили конкретни юридически възможности за влизането на представители на гражданското общество и експерти в заседанията на съвета. До предложенията им се е стигнало, защото практически липсвала информация за обсъжданите от него теми, взетите решения, проведените дискусии и позициите на неговите членове по актуалните теми. Тази затвореност на съвета не допринасяла за ефективна национална политика за борба със злоупотребата с наркотични вещества. Oстава бедственото положение в Чепеларе Пътят между село Забърдо и Чудните мостове все още е затворен заради скално свлачище, съобщава БНТ. Продължава разчистването му, но има опасност от падащи камъни в района. Няма бедстващи хора. Обстановката в Тетевен постепенно се нормализира. Странджанският манов мед вече е защитено наименование за произход За това решение информира българският комисар по цифровата икономика и общество Мария Габриел, цитирана от представителството на Европейската комисия в България. Следващата стъпка е публикуване на спецификацията на продукта в Официалния вестник на Европейския съюз през есента и ако няма възражения, Странджанският манов мед ще бъде вписан в регистъра в началото на следващата година.", "date": "2018.08.01", "title": "Кратки новини: Премиерът разпореди инспекция на дневните центрове за хора с увреждания"}
{"url": "https://www.dnevnik.bg/detski_dnevnik/2018/08/01/3290249_bulgarskiiat_otborut_po_informatika_specheli_4_medala/", "text": "Два златни, един сребърен и един бронзов медал спечелиха българските ученици на Европейската младежка олимпиада по информатика eJOI, която се проведе от 26 юли до 1 август 2018 г., в гр. Инополис в руската република Татарстан, съобщиха от пресцентъра на министерството на образованието. В отборното класиране българските състезатели заеха второ място. Златни медали получиха Виктор Кожухаров, IX клас, ПМГ \"Баба Тонка\" в Русе, и Андон Тодоров, VIII клас от СМГ \"Паисий Хилендарски\". Георги Петков, VIII клас от СМГ \"Паисий Хилендарски\" има сребърен медал, а Константин Каменов, VIII клас, СМГ \"Паисий Хилендарски\" – бронзов. Ръководители на отбора са проф. Каталина Григорова, преподавател в Русенския университет \"Ангел Кънчев\", и Петър Петров, ръководител на школа в СМГ.", "date": "2018.08.01", "title": "Българският отбор по информатика спечели 4 медала от олимпиадата"}
{"url": "https://www.dnevnik.bg/bulgaria/2018/08/01/3290242_borisov_se_pohvali_s_bjudjeten_izlishuk_nad_2_mlrd_leva/", "text": "Приходните агенции работят добре. Бюджетният излишък също е добър, така че ще можем да затворим годината с направените разходи и да преизпълним плана, ако темповете се запазят с тези от първото полугодие. Това заяви премиерът Бойко Борисов в началото на заседанието на правителството. Той допълни, че службите работят добре в битката с корупцията и контрабандата и това се отразявало на бюджета. След това Борисов попита зам.-министъра на финансите Росица Велкова колко е излишъкът. \"Към края на месец юли е 2.02 млрд. лева. А за месец юли излишъкът е близо 310 млн. лева\", обясни Велкова. \"Излишъкът в бюджета е малко над 2 млрд. лева. Това е за тези, които казаха, че сме задлъжнили държавата и следващите поколения. Точно обратното е\", каза още Борисов.", "date": "2018.08.01", "title": "Борисов се похвали с бюджетен излишък от над 2 млрд. лева"}
{"url": "https://www.dnevnik.bg/politika/2018/08/01/3290237_petur_slavov_prezidentut_triabvashe_da_naloji_veto_i/", "text": "Според бившия депутат от Реформаторския блок - сега член на обединението \"Демократична България\", Петър Славов президентът Румен Радев е трябвало да наложи вето и на спорния закон за горивата. Освен това в мотивите си за вето на Административнопроцесуалния кодекс (АПК) е пропуснал няколко текста.  Законът за административното регулиране на икономически дейности , свързани с нефт и продукти от нефтен произход, бе приет окончателно в  средата на юли.  Депутатите записаха, че промените ще влязат в сила 6 месеца по-късно. Законопроектът предизвика протести на дребните търговци на горива, които смятат, че измененията са в полза на най-големите в бранша.  Асоциацията на индустриалния капитал и \"Демократична България\"  поискаха държавният глава да наложи вето на закона, но това не се случи.  \"Смущаващо е това мълчание, което видяхме от президентската институция. Имаше абсолютно всички основания да бъде наложено подобно вето. Ние го поискахме от \"Демократична България\", а и колко протести имаше. За него гласуваха не само ГЕРБ, а и БСП. Вижда се, че истинска опозиция в това НС няма и за съжаление там като че ли президентът мълчи. Моето впечатление е, че по такива законодателни актове той предпочита да не взема отношение и да не си упражнява конституционните правомощия да налага вето\", коментира Славов пред БНР. Вчера Румен Радев  наложи вето на 16 текста в АПК . Мащабните промени в административното правосъдие бяха приети от парламента в последната седмица преди лятната ваканция. За това вето Славов каза, че в мотивите си президентът не е засегнал някои от проблемите. Той даде пример с призоваването, или т.нар. електронно съобщаване.  \"Смущаващо е и още нещо - че някои от съществените изменения по него бяха направени буквално на тъмно и след изтичане на сроковете за правене на предложения за промени. Аз се надявам да прочетат - управляващите и депутатите, внимателно тези мотиви, които е развил президентът. Ние от \"Демократична България\" до голяма степен посочихме същите проблеми, може би преди седмица, даже, бих казал, че има неща, които президентът е пропуснал. За съжаление той не е засегнал проблема с призоваването и връчването на съобщенията по т.нар. електронен път. Там също има доста притеснителни неща, особено по начина, по който човекът ще се счита уведомен при изпращането на електронно съобщение до него. В един от вариантите, който се коментираше, имаше за съжаление и такива предложения - човек да се счита уведомен, когато е изпратено електронното съобщение, не когато го е получил, не когато има доказателство, че е прочетено, а когато е изпратено и оттогава започват да текат сроковете за обжалване. Това би могло да бъде много сериозен проблем и човек да пропусне да си защити правата, тъй като е изтекъл срокът за обжалване на един акт, за който той дори не е разбрал, че му е изпратен и се счита връчен\", заяви Славов. Повече за промените в АПК вижте  тук .", "date": "2018.08.01", "title": "Петър Славов: Президентът трябваше да наложи вето и на закона за горивата"}
{"url": "https://www.dnevnik.bg/sviat/2018/08/01/3290202_moskva_predupredi_armeniia_zaradi_procesi_sreshtu/", "text": "Руският министър на външните работи Сергей Лавров отправи предупреждение към Армения във връзка с процесите, насочени срещу проруски политици, предаде \"Франс прес\". Предупреждението е отправено срещу новите управляващи, които са в основата на антикорупционна кампания, засегнала хора, които са близки до бившето проруско правителство. Това е първото открито напрежение между Москва и Ереван от идването на власт през май на опозиционния лидер и  бивш журналист Никол Пашинян . Новият премиер поде голяма  антикорупционна кампания  срещу бившите арменски елити. Бившият президент Роберт Кочарян бе арестуван миналата седмица и обвинен, че манипулирал президентските избори през 2008 г. в полза на  съюзника си Серж Саргсян . \"Събитията от последните няколко дни противоречат на скорошните изявления на новата арменска власт, която уверяваше, че няма да преследва предшествениците си по политически мотиви\", заяви Лавров. \"Русия в качеството си на съюзник на Ереван винаги е имала интерес от стабилността на арменската държава и следователно това, което се случва там, не може да не ни безпокои\", каза Лавров и изрази надежда за конструктивен развой на ситуацията. /БТА", "date": "2018.08.01", "title": "Москва предупреди Армения заради процеси срещу проруски политици"}
{"url": "https://www.dnevnik.bg/zelen/2018/08/01/3290253_ot_dnes_chovechestvoto_jivee_na_ekologichen_kredit/", "text": "От днес (1 август) човечеството започва живот на \"екологичен кредит\", след като за първите седем месеца от началото на 2018 г. е изразходвало природните ресурси, които планетата е способна да възстанови в рамките на една година. За това предупреждават от международната природозащитна организация WWF и се позовават на доклад на  Световната мрежа за екологичен отпечатък . Денят на екологичния дълг  настъпва все по-рано всяка година, което означава, че хората използват природните ресурси все по-бързо. А 1 август е най-ранният такъв ден, откакто се води статистика. Това, което произвеждаме след тази дата, не е устойчиво, защото Земята не е в състояние да го възпроизведе с бързината, с която го изразходваме, обясняват експертите. Изследването измерва екологичния отпечатък на човечеството върху планетата. То показва, че ние поддържаме този дефицит не само с изчерпване на запасите от ресурси чрез свръхулов и изсичане на горите, но и чрез натрупване на отпадъци – като например въглероден диоксид в атмосферата, който екосистемите не могат да поемат.  Начинът за изчисление е като световният екологичен капацитет се дели на световния екологичен отпечатък. Или количеството ресурси, създадени от Земята за една година, се разделят на това, което човечеството потребява като храна, дървен материал, суровини за производството на дрехи и т.н. Полученото число се умножава по 365, колкото са и дните в една стандартна календарна година. \"Докато населението на Земята се разраства, икономиките се развиват и търсенето на ресурси става все по-голямо, размерът на Земята си остава същият. От 1970 г. насам, когато глобалната свръхконсумация става факт, ние започваме да теглим от \"главницата\" на нашата биосфера, вместо да живеем от нейната \"лихва\", предупреждават от WWF. Оценките показват, че за да задоволим консумацията си при сегашните темпове на търсене ние имаме нужда от 1.7 планети. Изследването показва, че жителите на Обединеното кралство имат нужда от четири Великобритании, за да посрещнат нуждите на своето потребление. А населението на САЩ живее така, сякаш разполагаме с ресурсите на 5 планети като Земята. Експертите от WWF предупреждават, че екологичната свръхконсумация е възможна само за ограничено време, преди екосистемите да започнат да се разпадат и накрая напълно да се сринат. А цената, на която ще трябва да изкупим \"дълга си\", е много висока. \"Сега е моментът да започнем да обръщаме тази тенденция\", призовава Веселина Кавръкова, директор на \"WWF България\". \"Всеки има роля в това – от правителствата, през бизнеса, до всеки един от нас с избора ни какво използваме всеки ден. Да опазваме горите, които ни осигуряват ключови условия – чист въздух, питейна вода, ресурси, но също са дом на застрашени животински и растителни видове.\" WWF фокусира усилията си за опазване на вековните български гори, които имат най-голям принос за опазване на биоразнообразието, но същевременно изчезват заради сечи, климатични промени и т.н.  Кавръкова акцентира на значимостта на реките и призовава да не ги преграждаме, канализираме, замърсяваме и застрояваме, тъй като по този начин убиваме живота в тях и се лишаваме дългосрочно от качествени водни ресурси.", "date": "2018.08.01", "title": "От днес човечеството живее на \"екологичен кредит\""}
{"url": "https://www.dnevnik.bg/sport/2018/08/01/3290266_sdvr_vzima_merki_predi_slaviia_-_haiduk_za_da_izbegne/", "text": "Столичната дирекция на вътрешните работи съобщи, че предприема всички необходими мерки за охрана на обществения ред в предстоящия мач от втория кръг на Лига Европа между  \"Славия\" и \"Хайдук\" (Сплит) . Двубоят между белите и хърватския тим е в четвъртък от 19 часа на Националния стадион \"Васил Левски\". \"Предприети са стриктни мерки за недопускане на посетители, които имат наложена съдебна забрана за посещение на спортни мероприятия\", съобщиха от СДВР. Охраната на спортната среща ще се осъществява съвместно от частна охранителна фирма и полицията. Униформените ще следят за недопускане на зрители във видимо нетрезво състояние, както и за носене на забранени предмети и вещи (огнестрелно оръжие, пиротехнически изделия, ножове, палки, боксове, бутилки, в това число и парфюми, и чадъри). Затегнатите мерки се предприемат и заради инцидентите от миналата година между агитките на \"Левски\" и \"Хайдук\". Преди реванша в Сплит на 13 юли 2017 г., запалянковци на  сините бяха атакувани от хървати , като стигна до сблъсъци, а  впоследствие 22-ма българи бяха задържани в Задар . Очаква се полицията да ескортира феновете на \"Хайдук\" от самото им влизане в България, за да няма сблъсъци. Преди пет години имаше в сбиване в центъра на София между фенове на \"Динамо\" (Загреб) и ЦСКА. Това се случи преди двубоя от групите на Лига Европа между \"Лудогорец\" и \"Динамо\" в София, а 24-ма души тогава бяха задържани.", "date": "2018.08.01", "title": "Полицията взима мерки преди \"Славия\" - \"Хайдук\", за да избегне проблеми с хърватските фенове"}
{"url": "https://www.dnevnik.bg/politika/2018/08/01/3290289_zaev_i_borisov_shte_otbelejat_zaedno_godishnina_ot/", "text": "Министър-председателят Бойко Борисов и премиерът на Република Македония Зоран Заев ще отбележат съвместно 115-годишнината от Илинденско-Преображенското въстание, съобщиха от пресслужбата на Министерския съвет. На 2 август двамата премиери ще участват в церемонията по полагане на венци на паметника на Гоце Делчев на площад \"Македония\" в Благоевград.  За втори път Борисов и Заев отбелязват заедно годишнината след подписването на  Договора за приятелство, сътрудничество и добросъседство  между България и Република Македония.  В церемонията ще вземат участие и вицепремиерът и министър на отбраната Красимир Каракачанов, както и вицепремиерът и министър на вътрешните работи на Република Македония Оливер Спасовски.", "date": "2018.08.01", "title": "Заев и Борисов ще отбележат заедно годишнина от Илинденско-Преображенското въстание"}
{"url": "https://www.dnevnik.bg/photos/2018/08/01/3290201_fotogaleriia_da_pohapnem_filc/", "text": "Люси Спароу влага творческия си дух в пресъздаване на разнообразни предмети от ежедневието, изработени от филц. След изложбата Sparrow Mart в Ню Йорк, сега представя творенията си и в Лос Анджелис.", "date": "2018.08.01", "title": "Фотогалерия: Супермаркет от филц"}
{"url": "https://www.dnevnik.bg/bulgaria/2018/08/01/3290300_decata_siraci_shte_poluchavat_pomoshti_vmesto_pensii/", "text": "Децата с починали родители от следващата година ще получават помощи, а не както досега пенсии. Промяната е заложена в законопроект за изменение и допълнение на Закона за семейните помощи за деца, който бе приет от правителството. \"С промените се предлага нова семейна помощ, която ще получават децата, които нямат право на наследствена пенсия за починал родител\", каза след заседанието министърът на социалната политика Бисер Петков. От поправките могат да се възползват около 5600 деца, чиито баща или майка, или и двамата родители, са починали, но те нямат право на наследствена пенсия, обясни Петков. В момента наследствена пенсия получават само деца, на които родителят е бил осигуряван. В момента 2700 деца не отговарят на този критерий и получават персонална пенсия, която се отпуска само по решение на правителството след тромава процедура. Месечната помощ ще се отпуска на база на доходен критерий, който ще бъде съобразен с доходния критерий за другите месечни помощи, който се определя ежегодно с бюджета. Сега той е 450 лева на член от семейството месечно. \"Изплащането ѝ ще бъде, при условие че децата посещават детски градини или училища. Ще се изплаща до 18 или 20 години, ако децата продължават да учат\", каза министърът. Вместо от осигурителния институт тези средства ще се поемат от държавния бюджет като социално подпомагане, като се разширява и кръгът на подпомаганите деца. Точната сума на месечната помощ за дете с починал родител ще бъде определяна всяка година в закона за бюджета. Децата с персонални пенсии ще могат да изберат дали от 1 януари 2019 г. да се откажат от тях, за да получават семейната помощ. Очаква се новата семейна помощ да бъде по-голяма от сегашната персонална пенсия за сираци, която е 113 лв. За да влезе в сила промяната на закона, тя трябва да бъде одобрена и от парламента, както и да бъдат променени и други нормативни актове.", "date": "2018.08.01", "title": "Децата сираци ще получават помощи вместо пенсии"}
{"url": "https://www.dnevnik.bg/sviat/2018/08/01/3290283_asanj_se_gotvi_da_napusne_ekvadorskoto_posolstvo_v/", "text": "Основателят на \"Уикилийкс\" Джулианс Асанж скоро ще напусне посолството на Еквадор в Лондон, където прекара последните шест години от живота си. Това  съобщи \"Блумбърг\" , като се позова на двама източници, запознати с плановете му. Асанж влезе в мисията на Еквадор през юли 2012 г., малко преди летните олимпийски игри, които се проведоха в града. Една от причините за решението е влошеното му напоследък здраве. Заради него той смята да прекрати в близките седмици самоналожената изолация в посолството, където се спаси от разследване на шведските власти, довело до твърдения за изнасилване, и опасността да бъде екстрадиран в САЩ и там да понесе последствия за публикуване на тайни правителствени документи. Възможността той да бъде арестуван на излизане от мисията съществува, включително защото той не си плати гаранцията, наложена му след ареста в Лондон през 2012 г. Тогава полицията го задържа по искане на шведските власти. Именно заради това може да бъде арестуван отново - шведското разследване към момента е прекратено и Асанж няма да бъде екстрадиран заради него. Несигурен свят Междувременно Еквадор даде сигнал, че  търпението за престоя на Асанж  също се изчерпва. През март властите на страната му спряха и достъпа до телефон и интернет, след като той наруши обещание да не се намесва във вътрешни въпроси на други страни от територията на мисията, а го направи в кризата с Каталуня. Еквадор обмисля дори да повдигне обвинения срещу него за проникване в компютърната система на страната, също от територията на посолството. Когато излезе, Асанж ще се сблъска с нов свят - обвинения за руска намеса в американски избори (свързвана и с дейността на \"Уикилийкс\"), по-агресивен президент в Белия дом, Великобритания, която трябва да търси ново място в света, и нова власт в Еквадор. Затова може и да вижда бъдещето като по-несигурно, отбеляза агенцията.", "date": "2018.08.01", "title": "Асанж се готви да напусне еквадорското посолство в Лондон, пише \"Блумбърг\""}
{"url": "https://www.dnevnik.bg/sport/2018/08/01/3290329_pravitelstvoto_shte_dade_500_hil_leva_za_osvetlenie_na/", "text": "Правителството е одобрило отпускането на близо 2 млн. лева за модернизация на два стадиона във Варна и Враца, обяви министърът на младежта и спорта Красен Кралев. На заседание на Министерския съвет е гласувано да се преведат допълнителни средства по бюджета на община Враца. Тя ще получи 500 хил. лева за изграждане на осветление на стадион \"Христо Ботев\". На община Варна ще бъдат преведени 1 398 000 лева  за основен ремонт на трибуни и терен на стадион \"Спартак\" , обяви Кралев във \"Фейсбук\". От \"Ботев\" (Враца) уточняват, че всички процедури, свързани със строително-монтажните работи, започват веднага. \"Враца и нашият отбор заслужават да домакински мачове в Първа лига и е въпрос на седмици това да се случи. На този етап остава единствено да подкрепяме отбора, докато \"домакинства\" в Монтана, и скоро ще си бъдем у дома\", посочват от \"Ботев\" в сайта си. Отборът от Враца стана единственият, който се изкачи от Втора лига в елита. Стадионът му обаче не отговаря на изискванията, тъй като няма осветление и затова съставът домакинства в Монтана. Там в неделя \"Ботев\" ще приеме \"Левски\" от 18.30 ч. Сайтът на клуба допълва: \"Освен парите за стадиона са отпуснати и 1 000 000 лева за асфалтиране на улици в града и още 245 000 лева за ремонт на митрополията.\" В последните години държавата даде пари за осветление и ремонт на терените на стадионите в няколко града, сред които тези на \"Черно море\" във Варна, \"Дунав\" в Русе и \"Локомотив\" в Горна Оряховица и \"Монтана\".", "date": "2018.08.01", "title": "Правителството ще даде близо 2 млн. лева за стадиони във Враца и Варна"}
{"url": "https://www.dnevnik.bg/skorost/2018/08/01/3290326_bus_lentite_v_sofiia_veche_shte_sa_zabraneni_za_koli/", "text": "Бус лентите в София вече ще достигат до края на кръстовищата, като движението на автомобили в тях ще е напълно забранено, освен при десен завой. Първата от новите бус ленти вече е обособена по бул. \"Васил Левски\" - от Софийския университет до кръстовището с ул. \"Граф Игнатиев\". С промяната в този участък ще се избегне натрупващото се закъснение от 7-8 минути за тройлебусните линии, които се движат по булеварда. Новите \"споделени бус ленти\" имат за цел да се реши проблемът с навлизащите коли в обособените за градски транспорт платна. Досега лентите свършваха преди кръстовищата и в тях влизаха автомобилите, които ще завиват надясно. Сега лентите ще стигат до стоп линията на кръстовищата и ще са регулирани от светофари. Шофьорите, които правят десен завой, ще могат да навлизат, но движението направо от бус лентите ще е строго забранено. Предстои по този начин да се преработят бус лентите и по булевардите \"Сливница\", \"Данаил Николаев\" и \"Цариградско шосе\". Нова бус лента ще бъде изградена и по бул. \"Евлоги и Христо Георгиеви\" в отсечката между \"Черни връх\" и бул. \"Драган Цанков\", като ще бъде направена само в посока Националния стадион \"Васил Левски\".", "date": "2018.08.01", "title": "Бус лентите в София вече ще са споделени при десен завой"}
{"url": "https://www.dnevnik.bg/bulgaria/2018/08/01/3290363_ruski_barji_sa_bili_podgotviani_za_nereglamentirana/", "text": "Два плавателни съда, собственост на руската компания Morwenna, са извършвали активна подготовка за товарна операция на тежко оборудване на други руски кораби в пристанище \"Бургас\" без задължителното разрешение на Министерския съвет. Информацията на \"Дневник\" беше потвърдена от Министерството на транспорта и информационните технологии след зададени въпроси по случая. Баржите Morwenna 1 и Morwenna 3, плаващи под руски флаг, са пристигнали в Бургас най-вероятно в края на юни за извършване на дейности по претоварването на тежко сондажно оборудване за добив на петрол във вътрешността на Русия или Казахстан, научи още \"Дневник\". Те трябва да обслужват корабите \"Топаз Нева\" и \"Топаз Лена\", които също плават под руски флаг. Според действащия в момента у нас Кодекс на търговското корабоплаване обаче всички дейности във вътрешните морски води на страната могат да бъдат извършвани само от кораби, плаващи под български флаг. Допустимо е същите дейности да бъдат извършвани и от кораби, плаващи под флага на друга държава - членка на Европейския съюз, ако те отговарят на нормативните изисквания за крайбрежно плаване. Всички останали кораби, плаващи под флага на страни извън съюза, могат да извършват дейности в т.нар. вътрешно море на страната само след изрично разрешение на Министерския съвет. Според отговора на въпросите, зададени до Министерството на транспорта обаче, Morwenna 1 и Morwenna 3 нямат издадено подобно разрешение, тъй като не са го поискали, независимо че са на пристанище \"Бургас\" вече около месец. В същото съобщение се уточнява, че оператор и концесионер на терминал \"Бургаз-изток 2\", на който са акостирали двете баржи, е \"БМФ Порт Бургас\" на братята Кирил и Георги Домусчиеви. Според пресцентъра на транспортното министерство дружеството им нямало никакво отношение към баржите, акостирали на кея им. По същия повод от Изпълнителна агенция \"Морска администрация\" съобщиха, че вчера (очевидно след зададените въпроси по случая) на двете баржи е било разпоредено да не извършват никакви дейности до получаване на разрешение от Министерския съвет. Дружеството - собственик на плавателните съдове, Morwenna Shipping Company не е в ограничителния списък на ЕС, показа проверка на \"Дневник\".", "date": "2018.08.01", "title": "Руски баржи са били подготвяни за нерегламентирана дейност в пристанище \"Бургас\""}
{"url": "https://www.dnevnik.bg/zelen/2018/08/01/3290364_instalacii_za_kompostirane_shte_ima_v_sevlievo/", "text": "Министърът на околната среда и водите Нено Димов е подписал договор за изграждане на инсталации за преработка на отпадъци с общините Севлиево, Дряново и Сухиндол, информират от Министерството на околната среда и водите. Проектът включва две инсталации за компостиране на територията на Севлиево и Дряново и изграждане на площадка за компостиране на място за община Сухиндол. Съоръженията ще обслужват над 42 000 жители. Компостиращите инсталации са предвидени с общ капацитет близо 4000 тона годишно. Общият размер на инвестицията е над 2.2 млн. лв. Оперативна програма \"Околна среда 2014 - 2020\" осигурява безвъзмездна финансова помощ в размер на над 1.8 млн. лв. Срокът за изпълнение на проекта е 12 месеца.", "date": "2018.08.01", "title": "Инсталации за компостиране ще има в Севлиево, Дряново и Сухиндол"}
{"url": "https://www.dnevnik.bg/bulgaria/2018/08/01/3290366_uvelichava_se_obhvatut_na_elektronnite_administrativni/", "text": "Правителството прие промени в Наредбата за общите изисквания към информационните системи, регистрите и електронните административни услуги. Мерките засягат  най-често използваните средства за електронна идентификация  – квалифицираният електронен подпис (КЕП) и персоналният идентификационен код (ПИК), издаван от Националната агенция за приходите или от Националния осигурителен институт, Предвидено е те да се използват пълноценно и след 2018 г. при заявяване и предоставяне на административни услуги по електронен път. С удължаването на срока се гарантира непрекъснатост на процеса по заявяване и предоставяне на електронни административни услуги, както и се разширява кръгът от средствата, използвани за електронна идентификация на гражданите. Чрез промяната се регламентира правна възможност при заявяване на електронни административни услуги за електронна идентификация на физически лица освен ПИК на НАП и НОИ да се използва и уникалният код за достъп (УКД), издаван от Националната здравноосигурителна каса, след интеграцията им със системата за електронна автентикация на Държавна агенция \"Електронно управление\". ", "date": "2018.08.01", "title": "Увеличава се обхватът на електронните административни услуги"}
{"url": "https://www.dnevnik.bg/bulgaria/2018/08/01/3290380_samo_v_15_obshtini_niama_programi_za_namaliavane_na/", "text": "Само в петнадесет от общо 265 общини нямат приети програми за овладяване популацията на безстопанствените кучета, се казва в отчета за ефекта от тях, приет днес от кабинета. Регистрираните приюти за безстопанствени животни в страната са 47. Според данните от общините през миналата година в страната е имало 24 194 бездомни кучета. Това е с 1622 по-малко от 2016 г. Отчетът показва, че при изпълнение на общинските програми за овладяване на популацията на безстопанствените кучета в страната през 2017 г. са заловени 22 318 животни, от които 3817 броя са били осиновени. Най-голям е процентът на осиновени кучета в областите Бургас, София-град, Стара Загора и Русе.", "date": "2018.08.01", "title": "Само в 15 общини няма програми за намаляване на броя на бездомните кучета"}
{"url": "https://www.dnevnik.bg/sviat/2018/08/01/3290356_ubitite_ruski_jurnalisti_v_afrika_sa_putuvali_kato/", "text": "Руското външно министерство няма точни данни защо тримата руски граждани, убити в Централноафриканската република (ЦАР), са били на път, предаде РБК. Пред телевизия \"Россия 24\" говорителят на институцията Мария Захарова каза, че пътуването им е било оформено като туристическо и че от руското посолство в столицата Банги са поискани всички техни документи, с които им е разрешено да влязат. За момента външното министерство \"не разбира как те са се озовали там, кой носи отговорност за пребиваването им\", продължи Захарова. Представители на руския туристически бранш уверяват, че никога не е имало организирани посещения в ЦАР, организирани от компании на руския пазар. Журналистът и военен кореспондент в няколко конфликта Орхан Джемал, операторът Кирил Радченко и режисьорът Александър Расторгуев  бяха убити в ЦАР , като според местните власти е силно вероятно нападателите им да са от ислямистки групировки. Според \"Асошиейтед прес\" групата е била нападната от поне 10 души, а убийците може да са както крадци, така и бунтовници. Вчера главният редактор на Центъра за управление на разследванията (който работи по случаи на корупция) Андрей Коняхин каза, че журналистите влезли в ЦАР, за да снимат филм за наемници от частната военна компания \"Вагнер\", чието съществуване Русия не коментира, тъй като частните армии  на теория са извън закона . В ЦАР  освен предполагаеми сили на \"Вагнер\"  има и военнослужещи, и цивилни \"инструктори\" (за които също се смята, че може да са частни бойци), които работят с армията и президентството на страната. Според Коняхин, чийто център се финансира от прекаралия десетилетие в затвора бизнесмен Михаил Ходорковски, последната връзка с журналистите е била на 29 юли. Целта на пътуването им пък е бил район, в който са разположени правителствени сили, с чиято подготовка се занимават именно руски инструктори. За \"Интерфакс\" той казва още, че сигурността на журналистите е била гарантирана съобразно договорености с миротворци на ООН.", "date": "2018.08.01", "title": "Убитите руски журналисти в Африка са пътували като туристи, обяви Захарова"}
{"url": "https://www.dnevnik.bg/bulgaria/2018/08/01/3290381_kabinetut_otpuska_personalni_pensii_na_92_deca/", "text": "Общо 92 деца без право на наследствена пенсия от починал родител ще получат персонални пенсии в размер на 113.02 лв. месечно, реши правителството. Пенсиите са в размер на 90 на сто от социалната пенсия за старост и ще се изплащат от 1 август. С отпускането им ще бъдат подпомогнати 50 семейства, останали в затруднено финансово положение, съобщи правителствената пресслужба.", "date": "2018.08.01", "title": "Кабинетът отпуска персонални пенсии на 92 деца"}
{"url": "https://www.dnevnik.bg/biznes/2018/08/01/3290386_koncesionerut_na_plaja_kiten-jug_moje_da_iska_do_14/", "text": "Новият концесионер на плаж \"Китен-юг\" - \"Атлиман 2\" може да събира максимум по 7 лева за чадър и 7 лева за шезлонг в следващите десет години. Това е записано в концесионния договор, съобщиха от пресслужбата на кабинета. Днес министрите одобриха фирмата за концесионер. \"Атлиман 2\" ще дължи през първата година концесионно плащане от 187 722.41 лв. с ДДС. Фирмата ще инвестира в организация на спортно-развлекателните дейности на морския плаж 33 240 лв. с ДДС за срока на концесията.", "date": "2018.08.01", "title": "Концесионерът на плажа \"Китен-юг\" може да иска до 14 лева за шезлонг и чадър"}
{"url": "https://www.dnevnik.bg/sviat/2018/08/01/3290389_vsichki_obvineniia_sreshtu_manafort_sa_za_edno_che/", "text": "Всички обвинения се състоят в едно: Пол Манафорт е излъгал – така обвинението срещу директора на кампанията на Доналд Тръмп откри първото дело, свързано с  руското разследване . Бившият ръководител на предизборната кампания на президента Тръмп  Пол Манафорт  е отворил над 30 банкови сметки в три чужди държави, в които да получава и укрива доходите си от политическата си консултантска работа в Украйна, заяви обвинението. Това е първият процес, който произтича от разследването на специалния прокурор  Робърт Мюлър  за потенциални връзки между предизборния екип на Тръмп и Русия. Те го описаха като данъчен измамник, укрил парите в офшорни сметки и лъгал, за да вземе назаем още милиони срещу недвижимо имущество, така че да поддържа екстравагантен стил на живот и след като работата секнала. Защитата обвини бившия му бизнес партньор  Рик Гейтс , че е присвоявал пари и че той носи вината за обвиненията срещу Манафорт. Според защитата никога не е възнамерявал да крие от американските власти размера на доходите си или банковите си сметки в чужбина. Адвокатът Томас Зенли заяви, че Манафорт е разчитал на други хора да следят транзакциите с тези пари, най-вече на Гейтс. По-рано тази година Гейтс се призна за виновен и в този процес е свидетел на обвинението. Не е известно кога Гейтс ще се яви в съда по делото, което се гледа в окръжния съд в Александрия, щата Вирджиния. Работата като политически консултант, извършена преди време от бившия шеф на кампанията на президента Доналд Тръмп -  Пол Манафорт , в Украйна срещу 60 милиона долара, се очаква да е в центъра на вниманието във втория ден на съдебния процес срещу него. Първият свидетел, който ще бъде разпитан днес от прокурорите, е Даниъл Рабин, политически консултант, продуцирал телевизионни реклами за Манафорт в Украйна. От Рабин вероятно ще бъде поискано да разясни естеството на работата, извършена от Манафорт за проруските политици там. Прокурорите казаха, че вторият им свидетел ще е агент на ФБР, но не разкриха името му. Прокурорите са внесли списък с 35 свидетели. Първият от тях, политическият консултант Тад Дивайн, беше призован вчера да обясни в съда в какво се е състояла работата на Манафорт в Украйна. Дивайн разкри, че украинският олигарх Ринат Ахметов е оказвал ключова финансова подкрепа за работата на Манафорт. Макар обвинението да заяви, че в това дело няма да представя доказателства за възможен сговор между Русия и кампанията на Тръмп, то може да разрови по-надълбоко връзките на Манафорт с руски и украински олигарси, казаха правни експерти. В показанията си вчера Дивайн каза, че Манафорт е използвал допитвания и реклама в западен стил, за да съдейства за победата на проруския политик Виктор Янукович на президентските избори в Украйна през 2010 г. По-късно Янукович беше свален от власт и през 2014 г. избяга в Русия, с което Манафорт изгуби значителна част от бизнеса си.", "date": "2018.08.01", "title": "Всички обвинения срещу Манафорт са за едно: че лъже, заяви обвинението"}
{"url": "https://www.dnevnik.bg/photos/2018/08/01/3290205_fotogaleriia_sushata_izcejda_jivota_v_avstraliiskite/", "text": "Сушата в Австралия е превърнала земята в кафяв прах. Погледната отгоре обаче, земята изглежда осеяна с артистични цветове и текстури.", "date": "2018.08.01", "title": "Фотогалерия: Сушата изцежда живота в австралийските ферми"}
{"url": "https://www.dnevnik.bg/sviat/2018/08/01/3290393_blizki_na_zaginali_v_gurciia_semeistvo_sudiat_durjavata/", "text": "Роднините на мъж и жена, загинали в горските пожари до Атина миналата седмица, са започнали дело срещу държавата, пожарната и полицията, съобщава източник на \"Ройтерс\" от съда. Държавта може да бъде осъдена за непредумишлено убийство, телесни повреди и други. Прокуратурата вече разследва причината за пожарите и как властите са реагирали на бедствието, което уби поне 91 души в село Мати. Семейството, чиито близки съдят Гърция, е опитало да избяга от огъня, но телата им са били открити на около 400 м от дома им. Те са празнували сватбата на дъщеря си само два дни преди това. Според властите причината за пожарите е умишлен палеж, един заподозрян вече е задържан.", "date": "2018.08.01", "title": "Близки на загинало в Гърция семейство съдят държавата"}
{"url": "https://www.dnevnik.bg/tehnologii/2018/08/01/3290397_huauei_za_purvi_put_dostavi_poveche_smartfoni_ot_epul/", "text": "Хуауей технолъджис\" за първи път в историята изпревари \"Епъл\" и стана вторият по обем на продажбите производител на смартфони в света през второто тримесечие на годината, сочат данните на компанията IDC, цитирани от \"Блумбърг\". Китайската компания, която атакува агресивно пазарите в Европа и Африка, е намерила 54.2 млн. купувачи на своите умни телефони, което е ръст от 41% спрямо същия период на миналата година. При \"Епъл\" продажбите остават на миналогодишните нива - около 40 млн. бройки. Успехът на \"Хуауей\" е още по-впечатляващ предвид факта, че компанията още няма достъп до пазара в САЩ. Пазарен лидер и през второто тримесечие на тази година остава \"Самсунг\" с над 70 млн. продадени смартфона. За периода в цял свят са купени 342 милиона умни телефона, което е спад от близо 2% спрямо април-юни 2017 г.", "date": "2018.08.01", "title": "\"Хуауей\" за първи път достави повече смартфони от \"Епъл\""}
{"url": "https://www.dnevnik.bg/sport/2018/08/01/3290394_ruskoto_futbolno_purvenstvo_zapochna_s_rekordna/", "text": "Сезонът в руското футболно първенство започна с рекордна посещаемост. От футболната лига в страната обявиха, че на срещите от първия кръг са присъствали 169 600 души. Това е значително повече от най-доброто постижение за посещаемост на мачове от първия кръг на руското първенство. Досегашният рекорд беше от 135 323 души от 2010 г. Броят на зрителите от първия кръг е със 70 418 повече спрямо преброените преди година. Принос за добрата посещаемост вероятно имат проведеното в страната световно първенство, както и модернизираните и новопостроени стадиони. Отделно  руската лига представи нов облик на първенството  в опит да привлече повече зрители и да повиши интереса. Вторият кръг на първенството започва с мача между \"Динамо\" (Москва) и \"Рубин\" (Казан), който ще се проведе на 3 август. Програмата включва и дербито между московските \"Локомотив\" и \"Спартак\" ден по-късно.", "date": "2018.08.01", "title": "Руското футболно първенство започна с рекордна посещаемост"}
{"url": "https://www.dnevnik.bg/sviat/2018/08/01/3290418_prestupnici_otkradnaha_dve_koroni_na_shvedskoto/", "text": "Две от короните на шведското кралско семейство са били откраднати от престъпници, избягали след това с моторна лодка, съобщи агенция \"Ройтерс\". Безценните артефакти от 17 век са били взети от катедрала в Стренгнес – на около час западно от Стокхолм, където се съхраняват погребалните емблеми на властта на крал Крал Девети и съпругата му кралица Кристина. Лодката е чакала престъпниците само на няколкостотин метра от катедралата, в езерото Маларен. Все още няма задържани и заподозрени, а полицията разпространява информация за откраднатите ценности, за да могат да бъдат разпознати. Обикновено такива артефакти се продават трудно и рано или късно биват открити.", "date": "2018.08.01", "title": "Престъпници откраднаха две корони на шведското кралско семейство"}
{"url": "https://www.dnevnik.bg/bulgaria/2018/08/01/3290400_novoto_izdanie_na_romanut_na_iavorov_na_mihail_kremen/", "text": "Преиздаденият наскоро \"Романът на Яворов\" на Михаил Кремен от издателство \"Милениум\" е без авторски права и представлява \"пиратско\" копие. Публикуването му е в разрез с всички норми в книгоиздаването и в нарушение на българското законодателство. Това обявиха от издателство \"Колибри\" в отворено писмо. В него те твърдят, че ще търсят правата си по съдебен ред, тъй като имат изключителни авторски права върху произведението. \"Дневник\" се опита многократно да се свърже с издателство \"Милениум\" на посочените на сайта форми за контакт, но до момента от там няма реакция. В писмото си \"Колибри\" изразява \"дълбокото си възмущение и изненада\" от публикуването на произведението. \"Издателство \"Колибри\" има сключен договор с наследника на автора на творбата Михаил Кремен, който му е преотстъпил изключителните авторски права върху произведението с цел издаването му на български език на територията на Република България и извън страната в целия свят. Договорът е подписан в началото на 2018 г. и ръкописът е включен в издателския план на \"Колибри\", се казва още в писмото. По силата на този договор издателство \"Милениум\" очевидно не разполага с авторските права за публикуването на творбата, отбелязват от \"Колибри\". Това личало и от липсата на знак за авторско право в новоизлезлия двутомник \"Романът на Яворов\" с логото на издателство \"Милениум\". \"Колибри\" ще потърси правата си по съдебен ред с оглед на пропуснати ползи, имуществени и неимуществени вреди, нанесени на издателството, и нарушаване на закона за интелектуалната собственост, казват от издателството. Жалба ще бъде внесена в прокуратурата незабавно и ще се вземат всички законови мерки за понасяне по последствията от това грубо нарушение на авторските права. \"Обръщаме ви внимание, че всеки, който разпространява и продава \"пиратското\" издание на \"Милениум\" на \"Романът на Яворов\", става съучастник в нарушаването на Закона за авторското право и сродните му права\", завършват от \"Колибри\". \"Романът на Яворов\" има и стари издания от 70-те и 80-те години на миналия век. Сега той е преиздаден за първи път от около 30 години. В него Михаил Кремен, който е сред най-близките приятели на поета, описва драматичния му живот, семейната му драма, любовта му с Лора Каравелова.", "date": "2018.08.01", "title": "Новото издание на \"Романът на Яворов\" на Михаил Кремен е без авторски права, твърди издателство"}
{"url": "https://www.dnevnik.bg/razvlechenie/2018/08/01/3290460_sofiiskata_filharmoniia_otbeliazva_90-godishen_jubilei/", "text": "Софийската филхармония ще отбележи 90-годишнината си със специални събития и гостувания на световноизвестни диригенти и музиканти от септември 2018 до юни 2019 г. Първият гост ще е грузинският бас Паата Бурчуладзе, който ще представи най-доброто от своя репертоар в зала \"България\" на 21 септември, съобщиха от филхармонията. Концертната програма за новия сезон е разделена на 14 концертни цикъла, а само през август почитателите на класическата музика могат да купят комбиниран билет за всеки от циклите с 20% отстъпка. Цикълът \"Големите симфонии I\" започва на 27 септември с концерт на виртуоза на цигулката Вадим Репин. Месец по-късно - на 26 октомври, диригентът Павел Балев дирижира шедьоври от класическата музика, а поредицата продължава през целия сезон с участието на солисти от цял свят. Предвидена е програма и за деца и родители с концертите \"Фортисимо\". Заглавията включват концертните цикли \"Шедьоврите на XX век\", \"Пианистите\", \"Руски приказки\", \"Магията на Бетовен\" и др.", "date": "2018.08.01", "title": "Софийската филхармония ще отбележи 90-годишнината си със специална програма"}
{"url": "https://www.dnevnik.bg/sviat/2018/08/01/3290305_kitai_se_otkaza_da_pridobiva_germanska_kompaniia/", "text": "Китайската компания - производител на компоненти в ядрения сектор, \"Янтай тайхай\" се отказва от желанието си да придобие машиностроителната \"Лайфелд метал шпининг\", след като днес се очакваше Германия за пръв път да наложи вето на подобна сделка, предаде \"Ройтерс\". За агенцията Георг Кофлер, най-големият акционер в германската компания, каза, че искането за придобиване, отправено към министерството на икономиката от френската Manoir Industries (чийто главен акционер е \"Янтай\"), е било оттеглено. Кофлер също така каза, че се готви да се откаже от дела си тази година, а ръководството е решило да търси други инвеститори на борсата. \"Вярваме, че тези политики от съображения за сигурност не са подходящи\", каза той за германския в. \"Ханделсблат\" и обясни, че договорът с Manoir Industries e изготвен още преди година. Очакваше се правителството на Германия да обяви ветото си днес от съображения за сигурност, включително заради \"Лайфелд метал шпининг\", която според Берлин е от стратегическо значение в ядрената индустрия. В действителност германските власти се опасяват, че  чрез стратегията си на придобивания  в Европа Китай търси технологично превъзходство пред Запада. Миналата седмица германското правителство  купи 20 процента от германския оператор  на електропреносна мрежа \"50Херц\" (50Hertz), за да попречи на придобиването ѝ от китайски инвеститор.", "date": "2018.08.01", "title": "Китай се отказа да придобива германска компания заради очаквано вето на Берлин"}
{"url": "https://www.dnevnik.bg/sport/2018/08/01/3290457_organizatorut_na_macha_levski_-_milan_izrazi_jelanie/", "text": "Организаторът на приятелския двубой между \"Левски\" и \"Милан\" обяви, че има желание срещата да се проведе. От \"Моко сълюшън\" (Moko Solution) посочиха, че носят \"пълната морална и юридическа отговорност\" за събитието, посветено на 75-ата годишнина от рождението на Георги Аспарухов-Гунди. Първоначалните планове бяха \"Левски\" да играе с \"Бока хуниорс\" на 19 август, но аржентинците промениха програмата си. След това беше насрочен мач с \"Милан\" за 11 август, но във вторник вечерта  \"Моко сълюшън\" обяви, че двубоят се отлага за неопределено време . \"Поради независещи от нас причини, а именно  смяната на собствеността в АК \"Милан\" , смяната на всички ръководни длъжностни лица, както и смяната на спортно-техническото ръководство на клуба, бяхме уведомени, че се налага спешна промяна за реализиране на уговорения между трите страни футболен мач в чест на 75 години от рождението на Георги Аспарухов-Гунди\", заявиха от компанията организатор в отговор на  настояването на \"Левски\" да получат обяснение . Компанията посочва, че \"Милан\" е поел \"пълната отговорност за съгласуване на нова дата в най-кратки срокове, съобразявайки се с програмата на ПФК \"Левски\". \"Ние като организатор на събитието осъзнаваме отговорността, която носим, и имаме желанието да реализираме събитието и поетите от нас ангажименти в най-кратки срокове и в удобна за ПФК \"Левски\" дата. Ние като организатор на събитието \"75 години Георги Аспарухов - Гунди\" носим пълната морална и юридическа отговорност както пред ПФК \"Левски\", пред милионите привърженици на клуба, така и пред семейството на Георги Аспарухов-Гунди\", казват от \"Моко сълюшън\". От компанията се надяват, че българският клуб \"ще им предостави възможността да реализират това паметно събитие в чест на синята легенда\". Продадените за събитието билети ще важат за новата дата без презаверка, обявиха преди ден организаторите.", "date": "2018.08.01", "title": "Организаторът на мача \"Левски\" - \"Милан\" се надява двубоят да се състои"}
{"url": "https://www.dnevnik.bg/evropa/2018/08/01/3290447_blizuk_do_orban_predpriemach_ovladia_vliiatelna/", "text": "Новинарският канал Hír TV, който три години бе в опозиция на управляващата партия \"Фидес\" и премиера Виктор Орбан, вече е с ново ръководство, близко до тях, съобщи \"Ройтерс\". Агенцията отбелязва, че продажбата на \"Хир\" и днешното ѝ \"предаване\" на близкия до Орбан бизнесмен Жолт Ниергеш затвърждава контрола на \"Фидес\" върху медиите няколко месеца след внушителната ѝ победа на изборите през април. Каналът, създаден през 2003 г., бе на Лайош Шимичка - дългогодишен съюзник на премиера до 2015 г., когато се стигна до разрив между двамата. Шимичка се  превърна в яростен противник на Орбан  и бе срещу него на изборите през пролетта, като подкрепяше националистите от \"Йоббик\", но те,  загубили идентичност , претърпяха поражение. Победата на Орбан принуди Шимичка  да закрие \"Мадяр немзет\" , един от двата  опозиционни вестника  в страната, както и известна радиостанция, като цитира липса на финансиране. Той обяви, че ще има промени и в телевизията, и продаде бизнеса си на Ниергеш. \"Старата гвардия\" Жолт Ниергеш, сочен от опозиционни медии като семеен приятел на Орбан, рядко се появява публично, но го направи в Hír TV. Видео на новинарския сайт HVG.hu го показва, докато уверява работещи в телевизията, че \"ситуацията ѝ е стабилна\", а \"каналът ще продължи да работи и бъдещето му е подсигурено\". По думите му Габор Лискай, известен с работата си за проправителствени издания, ще ръководи новинарската медия. Лискай някога работеше за Шимичка, но при разрива между последния и Орбан застана на страната на премиера. Досега той оглавяваше компанията Mediaworks, издаваща вестници и списания, близки до \"Фидес\". Пред журналистите и други служители в \"Хир\" Ниергеш не коментира дали телевизията ще има специфична политическа ориентация. Според \"Ройтерс\" обаче журналистите са били в шок, след като било обявено новото ръководство, и всъщност се е завърнала \"старата гвардия\", отговаряла за проправителствения характер на съдържанието преди 2015 г. Според един от журналистите това бележи и загубата на относителната свобода, на която редакцията се е наслаждавала, откакто Шимичка се оказа в опозиция.", "date": "2018.08.01", "title": "Близък до Орбан предприемач овладя влиятелна опозиционна телевизия"}
{"url": "https://www.dnevnik.bg/skorost/2018/08/01/3290489_pri_akciia_na_policiiata_vseki_chetvurti_tovaren/", "text": "При проведената в страната специализирана полицейска операция за контрол на товарните автомобили и автобусите от 23 до 29 юли нарушение е открито почти във всеки четвърти случай, сочат обобщените данни. Спрените камиони за проверка са били 7333, като са установени 1880 нарушения. На 21 от проверените моторни превозни средства е наложена забрана да продължат движението си. В 468 случая е засечено превишаване на скоростта, а в 417 са открити нередности в документите на водачите или автомобилите. Наложени са и 250 санкции за неизползване на обезопасителни колани. Проверени са 1910 автобуса, като са установени 375 нарушения. В 53 случая има превишаване на скоростта, в 67 неизползване на обезопасителните колани, а в 87 нередности в документите. Полицейската операция се проведе на територията на цяла Европа.", "date": "2018.08.01", "title": "При акция на полицията всеки четвърти товарен автомобил е бил в нарушение"}
{"url": "https://www.dnevnik.bg/sport/2018/08/01/3290353_desetgodishniiat_klark_kent_se_prevurna_v_senzaciia/", "text": "В плуването все още е рядкост рекордите, поставени от  Майкъл Фелпс , да бъдат подобрявани. Това обаче се случи с 23-годишно постижение. Името, което привлече вниманието, е Кларк Кент Апуада. Успоредно със спортното постижение за обществения интерес към десетгодишното момче допринесоха и препратките към Супермен (Кларк Кент е името на супергероя от комиксите). На състезание от сериите \"Фар уест\" в Калифорния Кент победи на 100 метра бътерфлай с постижение 1:09.38 минути. Това е с повече от секунда по-добър резултат от рекорда на Майкъл Фелпс от 1995 г., когато е на същата възраст. Постижението на Фелпс остана непокътнато в продължение на 23 години, а в този период американският плувец се превърна в най-успешния олимпиец на всички времена, спечелвайки 28 медала. Кариерата на Кент в плуването започва преди четири години. \"Товa момче се различава от всички други спортисти, които някога съм тренирал. Той е уникален и има свръхсили\", казва треньорът му Дия Рияна. Освен качествата си в плуването 10-годишното момче е и всестранно развит талант. Баща му Крис Апуада споделя, че синът му ходи на уроци по пиано и смесени бойни изкуства. В училище се увлича по компютрите и вече се е записал на уроци по програмиране. \"Засега не ми тежи, просто успявам добре да си разпределя времето. Обичам да плувам, защото всички мои близки ме подкрепят и постоянно ме гледат около басейна\", казва Кент пред Си Ен Ен. Момчето, което подобри рекорд на Майкъл Фелпс, си поставя високи цели и иска да се развива в спорта.", "date": "2018.08.01", "title": "Да бъдеш Супермен: десетгодишният Кларк Кент счупи рекорд на Майкъл Фелпс"}
{"url": "https://www.dnevnik.bg/bulgaria/2018/08/01/3290495_ot_poruchkata_za_remont_na_helikopteri_ne_stava_iasno/", "text": "Министерството на отбраната пусна обществена поръчка за ремонт на хеликоптери Ми-17 и Ми-24, от която не става известно точно колко машини ще се ремонтират. Прогнозната стойност на ремонтите е над 31 млн. лв. До обявяване на поръчката се стигна, след като  падна последният летящ Ми-17 , който се използваше за гасене и на пожари. От общо 28 хеликоптера в армията летят едва 8. От 5 хеликоптера Ми-17 не лети нито един, от 5 Ми-24 лети само един, от 12 \"Кугар\" летят 3-4, а от 6 \"Бел\" летят 3. В обявлението за поръчката е записано, че трябва да се ремонтират \"2 броя вертолети Ми-17\" и 4 броя Ми-24.  От друга страна в Техническата спецификация има изискване за ремонт на 2 броя основни двигатели и 1 пусков двигател, които са необходими за 1 вертолет Ми-17. Пропускът беше забелязан от списание \" Клуб Криле\". В Приложение 3 на същата Техническа спецификация се изисква ремонт на 2 броя авиохоризонт АГБ-3К сер. 3, които са достатъчни за 1 вертолет Ми-17. От Министерството на отбраната обясниха, че става въпрос за техническа грешка, която ще бъде оправена. В дирекцията имало 20 незаети работни места. Точната бройка на хеликоптерите за ремонт е 2 Ми-17 и 4 Ми-24.  На този фон военният министър Красимир Каракачанов готви законови промени, които да извадят подобни дейности от разпоредбите на Закона за обществените поръчки с мотив е, че тези поръчки често се обжалват от фирми, които се занимават с \"чорапогащници и банички\" и се проточват много дълго във времето.", "date": "2018.08.01", "title": "Министерството на отбраната пусна объркана поръчка за ремонт на хеликоптери"}
{"url": "https://www.dnevnik.bg/photos/2018/08/01/3290288_fotogaleriia_zlatniiat_most_na_vietnam/", "text": "Златният мост\" край град Дананг във Виетнам привлече хиляди туристи само за няколко дни. Той е разположен на 1400 метра надморска височина над хълмовете Ба На и предлага величествени гледки към околността. Дълъг е 150 метра и представлява две гигантски ръце, които го обхващат.", "date": "2018.08.01", "title": "Фотогалерия: \"Златният мост\" на Виетнам"}
{"url": "https://www.dnevnik.bg/sviat/2018/08/01/3290390_zashto_sasht_preduprediha_mvf_da_ne_finansira_kitai/", "text": "От 1980 г. досега Пакистан е получил 12 спасителни заема от Международния валутен фонд и нарастващите дълг и дефицит и високата инфлация може да превърнат договарянето на нов в първа задача на следващия кабинет, вероятно на  Имран Хан . Не го изключва и споменаваният като възможен финансов министър Асад Умар, според когото страната е на прага на банкрут и ще ѝ трябва финансова помощ. Вчера държавният секретар на Съединените щати Майк Помпео обаче изрази безпокойството си от възможността този заем да бъде отпуснат. Причината е, че милиардите, дадени на затъналия в дългове Пакистан, може всъщност да облагодетелстват Китай. \"Нека да е ясно. Ще наблюдаваме какво прави МВФ... Няма причина... американски долари, които са част от финансирането на МВФ, да отиват за погасяване на (дългове към) китайски държатели на облигации или самата китайска държава\", каза той в интервю за Си Ен Би Си. САЩ са и най-големият акционер в международната финансова институция и контролират над 16% от гласовете в управленските ѝ структури. Последният заем бе през 2013 г., когато Исламабад прие условията на МВФ, за да получи 6.6 млрд. долара за 36 месеца. За този период кабинетът не се справи с исканите данъчни реформи и приватизация, с които се бе ангажирало, пише \"Блумбърг\". Последва обаче икономически бум, който увеличи търсенето и нуждата от внос в страната, а това заедно с повишените цени на петрола намали валутните резерви. Сегашната сума се очаква да е между 10 и 15 млрд. долара - повече от всички предоставяни на Пакистан до момента (най-големият от 2008 г. бе 7.6 млрд.). Според \"Файненшъл таймс\" подготвяното искане до МВФ е на стойност 12 млрд. долара. \"Борба с китайските инвестиции\" Исламабад реагира бързо и обвини Вашингтон, че използва нуждата на Пакистан от средства, за да ограничи китайските инвестиции по света. \"САЩ се опитват да провалят най-големия принос на Китай за бъдещето ни\", казва пред \"Файненшъл таймс\" високопоставен китайски служител. Според друг целта на САЩ е да се окаже натиск върху Пакистан заради собствените интереси на Белия дом. Това обаче едва ли ще даде резултат и Пакистан ще потърси алтернативи, смята той. Измамна алтернатива Заем директно от Китай на теория е друго възможно решение за Пакистан, който вече е важен играч в икономиката на страната и който отрича, че понякога изпълнява функциите на МВФ за една от най-населените държави в света. Предимството при работа с Китай от гледна точка на много лидери е, че средствата, отпускани от него, не идват с условията за реформи, на които настоява МВФ. Проблемът е, че заемите от китайски банки до Пакистан вече достигнаха размер от 5 млрд. долара. Дефицитът по текущата сметка на Исламабад също нараства отчасти заради вноса в големи мащаби на китайско оборудване и материали през Китайско-пакистанския икономически коридор - система от пристанищна и железопътна инфраструктура, свързана с глобалния проект \"Един пояс, един път\". Проектът, който все още се изгражда, е на обща стойност 62 млрд. долара. Бившият представител на МВФ Марк Собъл  написа тази седмица , че фондът трябва да прегледа внимателно всички данни за средствата, отпуснати от Китай за икономическия коридор. Китай отказва да публикува детайли за условията, при които трябва да отпусне над 60-те млрд. долара на Пакистан. Какво мисли Китай Китайски представител обяви, че решението трябва да бъде оставено на МВФ, тъй като фондът и без това си има \"собствени стандарти и правила за действие\". \"Вярвам, че ще се справят с въпроса по подходящ начин\", каза пред репортери говорителят на външното министерство в Пекин Гън Шуан, цитиран от \"Ройтерс\". Той не даде повече подробности.", "date": "2018.08.01", "title": "Защо САЩ предупредиха МВФ да не финансира Китай чрез заем за Пакистан"}
{"url": "https://www.dnevnik.bg/bulgaria/2018/08/01/3290474_otvejdaneto_na_ivancheva_do_bolnicata_s_okovani_ruce_i/", "text": "Отстранената от длъжността кмет на столичния квартал \"Младост\" Десислава Иванчева, която бе арестувана показно в центъра на София в средата на април, е била приета днес в болница. Тя е била отведена за прегледи с оковани ръце и крака. Това се вижда от публикация в официалния ѝ профил в социалната мрежа \"Фейсбук\", придружена с видео. То е заснето е Петър Кържилов, член на екипа ѝ. Проверка на \"Дневник\" установи, че конвоирането на арестанти е уредено частично в Закона за изпълнение на наказанията и задържането под стража, както и в правилника за прилагането му. Подробности обаче липсват. Законът ползва думата \"белезници\" за оковаване и на ръцете, и на краката. В чл. 114 се казва, че употребата на белезници се допуска и когато това е необходимо при конвоиране на лишен от свобода. (Законът приравнява случаите на конвоиране на затворници с присъди и арестанти с повдигнати обвинения). А в чл. 115 е записано, че използването на физическа сила и помощни средства се съобразява с конкретната обстановка, характера на нарушението и личността на нарушителя. Съществува и Инструкция за организацията и реда за осъществяване на конвойната дейност в МВР, която се ползва и от главна дирекция \"Охрана\". В нея се казва само, че полицейските органи от конвойния наряд трябва да извършват периодична проверка на белезниците на арестантите. Инструкцията има раздел за инструктаж. По време на инструктажа . Главна дирекция \"Охрана\" има и вътрешния правила за конвоиране, които не са публично достъпни. От пресцентъра на правосъдното министерство, към което е съдебната охрана, обясниха, че белезниците на ръцете и на краката се поставят на всички задържани, когато биват извеждани от ареста или затвора и в случая на Иванчева е действано като във всички останали. \"Служителите са изпълнявали стриктно инструкция от 2013 г. на тогавашния директор на Главна дирекция \"Изпълнение на наказанията\", според която всеки лишен от свобода или задържано лице, който се извежда във външно болнично заведение бива конвоиран с помощни средства - белезници за краката и белезници за ръцете\", заявиха от ведомството. И подчертаха: \"В случая не се прави изключение, а това се прилага за всяко лице, което се извежда\". Вериги сложени специално заради публиката \"По принцип охраната има право да преценява степента на опасност. Друг е въпросът, че когато става дума за публично експониране на задържаните лица, не бива да се злоупотребява с това правомощие\", коментира пред \"Дневник\" адвокат Михаил Екимджиев. Той разказа за спечелени пред Европейския съд по правата на човека дела, включително и срещу България, при които е прието, че има нарушение и на справедливия съдебен процес, и на забраната за унизително отношение заради белезници в съдебните зали. \"Преди няколко дни излезе решението срещу Русия заради дамския пънкарски състав Pussy Riot, където момичетата бяха слагани в стъклени клетки пред съда и това беше прието за нарушение на съдебния процес, презумпцията на невиновност и забраната за унизително третиране\", разказа адвокатът, като подчерта, че тези примери са различни от конвоирането до болница на арестант. \"Този казус е много интересен и въпросът ще се изследва, ако се подаде иск по Закона за отговорността на държавата и общините за вреди или жалба в Страсбург - дали се е налагало точно Иванчева, за която няма данни да е с колосална физическа сила или да владее бойни изкуства, да бъде по този начин показвана на публиката\", заяви Екимджиев. Според него веригите на краката са сложени специално заради публиката - \"няма разумно оправдание на това нещо\". Обясни, че от значение е колко време Иванчева е била на показ, дали става дума за оживено място, където могат да видят много хора, или става дума за 10 метра между колата и някакво закрито помещение. \"Ако е било на оживено място пред болница с много хора, възниква въпросът не е ли могло малко повече охранители да я пазят с белезници на ръцете, което е обичайният начин, а са сложили белезници и на краката, което се предполага да е мярка спрямо някой особено опасен затворник. Дяволът е в детайла, но според мен има казус. И внушаването на публиката, че Иванчева е особено опасна, че на всяка цена трябва да бъде осъдена като такава\", каза още защитникът. По думите му - няма разумно обяснение, като се вземат предвид физическите параметри на Иванчева, особено и влошеното здравословно състояние. \"Ако пък случайно извадят аргументи, че се е опитвала да нарани полицай с каратиски техники, мога да се окажа неправ. Разсъждавайки през нормалните си възприятия, които имаме за ситуацията и за нея обаче, случаят няма обяснение\", допълни Екимджиев. Той обясни, че логиката за поставяне на белезници и вериги е чисто житейска - колкото по-опасно е престъплението, в което е обвинен човек, толкова има някаква логика мерките за охраната му да са завишени. От гледна точка на риска задържаният да избяга, защото обвинените в по-тежки престъпления са повече мотивирани да избягат. И не само с оглед на физическите им възможности, а заради бягство от правосъдие. \"В последно време имаше няколко случая на бягство на затворници и арестанти, затова може би случаят с Иванчева да е резултат на някакво престараване - да не бягат затворници и да не се налага чистачките да ги гонят - да са решили: с вериги и на краката за всички, без оглед дали става дума за 50-килограмова жена или сумист например\", коментира още адвокатът. Повод за поредно дело срещу България в Европейския съд по правата на човека \"Слагането на вериги трябва да бъде строго оправдано - няма ситуация, при която една жена да представлява такава заплаха, че да се налага да се оковава с вериги\", заяви за \"Дневник\" председателят на Българския хелзински комитет (БХК) Красимир Кънев. \"Аз съм сигурен, че един ден това ще стигне до Европейския съд по правата на човека в Страсбург и ще се намерят редица нарушения\", допълни той. Като подчерта, че фактът, че за случая се разбра от профила на Иванчева във \"Фейсбук\", ще затрудни едно евентуално заведено от нея дело. Причината - самата тя се е изложила на показ, като е изнесла историята в социалната мрежа.  Двете са обвиняеми за вземане на подкуп и бяха арестувани при показна акция в центъра на София през април. По време на съдебните заседания до момента, свързани с процеса срещу Иванчева, Петрова и бившия кмет на \"Младост\" Петко Дюлгеров, обвиняемите бяха държани с белезници преди заседанията и по време на всяка почивка. Поддръжниците на двете жени обявиха, че започват подписка, адресирана до правосъдния министър Цецка Цачева за тяхното пускане на свобода, за самоотвод на спецпрокуратурата, както и \"за започване на независимо разследване срещу организирана престъпна група, която извърши срещу Деси и Биляна престъпление по набеждаване в искане и вземане на подкуп!\".", "date": "2018.08.01", "title": "Отвеждането на Иванчева до болницата с оковани ръце и крака: От показност до престараване (видео)"}
{"url": "https://www.dnevnik.bg/sport/2018/08/01/3290535_levski_prie_programa_za_reforma_v_kluba/", "text": "\"Левски\" е приел програма за промени в управлението на клуба, обявиха сините. Във вторник е имало среща между собственика Спас Русев и тръста \"Синя България\", който също е акционер в дружеството. На нея са били обсъдени състоянието и управлението на клуба. \"Беше съгласувана програма за реформа на клуба с конкретни стъпки и срокове, която акционерите ще изпълнят. Информация за това ще бъде предоставена на предстоящото общо събрание на ПФК \"Левски\", обявиха от \"Левски\" и от \"Синя България\". Тръстът  призова за среща с Русев  след провала срещу \"Вадуц\" в евротурнирите. Тогава от организацията посочиха, че клубът е претърпял спортна и морална катастрофа в последната година. Те поискаха раздяла с треньора Делио Роси, която впоследствие се осъществи, както и такава с изпълнителния директор Красимир Иванов. Общото събрание на \"Левски\"  ще се проведе на 14 август . В дневния ред е предвидена промяна в надзорния съвет, в който в момента са Русев, синът му Евгени Русев и бившият футболист на отбора Кирил Ивков. Успоредно с краха в евротурнирите \"Левски\" се оказа в центъра на вниманието и заради проваления към момента звезден мач по случай 75-ата годишнина от рождението на Георги Аспарухов-Гунди. Първоначално плановете бяха в София да гостува \"Бока хуниорс\", а след това за съперник беше обявен \"Милан\". Засега  двубоят с \"росонерите\" е отложен от 11 август , като се търси нова дата.", "date": "2018.08.01", "title": "\"Левски\" прие програма за реформа в клуба"}
{"url": "https://www.dnevnik.bg/politika/2018/08/01/3290515_bulgarski_proizvoditeli_za_viziiata_na_bsp_vuvejdaneto/", "text": "Съюз \"Произведено в България\" се обяви за въвеждане на еврото в България. На среща с лидера на БСП Корнелия Нинова и депутати от партията днес Кънчо Стойчев от ръководството на организацията обяви, че присъединяването ни към еврозоната ще стабилизира страната и ще направи редица процеси необратими. Тема на разговора, който бе закрит за медиите, бе т.нар. Визия на БСП за развитие на България, при представянето на която Нинова обяви, че не трябва да се бърза с въвеждането на еврото. \"С въвеждането на еврото за бизнеса ще бъдат премахнати автоматично завишавания в кредитите, т.е ще нормализира лихвеният процент и това ще го направи равнопоставен за развитите страни. За малка икономика като българската едно такова подобрение от 1-2-3% е ключово важно\", обяви Кънчо Стойчев в отговор на журналистически въпроси за дискусията по документа. \"Нашето мнение го знаете - да не се бърза, докато не се анализират плюсовете и минусите за икономиката и банковия сектор. Защото при нереформираните системи, които имаме в България, ефектът може да е обратен. Нека са ясни последиците\", отвърна Корнелия Нинова. Нова данъчна политика  Срещата продължи около час и половина. За БСП по думите на Корнелия Нинова тя е била една от най-смислените и съдържателни срещи в последната година, тъй като се чули предложения, а в организацията членували над 1500 малки и средни предприятия. По думите на Кънчо Стойчев имало оживена и критична дискусия. След нея БСП и Съюз \"Произведено в България\" ще работят в три посоки - за разбиване на търговските монополи, за справяне с корупцията чрез законодателство, тъй като тя произтичала от законите, и за данъчна политика. На срещата е говорено за намаляване на данъка върху добавената стойност (ДДС) за храни и лекарства, но не са коментирани числа, макар че на \"Позитано\" 20 е получено предложение той да падне от 20 на 9 процентни пункта. Коментирано е още и намаление на корпоративния данък върху печалбата, ако фирмите инвестират и създават производство в западнали региони. От БСП обявиха, че ще се работи и за данъчни облекчения за млади семейства, и припомниха предложението си от м.г. - по 50 лева намаление на данъка върху доходите за всяко дете в семейство. Следваща стъпка в дискусията на визията е да се разработят мерки как държавата да се меси в икономиката, за което партията и организацията имали съгласие. Ще се работи и за осигуряване на работна ръка, но по думите на Корнелия Нинова наемането на мигранти не е вариант. Приоритети за всички партии \"Става въпрос не за партийна или политическа дискусия, а за дискусия за българската държавност, която не касае една или друга партия, а касае всички българи. Този документ е основа за разговор между всички българи как държавата да бъде по-ефективно управлявана, да осигурява спазване на правилата, на сигурността на гражданите и на защитата на слабите\", обяви Кънчо Стойчев. Според него нищо във визията на БСП не е решено, а идеята е да се изберат 4-5 приоритета от всички предложения, по които страната да се развива в следващите 15-20 години. Според Корнелия Нинова приоритетите трябва да са 5-6, след което ще се направят финансови разчети и план за изпълнение във времето. Тя обяви, че не става въпрос за партийна и предизборна програма, а че ще търси обединение от партии, организации и др., за да се превърне документът в национална програма. \"Ние не искаме просто да ни хвалят. Ние не казваме, че сме най-добрите и че сме измислили най-хубавото и умното за България. Но имаме нужда от съгласие, съвети, професионализъм. Да измислим важните приоритети, да се обединим максимално много българи. Който и да управлява, да следва важните приоритети\", обяви лидерът на БСП. По думите й това не било просто алтернатива на ГЕРБ, а опит за нещо по-голямо - национален разговор, национална енергия, национална програма.", "date": "2018.08.01", "title": "Български производители за визията на БСП: Въвеждането на еврото е добро за бизнеса"}
{"url": "https://www.dnevnik.bg/sviat/2018/08/01/3290450_prezidentut_trump_i_izmislicite_mu_za_nato/", "text": "Президентът Доналд Тръмп не разказва достоверната история за НАТО. В понеделник той говори за НАТО, все едно че \"в основата си\" това е бизнес, който е линеел, преди той да се появи. Това беше най-новото извъртане в една от най-трайните му измислици. Това въобще не е бизнес, а, разбира се, военен съюз. Той не е на път да фалира, а Тръмп не е направил обрат. Поглед към неговите изявления на пресконференцията с италианския министър-председател  Джузепе Конте : ТРЪМП: За неотдавнашната среща на НАТО: \"Отидох в НАТО. А НАТО по същество излизаше от бизнеса, защото хората не плащаха и тя западаше все повече и повече, и повече\". За генералния секретар на НАТО  Йенс Столтенберг : \"Той каза, че не е можел да събира пари, преди да се появи президентът Тръмп. Миналата година каза, че сме събрали 44 млрд. долара. А тази година парите се изливат вътре. И така поуката е, че страните от НАТО сега плащат много повече пари\". ФАКТИТЕ: Държавите не плащат, за да бъдат в НАТО, и не дължат на организацията нищо повече от вноски за предимно административен фонд, за който Тръмп не говори. Страните членки не са в дълг към НАТО. Сега парите \"не се изливат\" вътре. Събираемостта не се е повишила, както заяви той. Всъщност Тръмп роптае заради това колко харчат страните членки за националните си бюджети за отбрана. Правителството на Тръмп не е първото, което тласка страните в НАТО да харчат повече за собствените си въоръжени сили, за да намалят зависимостта си от САЩ. Всъщност през 2014 г., при правителството на Обама, членките на НАТО се съгласиха да се насочат към изразходване на 2% от техния БВП за собствената им отбрана до 2024 г. Донякъде неясно формулираният ангажимент беше поет в отговор на действията на  Русия в Украйна  и анексията на Крим. Никой не очакваше всички съюзници веднага да се придвижат до 2 процента; повишението трябваше да е постепенно. Възможно е, макар да не е установено, настъпателността на Тръмп да е пришпорила някои държави да увеличат разходите по-бързо от планираното или да погледнат по-сериозно на достигане на целта от 2 процента. Но срещата на върха на НАТО този месец, когато Тръмп заяви, че е извоювал нов ангажимент на партньорите от НАТО за техните военни разходи, тези партньори не го подкрепиха. Няколко европейски лидери казаха, че те просто са се съгласили да продължат да вършат това, което са правили и досега - да повишават военните разходи съгласно целта, поставена през 2014 г. Невярното твърдение на Тръмп, че НАТО \"събрала\" 44 милиарда долара през 2017 г., се отнася до оценката колко от партньорите на Вашингтон в алианса са повишили общо военните си разходи през миналата година. ТРЪМП: \"Ние даваме рамо навсякъде с между 70 и 90 процента от разходите за НАТО. Не е честно. Това не е честно. Особено когато вземеш Германия, а Германия плаща 1%, малко повече от 1%\". ФАКТИТЕ: Това не е вярно. Военният бюджет на САЩ съставлява около 70 процента от военните разходи на страните от НАТО, взети заедно, но това важи за военни ангажименти по целия свят, не само в Европа. Макар да порица Германия, че харчи само 1% от БВП за въоръжените си сили (всъщност 1.24% за 2017 и 2018 г.), той не спомена пред \"новия си приятел\" Конте, стоящ до него, че Италия изразходва дори по-малко: около 1.15 процента през 2017 и 2018 г. /БТА", "date": "2018.08.01", "title": "Президентът Тръмп и измислиците му за НАТО"}
{"url": "https://www.dnevnik.bg/sport/2018/08/01/3290559_sporting_lisabon_tursi_blizo_200_mln_evro_ot_trima/", "text": "До 200 млн. евро се надява да получи \"Спортинг\" (Лисабон) след напускането на трима футболисти. Португалският клуб обяви, че се е обърнал към ФИФА в търсене на обезщетение след раздялата с Желсон Мартинс, Руи Патрисио и Даниел Поденсе. Тримата бяха част от общо девет футболисти, които разтрогнаха договорите си със \"Спортинг\" през лятото. Те останаха разочаровани, след като  група ядосани фенове атакува тренировка на \"лъвовете\" през май . Мартинс вече подписа с \"Атлетико\" (Мадрид), вратарят Патрисио премина в новака във Висшата лига \"Уулвърхемптън\", а Поденсе се присъедини към \"Олимпиакос\". \"Спортинг\" иска да вземе най-голямо обезщетение за Мартинс - 100 млн. евро. Наполовина е исканата сума за стража, а за крилото на \"Олимпиакос\" - около 30-40 млн. евро. Клубът от Лисабон очаква намесата на Спортния арбитражен съд (КАС). Друг от напусналите играчи е Уилям Карвальо, но \"Бетис\" плати за него 20 млн. евро. Бруно Фернандеш разтрогна, но след това подписа петгодишен договор с \"лъвовете\" с включена клауза за откупуване от 100 млн. евро. През юни \"Спортинг\" привлече Синиша Михайлович за треньор, но  само девет дни по-късно новото ръководство обяви раздялата помежду им .", "date": "2018.08.01", "title": "\"Спортинг\" (Лисабон) търси близо 200 млн. евро от трима напуснали футболисти"}
