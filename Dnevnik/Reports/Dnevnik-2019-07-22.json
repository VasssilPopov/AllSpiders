{"url": "https://www.dnevnik.bg/sport/2019/07/22/3941043_avstraliec_otkaza_da_zastane_do_dopingiran_bezsramnik/", "text": "Световното първенство по плуване в Южна Корея започна със скандал, белязал финала на 400 метра свободен стил при мъжете. Абсолютният фаворит в дисциплината Сун Ян от Китай спечели своята четвърта световна титла и оправда очакванията, но след състезанието се разрази скандал, след като неговият подгласник Мак Хортън от Австралия отказа да се качи на подиума. Около китаеца има съмнения за използване на допинг, като в момента дори тече разследване. Няколко месеца преди световното първенство китаецът не беше открит в дома си, като е трябвало да даде проба в период без състезания. Въпреки, че е бил предупреден Сун Ян не е бил на адреса си, а няколко дни не вдигал и телефона си. Международната федерация по плувни спортове (FINA) реши да не го наказва, а само го порица, което разгневи много от конкурентите му. Самият Хортън го нарече \"допингиран безсрамник\". През 2014 г. той  изтърпя тримесечна санкция  от китайската федерация, след като даде положителна проба за стимуланта триметазидин. \"Нямам проблем с това, че не се качи на подиума заради мен. Ако не ме уважава не ме интересува, но той не уважава целия китайски народ по този начин, това е неприемливо\", каза китаецът пред репортери.      Сун Ян и Хортън са големите съперници  в дисциплината 400 метра, след като китаецът доминира на световните първенства от 2013 г. насам. Австралиецът е  олимпийски шампион от Рио Де Жанейро . Китайският плувец е още шампион на 200, 800 и 1500 метра, като е считан за един от най-универсалните плувци в свободния стил след Йън Торп.", "date": "2019.07.22", "title": "Австралиец отказа да застане до \"допингиран безсрамник\" на световното по плуване"}
{"url": "https://www.dnevnik.bg/bulgaria/2019/07/22/3941031_povecheto_direktori_vuv_fond_zemedelie_izlezli_v/", "text": "От 23-ма шефове на дирекции в Държавен фонд \"Земеделие\" само трима са на работа в момента. Останалите са в отпуск или имат болнични. Такава ситуацията заварил във фонда в петък новият му директор Васил Грудев, разказа той пред \"Нова телевизия\". В петък следобед  ръководството на фонда бе сменено  след като в началото на седмицата  шестима бяха арестувани  при акция на специализираната прокуратура. Грудев описа заварената от него ситуация като шокираща и показваща, че във фонда има кардинален проблем, който се надява още днес да разреши. Все пак отбеляза, че в този сезон е нормално много хора да са в отпуск. Не можа да предположи дали отсъстващите по болест всъщност разполагат с фалшиви болнични. \"Надявам се, че тази институция, която доведе и до голямо стресиране у служителите, ще бъде преодоляна с най-бързи темпове\", посочи той. По повод информацията, оповестена при ареста на служител, който  се оказва собственик на брониран мерцедес  и огромни суми, които раздавал като бързи кредити, Грудев посочи, е откритото в дома на въпросния служител, който бил на много ниско ниво, е \"абсолютно шокиращо\" и се учуди на какво кариерно развитие разчита въпросният служител. \"Но не бива да обобщаваме това за всички служители на фонда\", посочи той. За арестувания зам.-дирктор на фонда Калоян Костадинов Грудев посочи, че го познава добре и го определи като изключително добър професионалист и съвестен и честен експерт, като прави уговорката, че не разполага с данни и не знае за какво конкретно обвинение става дума. На фона на случващото се Грудев обяви, че ще вземе мерки за оздравяване на фонда и за повишаване на неговата прозрачност, защото според него в годините той е функционирал като затворена система и често е имал трудности в комуникацията както с бенефициентите, така и с обществеността. Затова обяви, че ще се въведе \"пълна електронизация\" на системите и ще се изгради модерен кол-център, който ще е единственото средство за контакт между подаващите проекти и експертите на фонда. Разказа, че в момента хората не знаели какво става с подадените от тях проекти и започвали да търсят контакт с експертите на фонда, да търсят посредници за връзка с тях и така се раждала корупцията. В отговор на въпрос Грудев съобщи, че след проверките на къщите за гости дали функционират по предназначение, след като са били финансирани от фонда, вече са възстановени 600 хил. лв. Техните собственици, за които са установени нарушения обаче, дължат общо 10 млн. лв. От общо над 700 къщи, изградени с европейски средства, проверени бях 288, като само при 15 имало безспорни доказателства, че не са ползвани по предназначение. Сред тези къщи се оказа и една на бившия вече зам.-министър на икономиката Александър Манолев. За този случай Грудев не можа да каже дали са връщани пари.", "date": "2019.07.22", "title": "Повечето директори във фонд \"Земеделие\" излезли в отпуск или си взели болнични"}
{"url": "https://www.dnevnik.bg/sviat/2019/07/22/3941035_iaponskiiat_premier_ne_specheli_nujnoto_mnozinstvo_za/", "text": "Партията на японския премиер Шиндзо Абе и съюзниците ѝ спечелиха мнозинство на изборите за горна камара на парламента, но не достатъчно, за да могат да променят конституцията, предадоха \"Ройтерс\", ТАСС и \"Асошиейтед прес\". Резултатите от изборите, на които се оспорват 124 от общо 245-те места в горната камара, засега показват, че Либерално-демократическата партия на Абе и основният ѝ съюзник \"Комейто\" засега печелят 71 места. Друга политическа сила, която подкрепя промените в конституцията - Партията на японското възстановяване, печели 10 места. По този начин партиите, които искат конституционни изменения, печелят общо места. Все още остават неразпределени девет от оспорваните места в горната камара, но дори и да ги спечелят, Абе и съюзниците му пак няма да разполагат с две трети от депутатите в нея, необходими за конституционна промяна, тъй като биха имали около 160 места. Абе се надяваше да спечели такова мнозинство, за да може да ревизира японската конституция, която според него е прекалено пацифистка, и да засили ролята на японските въоръжени сили. Той все пак призова за дебати за ревизирането ѝ, добавяйки, че според резултатите именно това искат избирателите. Пацифистката конституция на Япония е непроменена от поражението във Втората световна война насам. Абе от години говори за промяна на чл. 9, който би дал по-голяма легитимност на японската армия, но общественото мнение е радделено.", "date": "2019.07.22", "title": "Японският премиер не спечели нужното мнозинство за промяна в конституцията"}
{"url": "https://www.dnevnik.bg/politika/2019/07/22/3941046_radan_kunev_ursula_fon_der_laien_e_greshen_kompromis/", "text": "Не можеш да обещаеш всичко на всички - така евродепутатът Радан Кънев коментира пред БНТ мотивите си да гласува срещу избора на Урсула фон дер Лайен за поста председател на Европейската комисия. Кънев от \"Демократична България\" беше единственият български представител на Европейската народна партия (ЕНП), който гласува против избора на Урсула фон дер Лайен за председател на Евопейската комисия (ЕК). Радан Къбев даде за пример обещаната минимална европейска заплата и попита дали това е реалистично. \"Обещания като европейски социален фонд, обща европейска осигуровка, климатична политика отвъд всички амбиции... Това са само пакет обещания, които струват трилиони. Изборът като кандидат на Урсула фон дер Лайен е недопустим и изцяло грешен компромис на ЕНП\", обобщи той. Преди десетина дни  Кънев изрази мнение, че Еврокомисия начело с Урсула фон дер Лайен \"ще е имитация на загриженост\" . Като член на комисията по околна среда в Европарламента Радан Кънев коментира, че в Европа има огромен консенсус за ускорено намаляване на въглеродните квоти, така че България трябва да се подготви за много силен натиск за начина, по който жителите й се отопляват, шофират, начина, по който се произвежда електричество. \"Тази промяна ще се случи. Огромен процент от европейските граждани желаят Европа да бъде лидер в политиката за климатичните промени\", каза Кънев. В коментар на кандидатурата на Лаура Кьовеши за главен европейски прокурор Кънев заяви, че тя има огромен опит и това, което е постигнато в Румъния като реални производства и наказания, трябва да може да се случи и в съдилищата на България чрез европейско правосъдие.", "date": "2019.07.22", "title": "Радан Кънев: Урсула фон дер Лайен е грешен компромис на Европейската народна партия"}
{"url": "https://www.dnevnik.bg/bulgaria/2019/07/22/3941025_kak_da_prejiveem_liatoto_v_ofisa/", "text": "Децата вече не ходят на училище, климатиците работят на пълни обороти, а във всички социални мрежи преобладават снимки на плажове, море и боси крака. Това са очевидни знаци, че лятото е дошло. И някак естествено идва дилемата - как да го прекараме? Плажът и планината са стандартните опции, но има и една трета, която често не ни се нрави – в офиса на работа. Ако сте от третия тип и ще прекарате по-голямата част от лятото на работа, то ще разполагате с малко повече свободно време. Но не го пропилявайте в мързелуване, а го оползотворете по най-ефективния начин. Инвестирайте в нещо, което да развие професионалните ви умения или пък директно \"скочете\" в нови води. За сметка на морските. Ето няколко идеи как да оползотворите топлите месеци активно и ефективно. Сега е идеалното време да \"украсите\" CV-то си и да впишете нещо, което обикновено присъства в образеца, но не и във вашата графа. Една необичайна опция е шофьорски курс. Все по-често в изискванията на дадени компании присъства притежанието на категория \"Б\". А лятото е най-подходящото време за това начинание, тъй като трафикът е доста понамалял. По-голямата част от годината е запълнена с работата или университета, които изпиват и последните жизнени сокове. Затова е трудно да се прави каквото и да е след (например) осемчасов активен ден. Особено нещо, което искате да развивате или тепърва да научите. Затова пък през лятото можете да се посветите активно на езиков курс, а и да му отдадете нужното извън школата. Тогава със сигурност ще има ефект и знанията няма да се свеждат до часа, азбуката и разбъркана граматика. Ако досега не е имало нищо на хоризонта, лятото е точният момент да се активизирате в търсенето на нова работа или стаж. Докато \"конкуренцията\" почива. И през лятото компаниите продължават да наемат хора. Малко са фирмите, които се \"изключват\" и отиват на море. Напротив – точно сега може да бъде изпусната \"апетитна\" позиция, ако се спре с търсенето. Ако пък компанията предлага стаж – грабнете го! Може да не задоволява желанието ви да намерите сериозна и постоянна работа, но е шанс да натрупате опит в сферата. Кой знае – може да намерят постоянно бюро и за вас в офиса. Да, лято е. Продуктивността не е такава, каквато беше, но само ако се оставим на слънцето да ни омае, а лъчите да изсмучат ентусиазма ни. Затова почивайте активно и приемете работата като удоволствие, което не изпращате в папката \"от септември\". Разгледайте и актуалните обяви за работа на  Karieri.bg .  търси: Tax Advisors Senior Advisor, Transfer Pricing  търси: \"Експерт\" в отдел \"Одит на паричните дейности\" Експерти в дирекция \"Статистика\" \"Вътрешен одитор\" в отдел \"Одит на паричните дейности\" Началник-отдел \"Строителство и инвеститорски контрол\"  търси: Head of Marketing търси: Административен мениджър търси: Information Systems Security Officer Team Leader Provisions and Portfolio Management Team Leader Credit Risk Management Team Lead Strategic Analysis and Revenue Optimizations Brand Manager Legal Advisor Senior Data Scientist търси: Анализатор Централизирана касова проверка (м/ж)  търси: ETRM Operations Analyst Administrative Assistant търси: Teacher in Russian language (Part Time) Director of Admissions A Part -Time Teacher In German Intern in Mathematics A Full -Time Teacher In History A Full -Time Teacher In Physics A Full -Time Teacher In Geography A Part -Time Teacher in Spanish търси: Експерт – подбор на персонал Marketing research Expert търси: Broker of Financial instruments търси: STORE MANAGER  търси: Business Developer Corporate Clients търси: KEY ACCOUNTS MANAGER търси: Финансов анализатор Финансов анализатор - сертифициран финансов анализатор (CFA) търси: Мениджър екип", "date": "2019.07.22", "title": "Как да преживеем лятото в офиса"}
{"url": "https://www.dnevnik.bg/evropa/regioni/2019/07/22/3941030_es_obmislia_kolko_shte_mu_struva_nakazanieto_sreshtu/", "text": "Европейският съюз даде на Варшава два месеца, за да покаже, че приема сериозно независимостта на съдебната система. В противен случай тя рискува да загуби средства в новия бюджет на блока. Дали обаче Брюксел ще се осмели да сготви гъската, която снася малкото златни яйца на ЕС, пита Джо Харпър в статия за  \"Дойче веле\" . Миналата седмица Европейската комисия даде нов срок на Варшава да покаже, че иска да овладее това, което Брюксел смята за недемократични тенденции преди встъпването в длъжност на новия председател на институцията Урсула фон дер Лайен на 1 ноември. От две години комисията води правна битка с Варшава заради независимостта на полските съдилища и задейства безпрецедентна процедура, която може да лиши Полша от право на глас в съюза.  След решение на Съда на ЕС през юни  някои от промените в съдебната система бяха отменени, включително спорния закон, принуждаващ съдиите във Върховния съд да се пенсионират по-рано. Посоката на Варшава обаче все още тревожи Брюксел. От идването си на власт в края на 2015 г. управляващата партия \"Право и справедливост\" твърди, че промените в съдебната система са необходими, за да се отстранят съдиите, служили по време на комунизма. Разочарование Някои държави членки искат финансирането от ЕС да се обвърже с върховенството на закона. Това сериозно би ударило Полша, която е нетен бенефициент на еврофондове. Инге Гресле, председател на комисията за бюджетен контрол в Европейския парламент, заяви, че ЕС до момента не е имал капацитета да следи използването на фондове в държавите членки. Член на германския Християндемократически съюз, Гресле иска по-силни инструменти за налагане на демократични норми в следващия бюджетен период. В по-богатите западни части на ЕС има разочарование от отказа на Варшава и Будапеща да променят позициите си за бежанците и климатичните промени, съчетан с усилията им да запазят притока на еврофондове. Зам.-председателят на Еврокомисията Юрки Катайнен наскоро предупреди Полша да не се отнася към ЕС като към \"машина за пари\". По-рано тази година Брюксел предложи да ореже около една четвърт от финансирането за Полша за периода 2021-2027 г. като начална точка за разговори. Според проекта за бюджет намалението за кохезионната политика и общата селскостопанска политика може да е от пет до седем процента. По изчисления на полското министерство на инвестициите и икономическото развитие страната може да получи с до 10% по-малко кохезионни фондове и с до 15% по-малко средства за селско стопанство. Последните преговори между нетните платци и нетните бенефициенти за бюджетния период 2013-2020 г. отнеха над 29 месеца. Този път ситуацията е още по-сложна, защото заради Брекзит ще има по-малко средства. Факти и числа През 2017 г. Полша бе най-големият нетен бенефициент в ЕС, като получаваше малко под 8.1 милиарда евро повече, отколкото плащаше. През 2016 г. най-големият дял общи вноски в бюджета на ЕС дойде от Германия – 19%, нетен принос от 12.8 милиарда евро. Франция, Великобритания и Италия достигнаха дял на вноските по-висок от 10%. Четирите страни от Вишеградската група (Полша, Чехия, Словакия и Унгария) получиха около 150 милиарда евро нетни субсидии от бюджета на ЕС от 2007 г. За бюджетния период между 2014 и 2020 г. субсидиите от ЕС представляват 2.6% от унгарския брутен вътрешен продукт, 2.4% в Полша. 1.8% в Чехия и 2.3% в Словакия. Когато финансовата криза удари почти всички държави членки през 2008 г., Полша бе за момент единствената страна в ЕС, чийто брутен вътрешен продукт не се сви. Еврофондовете обаче бяха само един от факторите, които й помогнаха да избегне ефектите от кризата. \"Всички страни получаваха европейски фондове тогава\", коментира полският евродепутат Збигнев Кужмюк пред Euractiv. \"Но това, което ни помогна, беше фактът, че не бяхме членове на еврозоната. Нашата валута бе нашият амортисьор. По онова време износът бе двигателят на полската икономика\", добави той. Подкопаване на европейския проект Налагането на наказания срещу Полша може да стане в две форми, едната повече, а другата по-малко формална, коментира Ян Мус, полски експерт по ЕС. \"Първата би значела формално наказване на \"черната овца\" на европейската интеграция чрез например отказ на достъп до някои фондове\", посочи той, добавяйки, че е малко вероятно, макар и не невъзможно, кохезионните фондове да бъдат орязани. Този сценарий обаче би подкопал сериозно идеята за солидарност в ЕС и позицията на блока в останалата част на Европа, например на Западните Балкани, където \"Право и справедливост\" се радва на относителни симпатии. От друга страна, има редица други фондове, намалението на които може да навреди на Полша и да бъде полезно като наказание, добавя Мус. \"Но в този случай ЕС ще загуби подкрепа в Полша и някои други страни като Хърватия или Унгария\", смята той. Дежа вю? Явното безсилие на Европейската комисия да намери ефективен механизъм за овладяване на това, което смята за антидемократичен подход на ПиС, ще бъде ключов тест за Фон дер Лайен, която тепърва предстои да разкрие как възнамерява да води предстоящите преговори за следващия седемгодишен бюджет на блока. Тя вече се изправи срещу намеци, че може да е  длъжница на правителствата  във Варшава и Будапеща, след като се превърна в компромисен кандидат за председател на Еврокомисията от части заради съпротивата на Полша и Унгария срещу Франс Тимерманс, холандски социалист и силен критик на ПиС.", "date": "2019.07.22", "title": "ЕС обмисля колко ще му струва наказанието срещу Полша"}
{"url": "https://www.dnevnik.bg/photos/2019/07/22/3941036_snimka_na_denia_opit_za_protivodeistvie_na_praha/", "text": "Днес по ремонтираната част от ул. \"Шишман\" се диша по-леко. Първо машина измете праха по уличното платно, а после влезе в действие маркучът. Водната струя ще освежава основните улици на столицата два пъти месечно от май до септември. През останалото време на годината - поне по веднъж. Така постанови Софийският градски съд на 8 юли по повод заведено дело от неправителствената организация \"Граждани за чист въздух\" срещу Столичната община.", "date": "2019.07.22", "title": "Снимка на деня: Опит за противодействие на праха"}
{"url": "https://www.dnevnik.bg/razvlechenie/2019/07/22/3941057_natali_portman_shte_e_tor_v_pola/", "text": "Натали Портман ще е първата жена, размахваща чука на Тор, Махершала Али ще замести Уесли Снайпс в нова версия на \"Блейд\", а Анджелина Джоли и Салма Хайек ще се появят във \"Вечните\" (The Eternals). Това само част от новините, които Marvel Studios създаде в събота в Сан Диего на конференцията Comic-Con. Собственост на гиганта \"Уолт Дисни\" (Walt Disney), студиото представи какво ще пусне на екран в следващите две години. Това стана часове преди да бъде официално оповестено, че с общо над 2.79 млрд. долара \"Отмъстителите: Краят\" е надминал абсолютния световен рекорд за приходи на \"Аватар\". Близо 6500 ентусиазирани фенове в публиката аплодираха и появата на Скарлет Йохансон, която след няколко участия в поддържащи роли в \"Железния човек\" и \"Отмъстителите\" получава главна роля в \"Черната вдовица\". След като в няколко филма игра Джейн Фостър, приятелката на Тор (Крис Хемсуърт), Натали Портман също е с главна роля в Thor: Love and Thunder. Доктор Стрейндж сесдобива с отделен филм Doctor Strange in the Multiverse of Madness, който режисьорът Скот Дериксън описа като \"първият страшен филм във вселената на \"Марвел\". Китайският актьор Тони Люн получата главната роля в \"Шанг-чи и легендата за десетте пръстена\" (Shang-Chi and The Legend of the Ten Rings) с първия супергерой от азиатски произход. Новите заглавия за т.нар. Четвърта фаза от киновселената на \"Марвел\" (Marvel Cinematic Universe или MCU), чието изграждане започна през 2008 г. с \"Железния човек\" и до днес е донесло на компанията над 22 млрд. долара.      В The Eternals Джоли Хайек и Ричард Мадън ще разкажат през ноември 2020 г. история за притежаващи свръхсили безсмъртни извънземни, които приличат на хора. Времето на събитието в Сан Диего не стигна за всичко и Кевин Фийг, президентът на Marvel Studios, само потвърди, че се задават продължения на \"Фантастичната четворка\", \"Черната пантера\" и \"Капитан Америка\", както и телевизионни сериали Loki и Hawkeye, по които работят практически същите екипи, които снимат филмите за големия екран. Още преди тази лавина от заглавия за следващите 24 месеца в киносредите се чуват все повече критики за това, че \"Уолт Дисни\" се е превърнал в несравним с каквото и да е друга на пазара гигант, събиращ милиарди долари от зрителите всяка година, но също така и губещ усета си за иновативност за сметка на наглед безкрайно комерсиализиране на успешни модели, основани на комикс герои.     ", "date": "2019.07.22", "title": "Натали Портман ще е Тор в пола"}
{"url": "https://www.dnevnik.bg/evropa/2019/07/22/3941052_ispanskiiat_premier_e_s_edna_krachka_po-blizo_do_nov/", "text": "Испанският премиер Педро Санчес се доближи с една крачка до нов мандат след споразумението с крайнолевите \"Подемос\" на Пабло Иглесиас, което обаче не му гарантира успех при утвърждаването му от парламента тази сряда. Днес започва дебатът в парламента, след който трябва да се утвърди кандидатурата му за поста - почти три месеца след предсрочните избори в страната. В година, в която властта в Испания се смени на всички нива, първият пробив в преговорите отне на Санчес 80 дни. Преди днешния дебат, от 13 ч. българско време, според в. \"Ел паис\" текат трескави преговори между неговата Испанска социалистическа работническа партия (PSOE) и \"Подемос\", която е поискала важни ресори с обвиненията, че предложените от Санчес до момента са \"символични\". \"Основната пречка\" отпадна Съставянето на коалиция в срок бе под въпрос месеци след изборите на 28 април, когато Санчес спечели едва около една трета от местата. В събота Иглесиас прие формално да не е част от бъдещото правителство на Испания на премиера социалист Педро Санчес. Това се случи след дългото настояване на Санчес, че разногласията между двамата за Каталуня не предполагат крайнолевият лидер да е в кабинета. Иглесиас е далеч по-благосклонен към партиите на независимостта, като например подкрепяше референдума за отделяне. Във видео, качено в \"Туитър\", Иглесиас прие това, казвайки, че \"Испания има нужда от ляво правителство\" и че ако той е \"единственото препятствие\", не иска да бъде \"извинение за това, че социалистите не го съставят\". Условието, което Иглесиас постави, е присъствието на \"Подемос\" да е пропорционално на спечелените на изборите гласове - крайнолявата формация има 42 места в парламента с 350 депутати. Социалистите на Санчес получиха 23. В кабинета се очаква да влезе и Ирене Монтеро, която е заместник на Иглесиас и негов интимен партньор. Това отваря пътя за гласуване с абсолютно мнозинство във вторник следобед с абсолютно мнозинство. При неуспех ще има ново 48 часа по-късно (четвъртък) и тогава ще е нужно относително - повече положителни, отколкото отрицателни гласове. Нищо не е сигурно Предстои двете партии да договорят някои въпроси за състава на правителството и управленската програма. Независимо от тези събития Санчес не би могъл да бъде избран за премиер в парламента без подкрепата на малки регионални партии, които също поставиха условията си. Причината е, че коалицията би имала 165 места при 176 нужни за мнозинство. Освен това анкета от края на миналата седмица сочи, че членовете на партията искат Иглесиас в управлението, а това създава възможност депутати от \"Подемос\" все пак да блокират избора на Санчес при сегашните условия. Санчес управляваше без мнозинство, с малко над една четвърт от вота и с подкрепата на разнородна коалиция, след като миналата година предшественикът му консерватор Мариано Рахой подаде оставка. Рахой също работеше с кабинет на малцинството с малко под една трета от местата в парламента. Влизането на \"Подемос\" и центристите от \"Сиудананос\" фрагментира политическата система на страната в годините, докато Испания опитваше да излезе от кризата.", "date": "2019.07.22", "title": "Испанският премиер е с една крачка по-близо до нов мандат след сделка с крайнолевите"}
{"url": "https://www.dnevnik.bg/sviat/2019/07/22/3941064_sluga_na_naroda_na_zelenski_moje_i_da_upravliava_sama/", "text": "Партията на украинския президент Володимир Зеленски \"Слуга на народа\" вероятно ще получи 237 места в парламента и ще може да управлява самостоятелно. Това показват данните при обработени 50 процента от протоколите, предаде  ТАСС , цитирана от БТА. Партията на президента може да спечели 126 места от общо 199, които се разпределят по мажоритарен принцип, и 122 места от вота по пропорционалната система. Това са 248 от 450 места - над половината във Върховната рада. В резултат лидерът на партията на Зеленски и кандидат-премиер Дмитро Разумков заяви, че за момента не е необходимо да се говори за коалиция, предаде  \"Униан\" . По-рано Разумков бе допуснал коалиция, след като Зеленски изключи да работи със стари лица от други формации. Това отвори възможността за съюз с партия \"Глас\" на певеца Святослав Вакарчук, поставил като условия проевропейския курс на Киев и \"Украйна без олигарси\". На второ място остава \"Опозиционна платформа\" с 43 мандата. Партията на бившия президент Петро Порошенко - \"Европейска солидарност\", е на трето място с 27 депутати. \"Отечество\" на бившия премиер Юлия Тимошенко е на четвърто място с 25 места, а новосъздадената партия \"Глас\" на музиканта Святослав Вакарчук получава 20 места. Избирателната активност е била 49.84 процента. За останалите партии са гласували под 5% от избирателите.", "date": "2019.07.22", "title": "\"Слуга на народа\" на Зеленски може да управлява сама за пръв път в историята на Украйна"}
{"url": "https://www.dnevnik.bg/sviat/2019/07/22/3941068_sasht_obiaviha_che_e_gotova_za_polet_novata_im_lunna/", "text": "В деня на 50-годишнината от първото кацане на хора на Луната вицепрезидентът на САЩ обяви, че капсулата за екипажа за нова подобна мисия през 2024 г. е готова. \"Благодарение усилената работа на мъжете и жените в NASA и в американската индустрия Orion за мисията Artemis 1 е завършена и готова за началото на подготовката за този исторически полет\", каза Майк Пенс. Това става в центъра \"Нийл Армстронг\" в Космическия център \"Кенеди\" във Флорида в присъствието на Едуин \"Бъз\" Олдрин, който бе пилот на лунния модул от мисията Apollo 11 през 1969 г., и Рик Армстронг, син на първия човек, стъпил на Луната. В съобщението на американската аерокосмическа агенция се казва, че ако преди половин век задачата е била успешно да бъдат изпратени до земния спътник хора и прибрани у дома, сега мисията е устойчиво присъствие на Луната като подготовка за следващия голям скок - първият полет на астронавти до Марс. Името \"Артемида\" е избрано неслучайно - тя е била сестра на Аполон и древногръцка богиня на Луната, допълват от NASA. Готов е и европейският сервизен модул за захранване с енергия и двигатели за Orion, изработен в Бремен от Airbus. През ноември 2018 г. той бе откаран в САЩ за окончателно сглобяване и интегриране. След като двата модула бъдат свързани, инженерите ще монтират термощит и през септември в Сандъски, щата Охайо, ще започнат тестове за това дали комплексът ще издържи на условията в дълбокия Космос. Следва завръщане в \"Кенеди\" за финални проверки и поставяне върху ракетата носител Space Launch System (SLS) и първи автоматичен полет около Луната. Плановете предвиждат новите \"астронавти-луноходци\" да се присъединят в третата мисия Artemis 3, в която може да участва и първата жена.", "date": "2019.07.22", "title": "САЩ обявиха, че е готова за полет новата им лунна капсула"}
{"url": "https://www.dnevnik.bg/bulgaria/2019/07/22/3941078_nad_100_obshtestveni_poruchki_i_milioni_za_it-sektora/", "text": "Само от началото на годината са обявени и са в изпълнение повече от 100 обществени поръчки в ИТ сферата за десетки и стотици милиони. Възложителите са министерства, комисии, агенции, търсещи изпълнители за всякакви \"компоненти\" на е-управлението - доставка на компютри и софтуерни продукти, писане на програми, анализ на данни, системна поддръжка и надграждане, консултантски услуги и т.н. Това съобщава на първата си страница днес вестник\"Сега\", позовавайки се на регистъра на обществените поръчки и на справка на Държавната агенция за електронно управление, предоставена на медията. Само за 2018 г. в бюджета са били планирани 133 млн. лева за е-управление, като са били усвоени 113 млн. лева. През миналата година са договорени и изпълнявани още проекти с финансиране от ЕС за над 120 млн. лева. И само 5 милиона са отредени за киберзащитата, призна преди дни вицепремиерът Томислав Дончев, припомня \"Сега\". Медията публикува данни от по-големите обществени поръчки в ИТ сектора на множество ведомства. И обобщава, че очевидно всяко ведомство действа без синхрон с останалите институции. \"Преглед в базата данни на Регистъра на обществените поръчки разкрива колко мащабни, разнообразни и \"несинхронизирани\" са харчовете на държавните ведомства\", пише вестникът.", "date": "2019.07.22", "title": "Над 100 обществени поръчки и милиони за ИТ сектора е похарчила държавата за една година"}
{"url": "https://www.dnevnik.bg/evropa/regioni/2019/07/22/3941076_malkite_naseleni_mesta_shte_imat_vuzmojnost_za/", "text": "Малките населени места в страната ще получат възможност за финансова подкрепа от оперативната програма за регионално развитие в периода 2021-2027 г. чрез прилагане на новия регионален модел на инвестиционно въздействие върху територията. Така няма да има вече \"бели петна\" - населени места без достъп до европейски средства, какъвто е опитът от последните два програмни периода, изпълнявани с европейско финансиране. Това заяви миналата седмица в с. Боженци, община Габрово, заместник-министърът на регионалното развитие и благоустройството Деница Николова. Там тя участва в конференция на тема \"Създаване на нови региони за планиране в България и второ ниво на управление. Сближаване между териториално планиране и социално-икономическо развитие\", организирана от Асоциацията на българските градове и региони. \"За всички е видимо, че развитието и на трите планови региона в Северна България изостава спрямо това на тези в Южна България. Застаряването на населението и миграционните процеси оказват негативен ефект върху територията, като допринасят за нейното обезлюдяване и поставят нови предизвикателства пред публичните власти при оформянето на политиките за развитие. Решенията, които търсим, трябва да бъдат прагматични, конкретни, но и устойчиви като модел на изпълнение, за да постигнем намаляване на различията в средносрочна и дългосрочна перспектива\", коментира Николова. Новият подход за провеждане на регионална политика ще дава възможност на регионално и местно ниво да бъдат вземани по-обвързващи решения за подбора и изпълнението на проектите, финансирани с европейски средства, тясно насочени към специфичните нужди на съответната територия, смята тя. Ще се даде възможност за разширяване на възможните бенефициенти по програмата, ще се стимулира и разчита на партньорства, включващи и икономическите оператори. \"Заедно трябва да намерим по-приложимите решения. Фокусът ни ще бъде върху изграждането на работеща и изпълнена със съдържание и капацитет структура на  регионалните съвети за развитие.  Те ще са и основните двигатели на процеса за идентифициране на най-значимите проекти за районите.\" \"Стратегическите консултации в страната продължават и в следващите седмици със съдействието на Световната банка, очакваме да въвлечем максимален брой заинтересовани страни и мнения по предложените варианти\", каза още заместник регионалният министър.", "date": "2019.07.22", "title": "Малките населени места ще имат възможност за подкрепа по програмата за регионално развитие"}
{"url": "https://www.dnevnik.bg/skorost/2019/07/22/3941088_proekt_na_zakon_predvijda_registraciiata_na_koli_da_se/", "text": "Да отпадне монополът на Пътна полиция при първоначалната регистрация в България на нови и употребявани моторни превозни средства, като това се прави и в лицензирани пунктове в цялата страната. Създаване на досиета на всички автомобили, бусове, камиони и автобуси. Това са двете най-интересни новости, предвидени в новия проектозакон за пътните превозни средства. Неговата редактирана версия след първия етап на обществено обсъждане  е публикувана в петък на портала за обществени консултации на Министерския съвет . Законът е един от трите, които трябва да заменят сегашния твърде обемист Закон за движение по пътищата. Другите два закона са за  движение по пътищата  и за водачите на моторни превозни средства. Те вече минаха обществено обсъждане и сега се редактират след получени становища от заинтересованите институции. Законът за пътните превозни средства  не отнема изцяло ангажимента на Пътна полиция да регистрира, но това ще се прави, когато има съмнения, свързани със собствеността и показанията на километража. Освен това там ще минават регистрация превозните средства на МВР и другите служби, свързани с националната сигурност. Промяната се прави с цел улесняване на гражданите и намаляване на натоварването на полицейските служби. Законът предвижда още преди регистрацията на всяко моторно превозно средство да му бъде направен паспорт, в който има данни за извършени промени по него, информация за минали прегледи и ремонти, показания на километража при последния преглед, както и сведения за претърпени катастрофи. За колите, които вече са регистрирани в страната, всичко това ще се попълва в хода на минаването през технически прегледи и ремонти. Според закона наличието на паспорт е задължително условие, за да има покупко-продажба, като той ще се получава след минаване през пунктовете за идентификация. Идеята е да се ограничат измамите и купувачите да получават автомобили с ясна история. След издаването на паспорт всяко МПС ще минава преглед за установяване на техническото му състояние, като той няма да се прави, ако внесеното превозно средство има валиден такъв от страна от Европейския съюз, Европейското икономическо пространство или Швейцария. Информацията за смяна на собствеността ще се обменя служебно Законът задължава Министерството на вътрешните работи и Нотариалната камара да обменят по електронен път информация за регистрираните в страната пътни превозни средства и сключените договори за прехвърляне на собствеността. В закона изрично е посочено, че в един и същ пункт не могат да се правят първоначална регистрация и периодични технически прегледи. Що се отнася до прегледите, остава изискването леките и лекотоварните автомобили да преминават веднъж годишно, като за новите това става на третата и петата година, преди се започне явяване на всеки 12 месеца. При положение че колите от тези категории се ползват за таксита или линейки, те минават на преглед на всеки шест месеца. Имената на всички работещите в пунктовете за прегледи ще бъдат вкарани в регистър, като те ще имат собствен печат и регистрационен номер. Така ще се знае всяка кола от кого е била пусната на пътя и може да се стигне до санкции, ако впоследствие бъде открит проблем. При нарушения на служителите в пунктовете ще се отнемат печатът и номерът и те няма да могат да работят на друго място с такъв предмет на дейност.", "date": "2019.07.22", "title": "Проект на закон предвижда регистрацията на коли да се извади от Пътна полиция"}
{"url": "https://www.dnevnik.bg/sviat/2019/07/22/3941079_iran_obiavi_che_e_zalovil_17_shpioni_na_cru_niakoi_sa/", "text": "Иранските власти са заловили 17 души, работещи за Централното разузнавателно управление (ЦРУ) на Съединените щати. Тази информация разпространиха ирански държавни медии, цитирани от \"Ройтерс\". Изображения, разпространявани от държавната телевизия на ислямската република, според нея показват офицери на ЦРУ, влезли в контакт с предполагаемите шпиони (един от случаите според същите кадри е на територията на Обединените арабски емирства). Нито американското разузнаване, нито представители на САЩ са коментирали към момента. В един от клиповете жена разговаря (на фарси с американски акцент) с иранец и му казва: \"Тъй като има толкова много офицери от разузнаването в Дубай... Много е опасно... иранското разузнаване.\" Служители на иранското разузнаване междувременно твърдят, че граждани на страната били вербувани на конференции в Европа, Азия и Африка. Според иранската агенция \"Фарс\", цитирана от руското издание РБК, ЦРУ привлякло служители в \"критични сектори\" на ислямската република с обещание на помощи за визи или даже възможност да избягат в САЩ, да получат гражданство и добре платена работа. Не е известно дали съобщението на Техеран е свързано с новината отпреди месец, че \"шпионска мрежа\" в страната е била разбита. Иран обаче твърди, че 17-те души са арестувани \"по време на годината по иранския календар, завършваща през март 2019 г.\".", "date": "2019.07.22", "title": "Иран обяви, че е заловил 17 \"шпиони на ЦРУ\", някои са осъдени на смърт"}
{"url": "https://www.dnevnik.bg/analizi/2019/07/22/3940979_niama_beli_hakeri_niama_cherni_hakeri_niama_vulshebnici/", "text": "                         Борисов казал, че младежът, обвинен за изтичането на данните на НАП, бил вълшебник и държавната администрация трябвало да наема бели хакери на работа (К.Б., бял хакер, наричан Кристиян Белия). Това ме мотивира да напиша този, надявам се, не прекалено страшен и дълъг коментар.  – предупреждение. В дългата си (вече 30+ години) ИТ кариера съм се занимавал и се занимавал с какво ли не, с различна степен на успех, но винаги внимателно съм заобикалял темата за сигурността. ИТ сигурността си е собствен микросвят, с изключителна динамика, където познанието, каквото и да имаш, остарява с дни и аз винаги съм смятал за прекалено голямо и неблагодарно усилие граденето на кариера в тази област. Въпреки това, макар и неспециалист, съм видял това-онова, правил съм или съм разследвал това-онова, тук-там ми се е налагало да правя или дори професионално да оценявам чужди дизайни на тема сигурност. В този смисъл искам да отбележа, че и дори аматьорите като мен. Прочетете следващото, с известна критичност, но се надявам да успеете да разберете какво всъщност се опитвам да кажа и къде според мен стои истинският проблем. Проблемът с изказването на Борисов е това, че то подсказва тотално неразбиране на това, как точно се реализира ИТ сигурността, и всъщност подсказва, че администрацията може да продължи да си прави каквото си е свикнала да си прави, а отговорността за проблемите със сигурността ще се прехвърли на нови хора – хакерите. \"Черните хакери\" ще са отговорни за зловредните ефекти, \"белите хакери\" за това, че не са ни защитили. Основен фундамент на проблемното разбиране за това как се реализира ИТ сигурност е мисленето, че сигурността е продукт или услуга, които можеш да закупиш. Не, купуването на firewall не гарантира това, че системата ви ще бъде сигурна. Купуването на penetration testing от бели хакери, било то наети като служители или външни фирми, не гарантира, че системата ви ще бъде сигурна. Това ГДБОП да прегледа дизайна на системата ви или да проверява това или онова не гарантира, че системата ви ще бъде сигурна. Държавна агенция (ДАЕУ, ДКСИ, ГДБОП или ИО), участваща в дизайна и изискваща прилагането на добри практики при изпълняването на системите или програмирането, не гарантира, че системата ви ще бъде сигурна. Дори спирането на публичния достъп до електронни услуги пак не гарантира, че затворените регистри и мрежи ще бъдат сигурни. Това са аматьорски виждания. Толкова аматьорски, че могат да бъдат оценени като аматьорски от аматьори като мен. Първото нещо, което е важно да бъде проумяно от всички радетели за ИТ сигурност, е, че Ако разгледаме хипотетично създаването и въвеждането на една нова ИТ система, то какви са стъпките, необходими, за да я превърнат в сигурна? Вероятно добър дизайн (например разделение на типовете данни, криптография, недопускане на една подсистема и интерфейси в системата да има достъп до всички данни едновременно, анализ на рисковете от компрометиране на всяка комуникация, всяка връзка, всяка подсистема и т.н. всеки компонент, машина, хайпървайзър, физически достъп, административен достъп, т.н. Изолация между подсистемите и мрежите и подобни). Използване на подходящи хардуерни или виртуални подсистеми, така че да отговарят на нуждите на дизайна и от гледна точка на сигурността. Това достатъчно ли е? Не. Всеки компонент, дори самата система може да бъде компрометирана. Може да изскочи експлойт, публичен или не. Хакер, вътрешен пробив, изтичане на данни, подкуп, чистачката да събори сървъра, да откачи кабела. Как да се предпазим? Може би трябва да проверяваме за експлойти? Когато възникне информация, да тестваме (penetration testing) и ако ни засягат, да вземем мерки (vulnerability management, patch management). Системите със затворен код не можем да оправим сами, но вероятно можем да вземем мерки да изолираме проблема (подходящ дизайн на комуникационните потоци, който да позволява това, е необходим). Но въпреки това, когато се натрупват изолации, става колода от карти, така че трябва да разчитаме на производителите на хардуер и софтуер да поправят активно дефектите си и ние активно да патчваме подсистемите с тях. Ако се ползва софтуер, който е опън сорс/безплатен, но няма кой да извърши поддръжката, в състояние ли сме да наемем/подсигурим външен платен ресурс, който да извърши софтуерният патч, или да използваме вътрешен ресурс, който да го патчне? А ако дадени подсистеми изискват ъпгрейд поради промяна на интерфейси (примерно Oracle спира поддръжката на стара база с данни и вие трябва не просто да инсталирате нова версия, но и да промените драйверите и дори самия код, който комуникира с базата), в състояние ли сте да го направите? Фирмата, от която е закупена системата под ключ в състояние ли да извърши това. А ако фирмата фалира, преди да изтече времеживота на вашата ИТ система? А, ако трябва да я смените? Ако се замислите над тези въпроси, виждате, че съществуването на една ИТ система е процес и организация, които започват още отпреди проявата й, още отпреди създаването на дизайн. Трябва още когато проектирате заданието, да имате адресирани куп рискове, като например какво правите, ако се наложи да промените изцяло дизайн, изпълнител, поддръжка и т.н. на системата. Как юридически, логически, логистично и физически и като споразумение с подизпълнителите осигурявате това? Как ще изградим организацията по съществуването и поддръжката и подобряването и усъвършенстването на системата? Ако това не е планирано, рискувате да имате на всеки 2 г. проблеми, както има Търговският регистър. Ами парите за тази поддръжка? OPEX-а не е само заплати. Ако нямате това планирано или пък го изтънявате систематично, [Всъщност у нас има фундаментално некоректно изчисляване на OPEX-а, свързан с реалната поддръжка (например MTBF) – пример, ако сте Търговски регистър и имате 50 диска, всеки с MTBF от 10 години, то значи на 10-ата година вече ще сте загубили поне 25 диска, или средно по 2.5 на година (по-малко в началото, но след 5-ата година поне 2-3 пъти повече) – линейните изчисления на тези разходи са фундаментално грешни, линейното предположение за необходими spares и количество човешки труд – също. Първите години подвеждат, че поддръжката е с по-малка цена, и създават грешното усещане за възможност за съкращаване на разходите и даване на по-големи бонуси на мениджмънта. Превантивна поддръжка – например предварителна подмяна на дисковете, когато остареят, преди да са гръмнали, за да се намалява рискът да гърмят едновременно и да намажат RAID-а е направо нечувана по нашите земи.] Ами работа с външни подизпълнители? Ами работа с нови под изпълнители, при условие че старият изпълнител не е добронамерен (не съдейства или дори злонамерено вреди на системите)? Ще се изненадат колко често се случва това (всъщност е правило, така че при приемането на ИТ системата от подизпълнител вие трябва да сте подсигурили максималния риск, че може да се наложи да работите в злонамерена среда и с други хора – тоест трябва ви всичко необходимо за такъв преход изначално – код, документация, права, собственост, лицензи и т.н.). А дали подизпълнителите са ви дали система с достатъчно качествен дизайн и са ви предали документация, сорс, права, лицензи и компоненти, които да ви позволят да се оправите самостоятелно, ако се наложи да решавате най лошите проблеми и рискове? Как оценявате това? Как преценявате, че не е хакната (и това има много слоеве, например дали системата изпълнява всичките си функции точно както се предполага, но и дали не е хакната или модифицирана злоумишлено, или пък е компрометируема)? Тук може би можете за част от тези дейности (penetration testing) да ползвате услугите на бели хакери, но те не могат да решат другите въпроси и проблеми. Всъщност те дори не могат да ви дадат основата на сигурността. Те само могат да ви отговорят дали системата ви е несигурна. Но не могат да ви кажат, че е сигурна, нито да ви посъветват как да я направите такава генерално, а не на парче. А ако трябва да патчнете системата за дефекти? Или да я промените, защото компонент излиза от поддръжка на производителя или възникне прекомерен проблем? А ако пък ви хакнат, как разбирате? Ако разберете, как проследявате и откривате как са ви хакнали? Ако хакерите са изтрили всичките ви данни, вие как ги възстановявате (процедури за бакъп, bootstrap, преинсталация, възстановяване)? Как проверявате за компрометираност на самите бакъпи? Дали хакерите са имали достъп и до бакъпите и са си вкарали хака вътре, та всеки път като възстановите системата си всъщност сами я хаквате (и може да са изтрили и некомпрометираните бакъпи)? А как откривате кога са възникнали проблемите, за да разследвате събитията (логове)? Обратно, как подсигурявате, ако хакерите достъпят логове, да не научат прекомерно много информация за вас (например пароли, които се логват в логовете)? А как се защитавате от DoS и DDoS (и въобще DDoS хакване ли е)? А криптографията? Как подсигурявате, че я има и е изпълнена коректно, така че да не издава информация (без да се налага декриптиране) или да се счупва прекалено лесно? А какво става, когато решите най-накрая да извадите системата от употреба (може би е заменена с нова)? Дали не трябва да я изтриете много внимателно (за да не би хакер хакнал тая система, която вече не следите и не поддържате, но е оставена по дисковете, да извади любимите и вечно не сменяеми пароли на много потребителя или пък личните им данни)? По тези теми мога да коментирам много. Но се надявам с критичните въпроси, да съм ви създал усещането, че най-важното е, че ИТ сигурността е организация и процес. Тя започва отпреди създаването на ИТ системата и завърша доста след прекратяване на съществуването й. Хакерите, консултантите, фирмите доставчици, продуктите, това са компоненти в ИТ сигурността. Но те не я създават, нито я оркестрират. и заинтересован тази организация, създаваща сигурността, да съществува и оперира коректно през целия необходим период. И у нас това не е дори въпрос на законодателство. Ратифицирани директиви, наредби и дори правила от държавната агенция за електронно управление, предполагат, предлагат и допускат въвеждането и прилагането на добри практики. Но както виждаме, това не е самодостатъчно, наредбите да го допускат. Някой трябва и да ги следва. Трябва възложителите и собствениците на ИТ системите, които са критични за държавата и обществото, да се постараят да приведат организацията си в ред, и да допускат и позволяват външен одит и анализ, както от определени за целта агенции (например ДКСИ, ДАЕУ, ГДБОП), така и от гражданското общество. Организацията и процесите, трябва да позволяват възникването на проблем да е повод за подобрение и оптимизация, а не повод за теории на конспирациите и обвинения. У нас заради начина на бюджетиране на държавните дружества още от времето на социализма всеки годишен разход се третира като проект, в който има основно CAPEX и приключва след купуването. Единственият OPEX идва за/по пера заплати и много трудно се приема и признава какъвто и да е друг такъв. В резултат организации, риск, сигурност, остават недофинансирани. Европейските пари финансират само CAPEX, защото се предполага, че тяхната цел е да помогнат да придобиете нещо, за което не ви стигат парите. Но не финансират OPEX, защото се предполага, че това си е ваше задължение, след като сте получили това нещо, за да си го имате, понеже сте го поискали, защото наистина ви е необходимо. Но ние искаме неща, защото ни се искат, не защото наистина ни трябват. А, и за да извъртим едни пари. Никой не мисли за поддръжката и използването им. Дали ще са магистрали, финансирани от ЕС, които след 2 години се развалят и не сме измислили откъде да вземем пари, за да си ги поправим, или говорим за Търговския регистър, финансиран с пари от ЕС и като му свърши пространството или остареят дисковите под системи, не са останали пари да ги подменим, понеже е били по-важно мениджмънтът да си раздаде бонуси, проблемът е един и същ – че не се мисли изначално за ползването на системата, организацията, поддръжката, рисковете и ИТ сигурността. Има добри практики. Те не гарантират сигурност, но предполагат и целят да ви напомнят за важни компоненти в създаването на нов ИТ продукт, система или услуга, напомнящи ви да обърнете внимание на организация, сигурност, поддръжка, физически, логически компоненти, подизпълнители, комуникации и трети страни. Цитирам някои практики – ISO 27000 + Common Criteria (не влиза в много детайли, и допуска доста празни петна, ако сами не се сетите да ги адресирате), BSI IT Grundschutz (базирана и разширяваща ISO 27000, но по-детайлна), BIS (за банковите и финансови институции, доста детайлна и фокусирана по тази тема надстройка на ISO 27000), CIS за комуникациите, британската CAPS (британският BSI), EU Security сертификацията (включ. за ИТ системи) за държавните институции и критичната инфраструктура (изисква ISO 27000 като минимум), NIA за NATO и военните (и полицейски) ИТ системи. Етичното хакерство, както споменах, се фокусира върху прекомерно тесен фокус на осигуряването на ИТ сигурност, то е полезно и вероятно необходимо, но далеч не достатъчно условие за създаването на сигурност и гарантирането на защита. За сметка на това може да се използва като лесно оправдание (виж Борисов) – черните хакери са ни виновни, че ни хакват. Белите хакери са ни виновни, че не са ни предпазили. Така държавната ни организация си остава чиста и безотговорна, каквото и да стане, въпреки че тя като възложител е единствената отговорна и единствено в състояние да реализира необходимото.", "date": "2019.07.22", "title": "Няма \"бели\" хакери, няма \"черни\" хакери, няма вълшебници!"}
{"url": "https://www.dnevnik.bg/bulgaria/2019/07/22/3931453_boiniiat_flot_e_oburkan_ostarial_i_bez_pari_zaradi/", "text": "( ) Тези критични оценки за състоянието на българския военноморски флот се съдържат в анализ на  Томас-Дърел Янг , публикуван в журнала на Колежа на бойния флот на САЩ. Заглавието е \"Селективната морска слепота на НАТО: Оценка на новите военни флотове\", а публикацията е от 1 юли.  Янг е наблюдавал през 2008-2011 г. планирането и модернизацията в управлението на отбраната в България. В момента той е старши преподавател в колежа и специалист по планиране и управление на отбраната и отбранителните институции и международни икономически отношения. Той е програмен директор на Европейския център за гражданско-военни отношения (CCMR), където отговаря за консултиране на страните от Централна Източна Европа. Янг ръководи консултациите за Сърбия (от 2010 г. насам) и Черна гора (от 2011 г. насам). Преди това 12 години е анализирал европейски политическо-военни въпроси за Военния колеж на сухопътните сили на САЩ, а в момента довършва обширния си анализ с работно заглавие \"Анатомия на посткомунистическите европейски отбранителни институции: Защо реформата се провали\".      НАТО не внимава достатъчно В началото на анализа си той обвинява правителствата от НАТО, че проявяват невнимание и дори слепота по отношение модернизирането на бойните си флотилии и докато в \"старите\" членове има известно разбиране и документиране на проблема, в \"новите\" на него се отделя значително по-малко внимание. Проучването на \"новите\" флотилии разкрива, че те страдат от недостатъци в изграждането на възможности да се интегрират, в гарантирането на съвместни оперативни процедури в алианса, способности да разгръщат бойна готовност и да постигат колективни действия т във всички сфери на морския бой. Причините за това са различни, казва авторът. Една от тях е географска - бившите съветски републики и сателити са предимно с континентален интерес и са на три доста различни морета. Друга е историческа - попълвали са редиците на служещите и са се готвили за война по различен начин. Трета е, че Западът не разбира докрай оперативния и културния контекст на бойните им флотилии и до днес почти няма фокусиран анализ за тях и за преизвикателствата пред модернизирането. Ако до анексирането на Крим това е било смятано за факт от посткомунистическата реалност, след това страните от Балтийско и Черно море се оказват на предната линия, изправени пред една агресивна Русия. А понеже нямаме ясна концептуална рамка, сме възпрепятствани да разберем идващи отвътре влияния, които пречат да се модернизират бойните флотилии на тези държави, казва Янг.      Слабостите на България Сред недостатъците на българските военноморски сили Янг посочва още, че макар във Варна да има Център за морски операции и от 2012 г. САЩ да помагат той да се модернизира с брегови радари, няма Междуинституционален център за морски операции (IMOC). Поради това отбраната не получава допълнителна информация от радари и датчици на гражданските институции, а това се отразява на качеството на защитата и работата на минотърсачите. Плановете са били до края на 2019 г. България да се снабди и с апаратура за сигурни комуникации с MARCOM (обединеното военноморско командване на НАТО). В анализа се дава и пример за проблем, често срещан и в другите посткомунистически страни. Става дума за механизма за обществени поръчки, \"обикновено фокусиран върху платформи и пренебрегващ важни елементи като трениране и консумативи, което директно засяга способността на ВМС да създадат и поддържат нужното ниво на готовност\". Така през 2011 г. се е стигнало до ситуацията., когато в края на март правителството решава да изпрати фрегатата \"Дръзки\" в операцията на НАТО \"Обединен защитник\" край Либия. Но поради недостиг на средства корабът, който иначе би трябвало да е в състояние на висока бойна готовност, отплава месец по-късно и се прибира след 5 седмици. \"Неспособността на министерството на отбраната да дефинира финансово плановете си за развитие блокира планирането във всички сектора на въоръжените сили\", пише още Янг за наблюденията си за България. Тази липса на ефективно планиране, комбинирана с международната финансова криза, доведе през 2009 г. до спиране модернизирането на военноморските сили, защото правителството бе принудено да изостави поръчката за 4 френски корвети клас Gowind. План да се съживи тази поръчка бе спрян отново през 2017 г. Сегашните планове за модернизация предвиждат купуване на две корвети.\" Според автора \"оценката на българските военноморски сили демонстрира, че флотът остарява и няма достатъчни приоритети за финансиране, които да покрият много наложителното обучение и тренировки\". В този контекст авторът цитира  анализ на Дебра Сандърс  от 2014 г. за бойните флотилии в Черно море, според който \"тази ситуация едва ли ще се подобри в средносрочен план предвид досегашното представяне на отбранителните ведомства.\"      Как е в Румъния Оценките на Янг за Румъния - другата нова натовска държава в Черно море, са по-ласкави, но не много. Той говори за \"известен напредък\" в реформирането, но и за все още вкоренени съветски концепции в институционалното мислене за това как корабите ще се сражават и как да се управлява относително голяма флотилия. И тук промяната настъпва бавно заради безразличието на поредица правителства, продължаващото използване на непригодни за модерен морски бой кораби от времето на студената война, и архаична логистична система, поради което се получават едни концептуално объркани военноморски сили. Недостигът на средства също си личи - купени са две британски фрегати, но през 2017 г. се провали опитът да бъдат оборудвани с модерни ракети, системи за защита на кораба и за водене на електронна борба. Поради това иначе модерните западни кораби не могат да се използват пълноценно в Черно море и са в открито море едва около половината от нужното за добро обучение време.  В Румъния структурата на финансирането е такава, че си върви работата на разни части от бойната флота, но сякаш разходите за бойна готовност за реални бойни действия е нещо, за което ще се мисли, като му дойде времето, се казва още в анализа. Засега способностите на флотилията не отиват отвъд наблюдение и охранителни мисии. Иначе Букурещ има амбициозни планове до 2024 г. да се сдобие с 3 подводници и 4 бойни кораба. В момента България и Румъния не разполагат с годни за действие подводници, недостатъчен е и броят на самолетите за борба с подводници на противника, а и условията в Черно море за такава авиация са трудни. Двете страни рядко си сътрудничат, а според анализ на Януш Бугайски и Питър Доран от 2016 г. за отбраната в Черно море \"има твърде малко регионалната интеграция на натовските държави, те рядко си взаимодействат и няма добре разработени планове за случай на руска военна интервенция, като България и Румъния не провеждат военноморски учения, нямат общо наблюдение или способности за ранно предупреждение, както и нямат план за колективна отбрана\". Авторите напомнят, че България би трябвало да е притеснена от евентуално прекъсване на трасетата за морска търговия, защото през Черно море се правят 80% от вноса и износа ѝ.      Руското военно присъствие в Черно море беше значително още преди анексирането на Крим, а окупацията на полуострова и пренасянето там на ключови нападателни активи допълнително усложни военноморското планиране на НАТО, казва Янг. Негови колеги твърдят, че с противокорабните ракети на Крим и по бреговете на Краснодарския край Русия може да поразява морски цели върху една трета от Черно море.  Още преди анексирането на Крим програмата за превъоръжаване предвиждаше модернизация на Черноморския флот с 6 обновени подводници клас \"Кило\" (в Русия това са Проект 877 \"Платус\" и 636 \"Варшавянка\" - бел.ред.) и 6 фрегати от клас \"Адм. Григорович\" (проект 11356 има проблем с двигателите, защото те се произвеждаха в Украйна - бел.ред.)  Плановиците на алианса трябва да се съобразяват и с това, че има произтичащи от Конвенцията от Монтрьо от 1936 г. оперативни ограничения за кораби и техника, които идват извън района на Черно море. \"Трябва да се вземе предвид и непредвидимостта на турската позиция при руски военни действия при сегашното управление на Партията на справедливостта и развитието.\"      Кремъл се възползва от слабите правителства Още преди 3 години Бугайски и Доран казват, че и в България, и в Румъния, генерирана от Кремъл пропаганда се възползва от лошото управление в двете страни, от ширещата се корупция, растящото социално неравенство и оформянето на прослойка в обществото, която не е спечелила нещо особено от пазарната икономика и членството в ЕС. Московските медии непрекъснато твърдят, че членството в НАТО и ЕС не са подобрили жизнените условия на българи и румънци. Спонсорирани от Кремъл фактори водят кампании срещу светския характер на България и Румъния и против либералните ценности и в подкрепа на национализма, само за да отчуждят от европейския проект.още повече дезиориентирани граждани. Русия непрекъснато подхранва и недоверие между натовските членове от югоизточния фланг, за да не могат те да действат заедно. Чрез енергетиката и други форми за натиск Москва изнудва София да не влиза в регионални формати за сигурност, в които да може да изгради ефективни военноморски способности. Иначе казано, предупреждават Букайски и Доран, правителствата на България и Румъния не са подготвени за ситуации, в които чадърът на НАТО не се разгръща автоматично да ги защити от регионални заплахи за сигурността им.      Балансът не е в полза на Запада Настоящият баланс на силите в Черно море е далеч от това да е в полза на Запада. Опитите да се модернизират българският и румънският боен флот не успяват да създадат и поддържат необходимите оперативни способности, съответстващи на предизвикателствата, създавани от трупането на руска военна мощ, се казва в изследването. Военноморските сили на двете държави са концептуално \"разкрачени\" между съветското наследство и западните концепции, а това говори за продължаващото присъствие на остатъчно влияние. Проблематична е например практиката да продължава да се поддържат на служба остарели платформи (каквато е речната флотилия) и да се смята, че те могат да са полезни с нещо в модерната морска война. \"Но най-голямото предизвикателство за алианса е политическата динамика в района. Това включва политически непредвидима Турция, както и политиката на България да откаже създаването на натовска черноморска флотилия, за каквато призоваваше бившият румънски министър на отбраната - на основание, че българите не искат да дразнят Русия, към която мнозина от тях са благоразположени.  Така неблагоприятното географско положение, създадено от това, че Русия завзе Крим, както и политическият разнобой сред държавите от НАТО, оставя румънският военен флот изложен на заплаха и нуждаещ се от силна съюзническа подкрепа и модернизиране. Без съмнение алиансът трябва да продължи политиката, започната след анексирането на Крим - по-често влизане в Черно море и възползване от разполагане на съществуващите изнесени възможности, които не попадат в Конвенцията от Монтрьо, каквито са самолетите за морско патрулиране.\" Бугайски и Доран посочват още нещо - изглежда НАТО е склонна да подкрепя една полуинтегрирана структура за Румъния, България и Турция и да финансира модернизиране на инфраструктурата. Това означава фокус върху ротационно възушно патрулиране, а при провокационни военни действия на Москва - разполагане на противокорабни и зенитни ракетни комплекси в България и Румъния, които не попадат под ограниченията на Конвенцията от Монтрьо.", "date": "2019.07.22", "title": "Бойният флот е объркан, остарял и без пари заради политиците, твърди анализ"}
{"url": "https://www.dnevnik.bg/analizi/2019/07/22/3940977_glavnite_prokurori_i_vutreshniiat_chovek/", "text": "                         Както се очакваше, Висшият съдебен съвет не предложи номинации за нов главен прокурор. Съвсем логично, защото колкото по-малко време дели този акт от лятната ваканция на прокурори и граждани, толкова по-малко критика ще отнесат номинираните и номиниращите. По-важният въпрос обаче е има ли значение личността на главния прокурор в една нереформирана съдебна система. И логичният отговор е, че, да, има значение. Личността винаги има значение, а съществува и теоретичната възможност поне в началото на 7-годишния си мандат първият обвинител да е амбициран да се хареса не само на управляващите, а и на обикновените граждани без осъдителни присъди или висящи дела. Може да се опита дори без подсказване от други места да снабдява обвиненията с по-солидни доказателства, та и съдът да си свърши работата. Ако новият обвинител наистина притежава необходимите качества и желязна воля, за да устои на от заинтересувани среди по силата на инстинкта за самосъхранение. Личността на главния прокурор е единственото, на което може да се надяваме на този етап. Във всеки се спотайва по един вътрешен глас, буден или заспал, но който може да различава добро от зло. Вътрешният човек у някои индивиди се припокрива с външния, но такива рядко се озовават по високите етажи на властта. А ако случайно се озоват, изглеждат като черни овце край добродетелните си бели посестрими. Престоят им в такова стадо е труден, а понякога се случва и да ги отстрелват. В тази връзка прогнозите за избор на главен прокурор, мотивиран да държи буден вътрешния си човек, не са много оптимистични според спряганите имена за поста на Сотир Цацаров. Те всички са вътрешни хора – на системата, не по други критерии. \"Фаворитът на Сотир Цацаров за главен прокурор е неговият заместник Иван Гешев. Той изглежда готов да ескалира линията на брутална репресия и безочливо обслужване на интересите на управляващите и заедно с това, в личен план, проявява примитивизъм и безогледност. На този фон може да започнем да съжаляваме за Цацаров.\" Това казва в интервю за \"Медиапул\" лидерът на \"Да, България\" и бивш министър на правосъдието Христо Иванов. Изкарването на Гешев като евентуален обвинител №1 трябва да ни подскаже, че Цацаров, както повечето му колеги преди него, доколкото някога са я имали. Никой, дори Цацаров, не би предложил скандална кандидатура като Иван Гешев, ако за кандидатите за главен прокурор се гласуваше примерно като на евроизбори. Но прокурорското мнозинство във Висшия съдебен съвет прави всяка компрометирана кандидатура възможна. Самият Гешев наскоро декларира, че с 99% сигурност няма да се кандидатира за главен прокурор, а 1% оставя за господ, без да уточни кого точно има предвид. Кариерата на Иван Гешев се развива бурно като заместник и острие на Цацаров тъкмо след провалите му като шеф на Специализираната прокуратура. Той бе водещ прокурор по знаковото дело \"КТБ\", затлачено и обрасло с основателни съмнения за гигантска манипулация. Иван Гешев е и един от прокурорите, които отказват да подпишат обвинения срещу собственика на \"Риск инженеринг\" Богомил Манчев за присвояване на 18 млн. лв. в полза на \"Уорли Парсънс\" – фирма, изпълнител по договора с НЕК за АЕЦ \"Белене\". Впоследствие Гешев е преместен за малко в прокуратурата в Перник и върнат пак в София. Един уж страничен детайл буди особена тревога – Освен срещите на главния прокурор с генералния прокурор на Русия Юрий Чайка,  справка на \"Дневник\"  показва и тягата на съветско-руската прокуратура да \"обучава\" българската вероятно на прийоми от времето на Вишински. Зад факта, че Чайка се оказа вътрешен човек на прокуратурата, вероятно се крие и една от причините за непомерното самочувствие на кръга около депутата от ДПС Делян Пеевски. Според изпратена информация от прокуратурата по запитване на \"Дневник\" за периода 2013 г. – 2019 г. прокурори и следователи са били обучавани по различни програми в страни от Европейския съюз, САЩ и Русия. Последната – истински гигант в правораздаването. Иван Гешев е водил делегация от прокурори в Русия през май 2018 година като шеф на Специализираната прокуратура и е участвал в кръгла маса на тема \"Противодействие на тероризма\". Официално. Друг претендент за позицията на главен прокурор е и шефът на антикорупционната комисия (КПКОНПИ) Пламен Георгиев, който нашумя в \"Апартаментгейт\" с незаконната си тераса, както и с цялостната дейност на мегаоргана, който оглавява. Става дума за гласа на Сотир Цацаров – Румяна Арнаудова, чието име може би пробно бе пуснато в обращение. Тя е не само вътрешен човек на кръга около Цацаров и Делян Пеевски, но и поради служебното си положение, не е влизала преки битки и в скандали, а само ги е съобщавала след редакция на шефа си. Впечатленията от нейното публично присъствие могат да се оприличат на говореща холограма, четяща с равен и безпристрастен глас позицията на Сотир Цацаров. Наскоро стана ясно, че Румяна Арнаудова е присъствала на спешна среща между Сотир Цацаров, Иван Гешев и още неколцина. Поканени са били и главните радактори и издатели на вестникарската империя на Делян Пеевски покрай сюжета около в. \"Телеграф\". Това даде повод на Сотир Цацаров пламенно да се изкаже в защита на свободата на словото. Звучи като виц. Ако Румяна Арнаудова стане главен прокурор, ще е първата жена в историята на институцията. Ще е важен опитът й хем нищо да не съобщава, хем да го казва гладко. Ще има добри съветници.", "date": "2019.07.22", "title": "Главните прокурори и вътрешният човек"}
{"url": "https://www.dnevnik.bg/sport/2019/07/22/3940989_fotogaleriia_viktoriia_tomova_aleksandra_nacheva_i/", "text": "Футболистите на \"Черно море\" ликуват след  . Съставът от Варна поднесе голямата изненада на втория кръг.", "date": "2019.07.22", "title": "Фотогалерия: Виктория Томова, Александра Начева и героите от спортния уикенд"}
{"url": "https://www.dnevnik.bg/sviat/2019/07/22/3940596_ruski_pari_tekat_kum_cherna_gora_prez_21-metrova_iahta/", "text": "За три години в частното пристанище Порто Монтенегро в Тиват, Черна гора, дългата 21 метра яхта не е била просто удоволствие за богатите. Средства със съмнителен произход текат чрез нея и чрез завишените цени за наема ѝ, сочи разследване на организацията  Organized Crime and Corruption Reporting Project , която се позовава на документи, до които е получила достъп. Регистрираната в Белиз компания Asti Services, притежавала яхтата, е плащала такси, за да пребивава в  Порто Монтенегро , рекламиращо се като \"рай за яхти\". За това време компанията е съобщила за плащания на стойност 3.1 млн. евро от две компании на Вирджинските острови, чийто бенефициент е основен организатор на измамата \"Магнитски\" в Русия. Сумите, изхарчени за застраховане на яхтата (според данните на OCCRP става въпрос за плавателен съд на име Crystal Princess), са значително по-големи от сумата, която се дава за подобни плавателни съдове в Черна гора. Връзка с Литва и аферата \"Магнитски\" Данните за приходите на компанията \"Асти\" от яхтения бизнес се появяват в документите, изтекли от \"Укио банкас\", затворила литовска банка с основна роля в схемата на \"пералнята\" на руската инвестиционна \"Тройка диалог\", изпрала значителни суми  според друго разследване на OCCRP . Отделно сумата 1.1 млн. евро, изхарчена за покупката на четириетажна сграда в черногорския курорт Дженовичи, също е отбелязана в теча. Според родения в САЩ финансист  Бил Браудър , чийто адвокат Сергей Магнитски почина в затвора след изобличаване на схемата, именно средства от аферата \"Магнитски\" са вложени за сградата. Браудър твърди, че е показал документи, доказващи това, на черногорските власти, но нито един от прокурорите, които ги видели, не се задействали. Жители на Дженовичи, някога рибарско село, казват, че не знаят чия е сградата, наемателите на апартаменти в нея идват и си отиват. Онези от тях, които допускат, че тя е собственост на руснаци, са прави - документи и съдружници на \"Асти\" сочат, че зад компанията стои вдовицата на починал руски депутат и бивш офицер от Федералната служба за сигурност (ФСБ). Плащанията за наемане на яхтата и сградата показват как милиони долари със съмнителен - в някои случаи откровено криминален - руски произход са достигали до страна, искаща да влезе в ЕС. Черна гора има срок до края на 2019 г., за да направи повече за данъчната прозрачност или да се изправи пред възможността да попадне в черния списък на ЕС. Сложни връзки Сложната верига, която следва в материала на OCCRP, описва \"корпоративни и лични връзки между половин дузина хора\", а в началото ѝ е Дмитри Клюев, банкер, осъден за измама в Русия през 2006 г. и санкциониран от САЩ през 2014 г. като \"мозъка\" зад аферата \"Магнитски\". Докато схемата изяснява въпроси като участниците в покупката на яхтата и сградата, извършена от \"Асти\", данните от Белиз, една от 15 юрисдикции в \"черния списък\" на ЕС, не показват собственика на такива компании. Агентът ѝ, CCS Trust, отказва коментар. Според хора, правили бизнес с \"Асти\" обаче, собственикът (лично познат им) е Окзаха Сталмахова - вдовицата починалия през 2011 г. депутат от управляващата \"Единна Русия\" Владимир Сталмахов. Според документи, с които разследващата мрежа разполага, тя става бенефициент на компанията след смъртта на съпруга си. Сред забележителните наематели на сградата са \"НПО Космос\", някога една от най-големите руски строителни компании, закрита, след като председателят ѝ Андрей Черняков присвоява големи суми от банков заем, несвързан с \"Тройка\" или с измамата, открита от Магнитски. Връзката с Оксана Сталмахова е през бизнес съдружници, но и през познанството с Владимир Сталмахов, който в годината, в която е избран за депутат от партията на президента Владимир Путин, става заместник-председател за икономическата сигурност в \"Космос\". Двамата са партньори и в Яхтен клуб \"Патриот\", северно от Москва, както и в затворената \"Търговска банка Кутузовски\". Самата Сталмахова е затворила телефона, след като ѝ е бил поискан коментар, но снимки от 2014 г., публикувани в мрежата \"Вконтакте\" от член на семейството ѝ, показват гледки от Которския залив от сградата в Дженовичи.", "date": "2019.07.22", "title": "Руски пари текат към Черна гора през 21-метрова яхта"}
{"url": "https://www.dnevnik.bg/photos/2019/07/22/3940961_fotogaleriia_na_slunchaka_shte_pusnem_zastrahovki/", "text": "Автор: m_vladimirov", "date": "2019.07.22", "title": "Фотогалерия: \"На Слънчака ще пуснем застраховки \"Препиване\" и \"Пребиване\" и още комикси"}
{"url": "https://www.dnevnik.bg/evropa/2019/07/22/3941007_s_turgovska_sdelka_moje_da_se_preodolee_bezizhodicata/", "text": "Борис Джонсън, фаворитът за следващ премиер на Великобритания, заяви в авторска статия от вчера, че страната му може да напусне ЕС чрез договарянето на споразумение за свободна търговия, а то от своя страна да премахне нуждата от един от по-проблематичните елементи на предишното споразумение между Лондон и съюза, предаде \"Ройтерс\". В седмичната си рубрика за в. \"Дейли телеграф\" Джонсън посочва, че може да бъде направено така, че да отпадне необходимостта от така наречения предпазен механизъм за Северна Ирландия. Този механизъм беше залегнал в предишното споразумение между ЕС и Великобритания, но много от депутатите в британския парламент го отхвърлиха. \"Има пребогат набор от възможности да се намерят нужните решения - и те могат и ще бъдат намерени в контекста на споразумението за свободна търговия, което ще договорим с ЕС (...), след като сме напуснали на 31 октомври\", написа Джонсън в статията си. \"Можем да излезем от ЕС на 31 октомври и, да, със сигурност имаме технологията да го направим. Това, от което сега се нуждаем, е воля и устрем\", допълни той. По-рано вчера ирландският министър на външните работи Саймън Ковини заяви отново, че ЕС няма да променя споразумението за раздялата с Великобритания, част от което е и предпазният механизъм. Той каза, че ако Великобритания скъса това споразумение, \"и двете страни ще се окажат в беда\". Ковини обаче допусна вариант новият премиер на Обединеното кралство да получи някои промени в политическата декларация за бъдещите отношения между Лондон и Брюксел, чрез които да отпадне нуждата от предпазния механизъм. /БТА", "date": "2019.07.22", "title": "С търговска сделка може да се преодолее безизходицата около Брекзит, смята Джонсън"}
{"url": "https://www.dnevnik.bg/bulgaria/2019/07/22/3941009_kristiian_boikov_ne_bih_se_narekul_vulshebnik/", "text": "Обвиненият за атаката срещу база данни на НАП, при което  до медии беше пуснат линк , съдържащи лични данни на граждани и фирми, Кристиян Бойков, коментира в сутрешния блок на Би Ти Ви, че няма какво да признава, защото е невинен. В коментар на  думите на премиера , че в България има \"истински вълшебници в ИТ сектора\", Бойков обяви, че думата \"не е на място\", не се смята за вълшебник, но също така и не би работил в държавната администрация по призива отново на премиера. Отрече да е опитвал да \"пробие\" сайтовете на която и да било институция, посочи, че не може да определи знанията си в тази област и че не знае каква е уязвимостта на базите данни на държавата. Не се вижда като \"бял хакер\"\" и обяви, че този термин не е коректен и бил използван само в медиите. \"Не съм аз\" Не съм аз и не смятам да оповестявам факти от разследването, обяви Бойков в отговор на директен въпрос той ли е проникнал в базата данни на НАП. Противно на твърденията на МВР след  ареста на Бойков , че не е бил изненадан, когато представители на ГДБОП (наречени от него колеги) са нахлули в офиса на фирмата, в която работи, той посочи, че е бил много притеснен. Първоначално си помислил, че нещо лошо с родителите му се е случило, след като е бил извикан да влезе в офиса от терасата, на която се е намирал в момента. Допълни, че се притеснява, защото цяла България се била обърнала срещу него, освен това се изписали много неверни неща, а медиите се ровели в личния му живот. \"Бях на терасата, пиех кафе, получих информация, че ще идват колегите от ГДБОП, аз бях привикан да вляза в офиса и закопчан, беше им обяснено накратко в какво ме обвиняват\", разказа ИТ специалистът, който на няколко пъти подчерта, че той е един 20-годишен ученик, човек, който още се учи и не се смята все още за висококомпетентен. Аз се притесних изключително много, дори получих нервен срив, разказа още ИТ специалистът. Разказа, че познава някои хора от ГДБОП, били са заедно на конференции, \"но нищо повече\". За един 20-годишен ученик дойдоха 15, които бяха двойни на мен, обяви Бойков. \"Някакъв сигнал е подаден\" Бойков отказа да коментира информацията на ИТ специалисти, че в изпратените до медиите файлове с данните от НАП има следи - името КРИССС. Обяви, чене може да коментира въпроса, защото е свързан с протичащото в момента разследване. Неговата версия е, че сигнал, насочен срещу фирмата, е довел до ареста, но не обясни защо тъкмо той е арестуван след като сигналът е срещу фирмата. Миналата седмица представител на фирмата също обяви, че според мениджмънта й става дума за удар от конкуренцията. \"Аз нямам човек, който да има нещо срещу мен\", обяви Бойков. По повод обявената от адвокатите му информация, че след ареста  е бил притискан да признае вина , той разказа днес, че е имало \"леки заплахи\" при разпита. Всичко това той е описал и очаква \"уважаемият съдия\" да прочете. През цялото интервю Бойков обясняваше, че не разполага с високата компетентност, с която се твърди, че разполага. Обяви няколко пъти, че все още се учи от курсове и от работата си. Като довод за това посочи и че получава средна за бранша заплата. През свободното си време играя игри, а в останалото уча нещо, гледам уроци, уча се от курсове в момента, изреди той. Обяви, че към момента на ареста работел по два проекта и работата му изостанала, докато бил в ареста, затова се наложило след освобождаването му да работи много, дори и в почивните дни, за да навакса. Разказа, че се опитал да ходи в офиса на работа, но тъй като бил непрекъснато преследван от журналистите, се принудил да работи от вкъщи. Все още не си давам сметка за всичко, което се случва. Страхувам се, защото тези неща ми се случват за първи път, никога не съм искал да ставам известен по някакъв начин, коментира Бойков. В отговор на въпрос каза, че семейството му приета спокойно ситуацията, но приятелите му по принцип не харесвали сферата кибурсигурност. Представителят на компанията Георги Янков, който също гостува в студиото, коментира, че иззетият от властите служебен компютър на Бойков е криптиран, защото имат ангажимент като фирма да гарантират сигурността на данните на клиентите си. Разказа, че засега всичките им клиенти ги подкрепяли, но изрази опасения, че ситуацията може да повлияе на потенциални техни клиенти. Надявам се скоро да паднат обвиненията към Крис и цялото това внимание към нас, посочи той.", "date": "2019.07.22", "title": "Кристиян Бойков: Не бих се нарекъл вълшебник"}
{"url": "https://www.dnevnik.bg/evropa/2019/07/22/3941010_ne_moje_franciia_i_germaniia_sami_da_opredeliat/", "text": "Не може Франция и Германия сами да определят миграционната политика, без да се съобразяват с исканията на най-засегнатите от миграцията страни като Италия и Малта, заяви италианският вътрешен министър Матео Салвини, цитиран от \"Франс прес\". Салвини написа това в писмо до френския вътрешен министър Кристоф Кастанер. \"Стига вече с решенията, които се взимат единствено в Париж и Берлин. Италия вече не иска да приема всички мигранти, които пристигат в Европа\", написа вчера Салвини във \"Фейсбук\", в допълнение към изпратеното на Кастанер писмо. \"Франция и Германия не могат да определят миграционната политика, без да се съобразяват с исканията на страните, които са най-силно засегнати като нас и Малта\", изтъкна Салвини, който е лидер на крайнодясната италианска партия \"Лига\". В писмото си до Кастанер Салвини твърди, че на срещата на вътрешните министри на страните - членки на ЕС, в четвъртък в Хелзинки много от министрите са изразили позиции, близки до тази на Италия по въпросите на миграционната политика, сред които необходимостта от защита на външните граници на съюза и на шенгенското пространство. На срещата в Хелзинки Италия и Малта предложиха текст, предвиждащ създаването на центрове за временен прием и идентифициране на мигранти в страните, съседни на тези, от които тръгват мигрантите, отбелязва \"Франс прес\". Този документ трябва да служи за крайъгълен камък на всички бъдещи обсъждания, заяви Салвини в навечерието на поредната среща на вътрешните министри на страните от ЕС днес в Париж. /БТА", "date": "2019.07.22", "title": "Не може Франция и Германия сами да определят миграционната политика, заяви Салвини"}
{"url": "https://www.dnevnik.bg/na_put/2019/07/22/3938704_fotogaleriia_dokosvane_do_triglav/", "text": "С разрастването на интереса към планинските преходи през последните години изникващите все повече фирми за трекинг започнаха да предлагат най-желаните маршрути и в чужбина. Един от тях е словенският най-висок връх Триглав, чиято форма е вградена и в герба на страната. Разбира сеq дотук всеки може да стигне и сам.", "date": "2019.07.22", "title": "Фотогалерия: Докосване до Триглав"}
{"url": "https://www.dnevnik.bg/kultura/2019/07/22/3940368_tancovoditel_v_novoto_izdanie_na_one_dance_week_2019/", "text": "Фестивалът за съвременен танц  One Dance Week  се очертава като едно от мащабните културни събития на годината. Показват го и цифрите – 22 спектакъла, 17 компании, 14 държави – между 20 септември и 19 октомври в Пловдив. В програмата има за всекиго по нещо – от авангардни спектакли до нови прочити на класически произведения и фолклорни феномени, от танцов театър до изцяло акробатичен цирк, от камерни сола с голота до пищни зрелища за цялото семейство, от реномирани заглавия с множество награди до продукции на броени седмици \"живот\" след своите световни и европейски премиери.  През есента Пловдив ще танцува под звуците на диджейски пулт, перкусии, цигулката на Биляна Вучкова, екзотични инструменти от остров Ява или кантатите на Карл Орф, докато водещи хореографи от Европа, Азия, Австралия и Северна Америка представят своето красиво изкуство. За да се ориентирате в амбициозната програма на фестивала, на помощ идва този \"танцоводител\".  Българската следа Освен че изпълнява класически партитури за солисти или оркестри и нови класически композиции, Биляна Вучкова пише авторска музика и вплита нотите в други форми на изкуството . В Пловдив, в СКЛАД в Тютюневия град, на 11 и 12 октомври ще видим световната премиера на  \"Златни илюзии\"  – пърформанс инсталация. Участват японските танцьори Джунко Вада и Акеми Нагао, както и известният германски артист и светлинен дизайнер Ханс Питър Кун, носител на \"Златен лъв\" от Венецианското биенале (1993). Азия, моя любов Азиатските хореографи и танцьори традиционно са харесвани и силно застъпени в изданията на One Dance Week. Тази година на фокус е Тайван, с два спектакъла на експерименталната танцова компания Horse на 3 и 4 октомври в Дом на културата \"Борис Христов\". Целта на хореографа Су-Вей Чиа е да освободи танцьорите и публиката от установените рамки и очаквания.  \"СвободниСтъпки\"  и солото с вход свободен \"СвободниСтъпки – НиНи\" са създадени заради самото движение, пречистено от смислови и физически ограничения.  Япония е представена от Каори Ито, която е сред актуалните имена на европейските сцени в момента. Тя съживява една от най-важните семейни връзки – тази между баща и дъщеря. Скулпторът Хироши Ито следва своята дъщеря в нейното динамично изкуство, което няма общо със статичността и безмълвието на статуите. Двамата искат да стопят ледовете на отчуждаването. И са намерили отговор:  \"Танцувам, защото не вярвам на думи\".  Ще ги видим на 28 септември в Драматичен театър – Пловдив. Последна мода L-E-V, компанията на хореографа Шарон Еял и мултимедийния дизайнер Гай Бехар, ще представи в Пловдив последното си творение – \"ГЛАВА ТРЕТА: Жестокият път на любовта\". Спектакълът, включващ електронна музика и дизайнерски костюми на една от световните модни марки, ще гледаме на 5 и 6 октомври в Дом на културата \"Борис Христов\", само дни след световната премиера в Германия. Един от най-оригиналните и разпознаваеми артисти на танцовата сцена, Еял, завършва трилогията за любовта след получилите възторжени отзиви \"OCD Love\" и \"Chapter 2\", заради начина, по който пресъздават дълбочината, красотата, невъзможността и преодоляването на най-силното човешко чувство. Ако търсите повече емоции, гледайте  \"Дете\" , откриващия спектакъл на One Dance Week 2019 на 20 и 21 септември.  Peeping Tom  чертаят сюрреалистичен портрет на детството отвъд клишето и табуто. Между високите скали и дървета, извисяващи се на сцената, едно момиченце, изиграно Еурудайк де Бел, мецосопран – се сблъсква със света, който ни заобикаля. Между злодеи и герои, между реалност и фантазии детето осъзнава, че животът не трябва да се гледа през розови очила. Наскоро пресата сравни белгийците с \"Пикасо на танца\", защото те не се боят да изкривяват фалшивата реалност, за да достигнат до истинската й същност. Традициите не са това, което бяха \"Кармина Бурана\"  е класика, в която група хора се борят с превратностите на съдбата. Сегедската компания за съвременен танц осъвременява вечната тема по изключителен начин. Театрални декори и красиви костюми допринасят за естетиката на спектакъла, за да го превърнат в запомнящо се преживяване. На сцената ще видим любов, признателност, оцеляване и пищна хореография, изпълнена от водещата танцова трупа на Унгария.  В \" Медиум \" оживява културен феномен от Индонезия. Ленгер, танцът на съблазняването от Централна Ява, е свързан с ритуал за плодородие и сила. Легендата разказва, че танцът се родил, когато благородник тръгнал да търси своята любима – дъщерята на краля, която избягала, защото трябвало да се омъжи за друг. Воинът и подчинените му странствали, преоблечени като жени танцьорки, и се прочули. За да ги види, принцесата напуснала скривалището си. Използвайки съвременни техники, Рианто се превръща от мъж в жена, птица и войник, а тялото му въплъщава бинарни състояния и идентичности. Новите лица от Канада Те вървят по нови хореографски пътища, изследват крайностите и създават нови естетики в привидната празнота на сцената. OUT Innerspace играят с различните измерения на времето и пространството в  \"Някога преди\" , за да демонстрират как изпитанията в миналото ни променят в настоящето, как могат да създадат красота. Призрачна архитектура, кукли, маски и театрални илюзии правят тяхната хореография още по-завладяваща. В  \"Космически любов\"  Клара Фюре превръща сцената в абстрактно космическо пространство, в което уникалната светлинна на телата разкрива нови форми на общуване. Танц с кауза Опитвайки да съберат парчетата от миналото, двама сирийски приятели тръгват от личните си спомени и стигат до колониалното минало на родината си.  \"Под небето ниско\"  е поредица от необичайни, неочаквани, познати или невъзможни срещи, представена под формата на фрагментирани разкази и видеосъдържание. Изгубената Сирия в документални и живи разкази, в пърформанс, текст и видео – това е спектакъл, подкрепен от програма \"Творческа Европа\" между големи европейски театри и фестивали, а One Dance Week е асоцииран партньор. Фокус Полша предлага две остри теми. Агата Синиарска и Каролина Гживнович разказват за Холокоста насред сцена от гола пръст и дървета – метафора, че в нацисткия свят има жизнено пространство само за един-единствен вид. Те посвещават  \"Втора природа\"  на Пола Ниренска, полска танцьорка от еврейски произход, която бяга в САЩ, но се самоубива, защото така и не може да прогони призраците на миналото. Много актуално е солото  \"Добре дошли\"  на Аурора Лубос, посветено на темата за бежанците. В родната й Полша, а и не само, отношението към другоземците доведе до раздори и затръшнати врати, но Лубос не се страхува да постави темата. Тялото като главен герой Костюмът на италианката Луна Ченере е нейната кожа. Отвъд скандала, отвъд показността на тялото само по себе си, Ченере говори чрез движения за кризата в понятията, с които описваме света. Вече няма универсални категории – няма чисто \"добро\" и вечно \"зло\", няма тотална \"красота\", както няма и пълна \"грозота\". Същото важи и за тялото – то може да напусне своите очертания, да загуби форма и функция, за да бъде екран, медия, предавател. Чешкият хореограф Мартин Талага насочва вниманието към манията за днешния човек за перфектна външност. Грижим се толкова за здравината на тялото, за съвършената обвивка, но забравяме какво се крие отвътре. \" СОМА \" е инсталация от живи картини от тела и части от манекени, напомняща, че ставаме по-безчувствени от всякога. И бавно, но сигурно губим това, което ни прави хора. Талага е победител на Чешката танцова платформа през миналата година. Цирк за всички от далечна Австралия \"А Simple Space\"  е екстремен спектакъл, в който 7 акробати ще летят над главите на публиката. Без предпазни манежи. Без обезопасителни въжета. Сцената е оголена арена за извънземна акробатика и стартова площадка за главозамайващи излитания на артисти, които смятат гравитацията за мит. Публиката ще усеща тръпката на риска и ще вижда всеки електрически импулс в телата на акробатите. На  18 и 19 октомври  в Дом на културата \"Борис Христов\" предстои страхотно зрелище за цялото семейство, като ще се допускат деца над 7-годишна възраст. ", "date": "2019.07.22", "title": "Танцоводител в новото издание на One Dance Week 2019"}
{"url": "https://www.dnevnik.bg/evropa/2019/07/22/3941013_dvama_britanski_ministri_shte_podadat_ostavki_ako/", "text": "Британският министър на финансите Филип Хамънд и правосъдният министър Дейвид Гаук обявиха в неделя, че ще подадат оставки, ако Борис Джонсън спечели  надпреварата за следващ лидер  на торите и премиер на страната, предаде \"Политико\". Според Гаук  Брекзит без сделка  ще доведе до национално \"унижение\". Джонсън, който е фаворит за поста,  досега е заявявал , че иска да изкара Великобритания от ЕС на 31 октомври със или без споразумение, ако блокът не желае да го предоговори,  особено в частта му  за така наречения предпазен механизъм за Северна Ирландия. Този механизъм беше залегнал в предишното споразумение между ЕС и Великобритания, но много от депутатите в британския парламент го отхвърлиха. \"Ако Борис Джонсън стане премиер, доколкото разбирам, условията за да служа в неговото правителство ще включват приемането на напускане на ЕС без споразумение на 31 октомври. Това не е нещо, което мога да приема\", каза Хамънд пред Би Би Си. \"Сигурен съм, че няма да бъда уволнен, защото ще подам оставка, преди да стигнем дотам\", заяви още той. Гаук, който е член на кабинета на Тереза Мей от идването му на власт през юни 2016 г., коментира пред \"Сънди таймс\": \"Ако тестът за лоялност за оставане в кабинета е ангажимент да се подкрепи (Брекзит – бел.ред.) без сделка на 31 октомври, което Борис постоянно казва, това не е нещо, което съм готов да приема\". Според вестника до шест депутати консерватори обмислят да се присъединят към либералдемократите, ако Джонсън стане премиер, лишавайки го от парламентарно мнозинство. По думите на Гаук, дори и ако Великобритания напусне без сделка, ще трябва да договори някакво друго споразумение с ЕС, който е най-големият й търговски партньор, но в тези преговори страната му ще бъде в по-слаба позиция. Победителят в надпреварата за следващ британски премиер ще бъде обявен утре. Съперникът на Джонсън е външният министър Джереми Хънт.", "date": "2019.07.22", "title": "Двама британски министри ще подадат оставки, ако Борис Джонсън стане премиер"}
{"url": "https://www.dnevnik.bg/politika/2019/07/22/3941016_ioncheva_ochakva_noviiat_glaven_prokuror_na_es_da_ne/", "text": "Досега ЕНП (част от която е ГЕРБ в Европейския парламент - бел. ред.) прикриваше всички безобразия на ГЕРБ, но се надявам новият европейски главен прокурор да обърне внимание на случващото се в България. Това коментира в сутрешния блок на Би Ти Ви Елена Йончева, евродепутат от БСП/ПЕС. В отговор на въпрос Йончева обясни, че няма да спре битката с безобразията в България, след като вече е евродепутат, а ще я продължи вече на европейско ниво по всички теми, започнати тук. Ние не искаме да бъдат спирани еврофондовете в България, а механизмите за европейски контрол да работят, уточни Йончева. \"От АПИ ни размотават и не дават да се направи европейска проверка на пътищата ни. Правителството също ги защитава, защото всички са наясно, че при една проверка ще излязат страшни неща. 40% от средствата от всяка поръчка се връщат обратно във властта\", каза още евродепутатът от левицата. Неотдавна  пътната агенция обаче обяви , че въпреки осигурения достъп до документи никой от БСП не се възползвал от него. Йончева обяви още, че пробивът в системата с лични данни на НАП е част от всички безобразия, които се случват в България и резултат от нагласените обществени поръчки. Определи като удар по демокрацията орязването на субсидията за партиите до 1 лев на глас. \"Сега ситуацията е много по различна от годините, когато не е имало субсидии. Сега ГЕРБ контролира всичко. Коя фирма ще даде пари на опозицията, след като знае, че ще бъде ликвидирана\", попита риторично евродепутатът. Думите на лидера на ПЕС Сергей Станишев, че  премиерът Бойко Борисов може да действа като държавник  тя коментира така: \"Когато един самодържавник постъпи като държавник, това прави впечатление\". В отговор на въпрос как е гласувала при мота за кандидатурата на новия еврокомисар Йончева посочи, че е била против  Урсула фон дер Лайен , защото не била участвала в целия дебат в изборния процес, не са чути нейните виждания, аргументи и програми за разлика от тези на Франс Тимерманс, кандидата на социалистите за поста. \"Тя имаше много силна реч, но се опита да се хареса на всички в Европарламента\", обяви още Йончева по адрес на Фон дер Лайен. Позицията на България за това кой да заеме най-високия пост в ЕС Йончева коментира като лутане до последния момент кой да бъде подкрепен в опит да се налучка кой ще остане на финала на преговорите.", "date": "2019.07.22", "title": "Йончева очаква новият главен прокурор на ЕС да не прикрива \"безобразията на ГЕРБ\""}
{"url": "https://www.dnevnik.bg/sport/2019/07/22/3941027_grigor_dimitrov_zagubi_oshte_edno_miasto_v_ranglistata/", "text": "Григор Димитров загуби още една позиция в световната ранглиста преди началото на  сезона на твърди кортове . Българинът, който през тази седмица започва участието си в надпреварата в Атланта, която е от сериите АТП 250, вече е №53 в ранглистата. Активът на Димитров е 952 точки. Той отстъпва заради изкачването с девет позиции напред на Леонардо Майер от Аржентина, който вече е №51. Най-големият скок в ранглистата прави чилиецът Николас Джари, който е 38-и, изкачвайки се с 26 позиции. Сърбинът Душан Лайович бележи прогрес от 10 места и вече е №26 в света. В Топ 10 има само една промяна, като Данийл Медведев и Фабио Фонини разменят местата си. Руснакът става 9-и, а Фонини е последен в първите 10. Лидер е Новак Джокович с 12 415 точки, следван от Рафаел Надал (7945) и Роджър Федерер (7460). Димитров трябва да започне участието си в  Атланта  във вторник, като за съперник в първи кръг ще има квалификанта Кевин Кинг. Представителят на САЩ е 405-и в световната ранглиста и е на 28 години. За да стигне до основната схема, Кинг победи Райън Харисън. В сезона на твърди кортове Димитров ще участва още в Лос Кабос (Мексико), мастърсите в Канада и Синсинати, както и в последния турнир от  Големия шлем US Open . Той има да защитава 280 точки в следващите надпревари. При дамите Виктория Томова направи скок от 71 места след титлата си в Биариц. Тя спечели във френския град и вече е №178, като отново е първа сред българките в ранглистата. Сесил Каратанчева е №218, Елица Костова 227, а Изабелла Шиникова е на 229-о място. Лидер е Ашли Барти пред Наоми Осака и Каролина Плишкова.", "date": "2019.07.22", "title": "Григор Димитров загуби още едно място в ранглистата преди турнирите в САЩ"}
{"url": "https://www.dnevnik.bg/v_pamet/2019/07/22/3941033_direktorut_na_mejdunarodnata_agenciia_za_atomna/", "text": "Директорът на Международната агенция за атомна енергия Юкия Амано почина на 72-годишна възраст, докато се готвеше да подаде оставка. Това съобщи \"Ройтерс\", като информацията бе потвърдена и от сайта на МААЕ. Японецът Амано заема поста от 2009 г., когато я пое от египтянина Мохамед ел Барадей. Той пое МААЕ в труден момент, когато се водеше напрегната дипломация за иранската ядрена програма. Заради болест, за която нямаше публична информация, той се готвеше да напусне поста през март, преди края на сегашния мандат, изтичащ на 30 ноември 2021 г. Не е известно кой ще го наследи според бележка, публикувана от секретариата на МААЕ, но още от миналата седмица започнаха първи стъпки в надпреварата, след като се появи информацията, че той напуска. Сред споменаваните имена са посланикът на Аржентина в МААЕ Рафаел Гроси и главният координатор на агенцията, румънецът Корнел Ферута, на практика началник на кабинета на Амано.", "date": "2019.07.22", "title": "Директорът на Международната агенция за атомна енергия почина, преди да подаде оставка"}
{"url": "https://www.dnevnik.bg/detski_dnevnik/2019/07/22/3941091_uchenicite_specheliha_2_sreburni_i_2_bronzovi_medala/", "text": "И четиримата български ученици спечелиха медали на Международна олимпиада по биология, която се проведе в Сегед, Унгария, съобщи пресцентърът на Сдружението на олимпийските отбори по природни науки (СООПН). Здравко Иванов, 12 клас, СМГ - сребърен медал Десислава Илиева, 11 клас, СМГ - сребърен медал Иван Георгиев, 12 клас, НПМГ - бронзов медал Кирил Тошев, 11 клас, НПМГ - бронзов медал Техни ръководители са Албена Йорданова (доцент в Медицинския факултет на СУ), Снежанка Томова (доцент в Биологическия факултет на СУ \"Св. Кл. Охридски\") и Радослав Александров (докторант в Института по молекулярна биология при БАН). В подготовката на олимпийците взеха участие преподаватели от Биологическия и Медицинския факултет на СУ, както и от БАН. Вчера младите български математици  спечелиха 5 сребърни и 1 бронзов медал на маждународната олимпиада .", "date": "2019.07.22", "title": "Учениците спечелиха 2 сребърни и 2 бронзови медала на олимпиадата по биология"}
{"url": "https://www.dnevnik.bg/razvlechenie/2019/07/22/3941055_otmustitelite_kraiat_izmesti_avatar_kato_nai-prodavan/", "text": "Филмът \"Аватар\" на Джеймс Камерън беше най-успешният на всички времена цели 10 години със своите 2.78 млрд. долара. Тази неделя обаче неговото господство свърши. Той беше детрониран от \"Отмъстителите: Краят\", който вече е събрал 2.79 млрд. долара, предаде Би Би Си. Новината беше обявена още през събота от президента на Marvel Studios Кевин Фейдж, когато до достигането до рекорда оставаха приблизително 500 хил. долара. Филмът зае първото място по продажби в Северна Америка. На Острова лентата с участието на Робърт Дауни Джуниър, Скарлет Йохансон и Крис Хемсуърт е едва на 5-о място. Там най-добре се е представил \"Междузвездни войни: Силата се пробужда\". \"Отмъстителите: Краят\" се движи изключително добре в Азия. В Китай филмът е спечелил 629 млн. долара, а в Южна Корея - 105 млн. долара. Друга държава, в която филмът е направил солидни печалби, е Бразилия - 85 млн. долара. В същото време лентата се радва на отличен прием от страна на критиката - в агрегатора за рецензии Rotten Tomatoes тя е с 90 процента одобрение.  Кевин Фейдж призна, че вероятно следващият филм на Джеймс Камерън отново ще се превърне в най-продавания на всички времена. За \"Дисни\" обаче това не е никакъв проблем. Компанията, която се сдоби с Marvel Studios през 2009 г., през този март  купи развлекателния бизнес на \"Фокс\" . И тъй като това е студиото, чиято продукция ще са продълженията на \"Аватар\", първото от които се очаква да излезе през декември, 2021 г., това означава, че поне в обозримото бъдеще \"Дисни\" ще се състезава със себе си за най-продавания филм за всички времена. \"Отмъстителите: Краят\" вече отбеляза редица рекорди в световния боксофис, като най-добро представяне по време на първата седмица в киносалоните със спечелените 1.22 млрд. долара. За успеха в глобален мащаб помогна неговото повторно пускане по кината с добавени сцени в края на юни, между които и кратка поява на Стан Лий, създателят на мнозина от героите на \"Марвел\",  който почина миналата година . Въпреки всичко това в класацията на книгата с рекордите на \"Гинес\" за най-успешни филми за всички времена, която взема предвид и инфлацията, \"Отмъстителите: Краят\" заема 5-ото място. Първото се държи от класиката \"Отнесени от вихъра\", а второто от \"Аватар\" на Камерън. ", "date": "2019.07.22", "title": "\"Отмъстителите: Краят\" измести \"Аватар\" като най-продаван филм"}
{"url": "https://www.dnevnik.bg/sviat/2019/07/22/3940375_frenski_sud_otkaza_obezshtetenie_za_stoticite_zaginali/", "text": "Почти 25 години след трагедията с ферибота \"Естония\" френски съд отхвърли колективния иск на над 1100 близки за загиналите за изплащане на обезщетение от близо 41 млн. евро. Официалният доклад за потъването на кораба в Балтийско море през септември 1994 г. е, че е имало проблем със заключващия механизъм на отварящата се при товарене и разтоварване носова част. Искът бе срещу германската компания, построила ферибота, както и срещу френската агенция, която е сертифицирала, че той е безопасен за използване. В бурно време на 28 септември 1994 г. носовата част, през която влизат автомобилите, се отваря, фериботът много бързо се напълва с вода и потъва. В помещенията се оказват блокирани стотици хора, други 97 се измъкват, но умират в ледените води. Оцеляват 137 души, а загиналите са 852, което прави инцидента край Финландия най-смъртоносния в мирно време в Европа след потъването на \"Титаник\". На борда са били граждани на 17 държави, а сред загиналите 501 са шведи и 285 - естонци. Оцелелите и роднини на жертвите получиха обезщетение от собственика на ферибота. Част от тях заведоха иск срещу   и  , но според петъчното решение на съда от Нантер край Париж адвокатите им не са успели да представят убедително тезата, че е имало умисъл в допуснатата грешка и действията на двете компании. \"Много сме разочаровани, но не сме изненадани, съдът се отнасяше с нас толкова зле през изминалите години\", коментира германският адвокат Хенинг Вите, цитиран от Би Би Си. Според него колегите му са можели да изберат няколко европейски страни, в които да подадат иск, но са предпочели Франция, защото \"има най-модерното законодателство за обезщетяване\". Искът бе подаден през септември 1996 г. и приключването му отне над две десетилетия, често заради отлагания в процедурите, наложени от съда.", "date": "2019.07.22", "title": "Френски съд отказа обезщетение за стотиците загинали на ферибота \"Естония\""}
{"url": "https://www.dnevnik.bg/politika/2019/07/22/3941080_ivan_totev_niama_da_se_kandidatira_otnovo_za_kmet_na/", "text": "Иван Тотев няма да се кандидатира за трети мандат за кмет на Пловдив. Един от мотивите за решението му - след осем години начело на втория по големина град у нас и натрупано вътрешно напрежение имал нужда от почивка. Решението на Тотев, който е общински лидер на ГЕРБ, бе обявено пред журналисти днес. Според източници от партията той няма подкрепа за нов мандат начело на Пловдив. На конгреса на ГЕРБ в началото на юли т.г. лидерът Бойко Борисов го даде като лош пример. По неофициална информация кандидат на ГЕРБ може да е Здравко Димитров, който в момента е областен управител. Според Тотев за двата му мандата Пловдив се е променил така, че всеки да може да намери своето място в него, съобщи БТА. В същото време обаче към него има множество критики към организацията и изразходваните средства за събитията около Пловдив - Европейска столица на културата 2019. Иван Тотев спечели  втория си мандат като кмет на Пловдив  с много малка преднина пред кандидата на Патриотичния фронт Славчо Атанасов - на балотажа за Тотев гласуваха 50.73% от упражнилите правото си на глас, а за Атанасов - 49.27%. В Пловдив има очаквания Славчо Атанасов отново да е кандидат за кмет. В момента той е депутат от НФСБ. Най-харесван сред социалистите за кандидат за кмет е директорът на ЕГ \"Пловдив\" Николай Радев. В пловдивската структура на ГЕРБ започват вътрешни номинации за кмет, а Иван Тотев обяви, че ще си направи самоотвод, но ще продължи да работи за партията. Всички номинации за кандидати на ГЕРБ за кметове трябва да бъдат направени до 10 август, съобщиха за \"Дневник\" от ГЕРБ. След това Изпълнителната комисия на ГЕРБ ще утвърждава претендентите. ", "date": "2019.07.22", "title": "Иван Тотев няма да се кандидатира отново за кмет на Пловдив"}
{"url": "https://www.dnevnik.bg/razvlechenie/2019/07/22/3941096_koi_sa_pobeditelite_v_igrata_car_luv/", "text": "Приключи играта \"Цар Лъв\", посветена на римейка на едноименния анимационен филм от 1994 г. В нея са се регистрирали общо 503 потребители в id.capital.bg. Броят на дадените верни отговори е 343. Победителите в играта бяха определени чрез жребий. Ето техните имена и наградите, които получават: - 1 комплект тениска и бутилка - vnikolova - 1 комплект детска тениска и шапка - ddaanniieell - 1 брой куфар - denika По една двойна покана за прожекция на филма в периода   получават: ellentg dcw1562746883615768 rog1498838844525792 otmnogoum emoramiks", "date": "2019.07.22", "title": "Кои са победителите в играта \"Цар Лъв\""}
{"url": "https://www.dnevnik.bg/sport/2019/07/22/3941105_dancho_lazarov_iska_da_osiguri_budeshte_na_otbora/", "text": "Председателят на Българската федерация по волейбол Данчо Лазаров си постави за цел да се осигури бъдеще за младите състезатели,  спечелили сребърните медали от европейското първенство до 17 г . Съставът, воден от Мартин Стоев, отстъпи с 1:3 срещу Франция в пълната зала \"Христо Ботев\". Отборът, който според специалистите има много талантливи и качествени състезатели, се представи силно по време на целия турнир. Владимир Гърков стана най-добър посрещач, а Георги Татаров взе наградата за най-добър диагонал. \"Много съм доволен\", каза Лазаров и заяви, че пълната зала е признание за труда на състезателите и треньорския екип. \"Като федерация ще направим всичко необходимо на това поколение да му дадем път напред. Доста добре окомплектован (отбор), доста състезатели има с равностойни качества\", посочи Лазаров пред БНТ.      Конкретната идея е отборът да бъде включен във вътрешното първенство, като бъде воден от Мартин Стоев. \"Зависи как ще се споразумеем с клубовете, от които идват тези деца, за да можем да ги съберем в един отбор, Мартин Стоев да продължи да работи с тях целогодишно и да влязат във Висшата лига (второто ниво на клубния волейбол). Само това е пътят - много игра като един отбор, много тренировки, доста работа ни чака.\" Наскоро ръководството на волейболната федерация  реши да ограничи и да контролира трансферите в чужбина на състезатели до 21 години . Лазаров посочи, че вече е говорил със Стоев по темата с отбора до 17 г. \"Това е една генерация, която наистина има страхотно бъдеще. Искаме да имат развитие и постоянно да се доказват в следващите години. Почти целият отбор е много талантлив. Трябва да вземем мерки за тяхното развитие\", добави той. Стоев заяви, че загубата във финала тежи. \"Все пак не трябва да омаловажаваме резултата, защото сребърните медали са голямо постижение. Такива отличия сме печелили преди много години, мисля през 2010 година. Имаме хубави деца, според мен играха максимално. Първият и вторият гейм бяхме равностойни, според мен Франция надделя в третата и четвъртата част. Разликата дойде в атака.\" \"Радвам се, че на такава възраст залата беше препълнена. Надявам се и в бъдеще да е така и да имаме все повече такива успехи, защото липсват\", добави треньорът.     ", "date": "2019.07.22", "title": "Данчо Лазаров иска да осигури бъдеще на отбора, спечелил сребро от европейското"}
{"url": "https://www.dnevnik.bg/bulgaria/2019/07/22/3941138_prokurorskata_kolegiia_predlaga_edinodushno_ivan/", "text": "Прокурорската колегия на Висшия съдебен съвет (ВСС) издигна зам. главния прокурор Иван Гешев за поста главен прокурор. Това стана изненадващо на пленума на съвета днес. В началото на април самият Гешев обяви, че е 99% сигурен, че няма да се кандидатира за поста. \"Ако трябва да бъда точен, аз казах, че 99.9% няма да се кандидатирам за главен прокурор. Към този момент това е моето мнение. Причините са от личен характер, които не искам да споделям, но една от тях е, че нямам време да се занимавам с кални борби, които се развиват на доста разкалян терен в момента\", обяви той, цитиран от \"Труд\". В средата на май  потвърди тезата си .  Че Гешев ще бъде посочен за главния пост в прокуратурата се знаеше вече сред наблюдателите на съдебната власт. Но се очакваше да бъде издигнат в последния момент на 29 юли от трима членове на прокурорската колегия. Това обаче щеше да означава, че има възможност други трима членове на колегията да издигнат и втори кандидат. Но при такава схема не беше сигурно дали ще се събере квалифицирано мнозинство от 17 гласа от 25-членния ВСС, за да има избор. Според Закона за съдебната власт кандидат за главен прокурор могат да издигат минимум трима членове на прокурорската колегия и министърът на правосъдието. Изненадващото изтегляне напред на номинацията на Гешев се свързва от някои наблюдатели с вчерашното интервю на съдия Мирослава Тодорова по БиТиВи, в което тя заяви, че не би трябвало да се пристъпва към избор на приемник на Сотир Цацаров без цялостен анализ на прокуратурата до този момент с всичките скандали които са съпътствали дейността й. Отлагането на номинацията на по-късна дата щеше да остави време за още по-широко медийно коментиране на анализа на Тодорова, при което несъмнено щеше да се чува името на Гешев с критични оценки. Издигането на Иван Гешев от цялата прокурорска колегия означава, че най-вероятно втора кандидатура няма да има и неговият избор е гарантиран, тъй като 11-те гласа на колегията плюс парламентарната квота на Съдийската колегия /6 гласа/ правят необходимото квалифицирано мнозинство от 17 гласа в 25-членния ВСС. Eдинственият вариант да се появи алтернативна кандидатура е ако министърът на правосъдието този път използва правомощието си /или бъде накаран да го използва/ и издигне конкурент на Гешев, който обаче няма да бъде избран, тоест про форма ще е конкурент, тъй като при 11 твърди гласа за Гешев за конкурента остават само 14. Но пък ще бъде демонстрирана състезателност и ще бъдат постигнати две цели: ще бъде обявено, че победата на Гешев е постигната \"в състезание\", от една страна; и ще бъде неутрализиран евентуален мотив на президента Радев да наложи вето заради избиране на единствен кандидат. Ocтaвaт oщe двe заседания на пленума зa нoминaции – нa 25 юли и нa 29 юли. А нa 24 oĸтoмвpи е изборът. С обширно изложение днес говорителят на прокурорската колегия Даниела Машева изложи мотивите за издигане на проминентния кандидат, като изреди дълга поредица качества и заслуги на Гешев, с които той отговаря на изискванията на закона: виcoĸa пpoфecиoнaлнa ĸoмпeтeнтнocт, вoля зa нaлaгaнe нa зaĸoннocттa, бoгaт пpaĸтичecĸи oпит, aдминиcтpaтивни yмeния на ръководител, изявeнa нeзaвиcимocт, висок етичен стандарт. До номинацията се стигнало след среща на прокурорската колегия със съсловните организации на прокурорите и следователите, на която Гешев бил подкрепен от тях, подчерта Даниела Машева. Ивaн Гeшeв е звършил право в Школата на МВР в Симеоново /сега Академия на МВР/ и зaпoчвa кариерата си ĸaтo cлeдoвaтeл, по-късно пpoĸypop в CГΠ, а през 2016 г. oглaви Спeциализираната прокуратура, в ĸoятo c пpoмeни в HΠК управляващите пpexвъpлиxa \"ĸopyпцията на високите етажи\". През 2018 Цацаров го назначи заместник-главен прокурор и така се изпълни възходящото кариерно развитие, което подобава за поста първи обвинител. Гешев се прочу като наблюдаващ прокурор на делото КТБ. А в качеството му на шеф на Спецпрокуратурата се изяви като главен герой в безпрецедентно зрелищното задъране пред Спортната палата на кмета и зам.-кмета на Район \"Младост\" Десислава Иванчева и Биляна Петрова. А през последната година почти всяка седмица Гешев даваше шумни брифинги, съобщавайки сензации за различните акции, за които трупаше популярност, независимо дали изнесените от него данни се потвърждаваха пред съда или дори в хода на разследванията. Гешев се прочу и с екстравагантните си отговори на журналистическите въпроси. Запитан например защо в изложението за приключеното разследване на КТБ го няма името на Пеевски, той отвърна: Няма ги и Обама, и Путин, и други ги няма. Имало сигнали срещу Иван Гешев, но не се потвърдили, се разбра още от изложението на Даниела Машева. Няколко били сигналите, един от тях за нeдeĸлapиpaн ĸoнфлиĸт на интереси по дeлoтo \"Mлaдocт\", но пpoвepĸaтa ycтaнoвилa, чe \"липcвaт пpeдпocтaвĸи зa cъмнeния, чe зaм.-глaвният пpoĸypop e ypoнил пpecтижa нa cъдeбнaтa влacт или e злoyпoтpeбил c пpaвoмoщиятa cи\". Докато траеше заседанието на пленума на ВСС, репортерът на БТВ потърси по телефона Гешев за коментар на току-що обявената номинация. Той отказа с думите, че ще говори \"само пред държавната телевизия\", разказа репортерът.", "date": "2019.07.22", "title": "Прокурорската колегия предлага единодушно Иван Гешев за главен прокурор (допълнена)"}
{"url": "https://www.dnevnik.bg/sviat/2019/07/22/3941151_franciia_otkri_svoia_podvodnica_izcheznala_s_52_moriaci/", "text": "Намерихме подводницата \"Минерва\". Това е успех, това е облекчение и техническо постижение. Мисля за семействата, които очакваха този момент толкова дълго.\" С това съобщение в профила си в \"Туитър\" министърът на отбраната на Франция обяви, че са открити останките на подводница, изчезнала през 1968 г. с 52 души на борда. Това става над 50 години след като военната подводница потъва само за четири минути на 27 януари 1968 г. край бреговете на френския град Тулон и въпреки предприетите незабавно операции, така и не беше открита. Екипажът съобщил единствено, че до един час ще е в пристанището. Няколко са причините сочени за потъването - от авария до сблъсък с кораб, взрив на ракета или на торпедо или инцидент с вентилационната система, припомня \"Франс прес\", цитирана от БТА. Миналия октомври семействата на изчезналите членове на екипажа поискаха подновяване на издирването. В началото на годината Флоранс Парли обяви, че искането им е удовлетворено. Отломките са на 45 километра от Тулон в Средиземно море, на 2370 метра дълбочина. Мястото е било открито от американския кораб \"Сийбед констрактър\" (Seabed Constructor), пристигал в зоната миналия вторник. Дронове на борда му първо потвърдиха къде може да се намира \"Минерва\". Корабът е собственост на американската частна компания \"Оушън инфинити\" (Ocean Infinity), участваща в подобни издирвателни мисии. Именно с този кораб беше открита аржентинската подводница \"Сан Хуан\", потънала с 44 души на борда през 2018 г. край бреговете на Аржентина.", "date": "2019.07.22", "title": "Франция откри своя подводница, изчезнала с 52 моряци"}
{"url": "https://www.dnevnik.bg/sviat/2019/07/22/3941145_turciia_zaplashi_sasht_che_shte_kupi_alternativa_na/", "text": "Турция ще бъде принудена да задоволи нуждите си от бойна техника \"другаде\" и да отговори подобаващо, ако Съединените щати ѝ наложат санкции заради покупката на руски ракети С-400. Анкара също така ще започне нова операция в Сирия, ако Вашингтон не приеме предложението за създаване на \"зона за сигурност\" в северната част на страната. Това заяви в интервю за телевизия TRGT Haber външният министър Мевлют Чавушоглоглу, предаде \"Ройтерс\". САЩ обявиха миналата седмица, че  ще извадят Турция от програмата за производство и покупка  на изтребители F-35 заради С-400. Малко по-късно Русия  предложи на страната да купи Су-35 , ако това действително се случи. \"Ако САЩ показват враждебно отношение към нас, ще предприемем ответни мерки, казахме им. Това не е заплаха или блъф,\" каза Чавушоглу, но добави, че не очаква подобни действия от администрацията на САЩ.\" Според него американският президент Доналд \"Тръмп не иска да наложи санкции на Турция и често казва, че администрацията му и предишните американски администрации също са отговорни за това, че Турция не успя да си купи системи \"Пейтриът\". Това е вярно.\" \"Пейтриът\" бе алтернативата, която САЩ предлагаха на Турция, страната с втората най-голяма армия в НАТО, на руските С-400. Анкара обаче изтъкваше, че американската система е с около 1 млрд. долара по-скъпа. По-рано Сергей Чемезов, директор на руския държавен конгломерат \"Ростех\", допусна, че Турция и Русия може заедно да произвеждат компоненти за С-400 в Турция и вече преговарят по въпроса, предадоха ТАСС и РИА \"Новости\". Очаквана сделка за Сирия Чавушоглу очаква по-късно днес и среща със специалния пратеник на САЩ за Сирия Джеймс Джефри. Двамата ще разговарят за планираната зона за сигурност в северната част на страната, където Вашингтон подкрепя Силите за защита на народа (YPG), военно крило на доминирала години наред сред сирийските кюрди политическа партия, което сега е гръбнак на подкрепяната от САЩ коалиция срещу \"Ислямска държава\". За Анкара YPG е разклонение на забранената организация Кюрдска работническа партия (ПКК). Затова турските власти искат изтегляне от границата между Сирия и Турция като условие за създаването на зоната. Вашингтон пък иска гаранции, че на кюрдските бунтовници няма да се пречи в битката срещу тероризма. Турция вече е бясна, тъй като сделката със САЩ за изтегляне от на кюрдските сили от град Манбидж, западно от Ефрат, още не се прилага, продължи Чавушоглу. Той обясни, че се надява \"днес да бъде достигнато споразумение\" и \"веднага\" да има конкретни стъпки, за да се избегне \"едностранно\" действие на Турция, ако преговорите не покажат напредък. Репликите на Чавушогло съвпадат и с момент, в който много жители на провинция Идлиб бягат към относително безопасната зона по границата между Сирия и Турция. Днес спасителни екипи и жители в провинция Идлиб (под контрола на бунтовниците) съобщиха, че 20 цивилни са убити при бомбардировки в град Маарат ан Нуман, на 33 км южно от Идлиб. Според \"Ройтерс\" се смята, че нападенията са извършени от сирийски или руски самолети, но няма доказателства за това. Нападението според агенцията е извършено в района на много посещаван пазар и жилищни комплекси.", "date": "2019.07.22", "title": "Турция заплаши САЩ, че ще купи \"алтернатива\" на F-35 и ще започне нова операция в Сирия"}
{"url": "https://www.dnevnik.bg/biznes/2019/07/22/3941113_drujestvo_ot_grupata_na_himimport_iska_da_kupi/", "text": "Бившият приватизационен фонд \"Родна земя\" е заявил пред Комисията за защита на конкуренцията искане да придобие двата хипермаркета \"Хит\" в София, съобщава  \"Капитал\" . Кандидатът е от орбитата на \"Химимпорт\" и в момента е собственик на веригата магазини \"Хоуммакс\". Освен това \"Родна земя\" стопанисва дружество за продажба на аудио- и видеотехника, както и компании за управление на недвижими имоти, занимава се с търговия със зърно, управление на мелници и има оранжерии и ферми за птици. Двата хипермаркета \"Хит\", които се намират в София, са основани през 2002 г. от германски инвеститор, но през последните години хронично са на загуба, а клиентите им намаляват и вероятно това е причината за продажбата им. От дружеството отбелязват, че от придобиването му през 2014 г. едно от големите им дружества - \"Хоуммакс\", бележи ръстове всяка година и предлага над 70 хил. артикула за дома и градината. Компанията (тогава заедно с основателя на \"Карпетмакс\", който после се оттегли) купи от изтеглящата се германска верига \"Баумакс\" бизнеса й в България. Веригата \"хит\" в България е собственост на \"Хит Булгариен\", Германия, чийто пък краен собственик е \"Доле Ханделсгрупе сървис\". След като сделката бъде одобрена, \"Хит\" ще бъде поредната чуждестранна верига за хранителни стоки и стоки за дома, която напуска България, отбелязва изданието. ", "date": "2019.07.22", "title": "Дружество от групата на \"Химимпорт\" иска да купи магазините \"Хит\""}
{"url": "https://www.dnevnik.bg/analizi/2019/07/22/3941166_ivan_geshev_-_glaven_prokuror_ama_toi_ne_e_li_izbran/", "text": "                         Думите наистина са излишни, трябва да действаме. Когато върховеноството на правото е заменено от мутренско-полицейски тертип на работа и парадно изпълнение на функциите, сме длъжни да се борим за правов ред и справедливост; работеща прокуратура, която не играе ролята на репресивен апарат (нито пък получава ДМС за подвигнати обвинения над граждани \"на общо основание\"), както и за независим български съд! Единствена кандидатура, има подкрепата на \"бетонното\" мнозинство във ВСС, уязвим, контролириуем, удобен партньор на всяка развратена от корупцията власт у нас. Неговият прочут съименник, преди да напусне България 1944 г., казал: \" Хайде сега, да ви видя как ще управлявате държава с кундурджии...\" Е, видяхме... Ама той не е ли избран вече!? Като се върна от САЩ, нали каза, че няма да се кандидатира... или нещо се промени .... И ние смятаме, че номинацията на прокурор Гешев е напълно заслужена с оглед посочените от Даниела Машева критерии ( ) Съображенията ни за това са следните: - виcoĸ eтичeн cтaндapт -> навсякъде ходи препасан с пистолет - виcoĸa пpoфecиoнaлнa ĸoмпeтeнтнocт -> завършил е \"Магнаурската школа\", бил е следовател - бoгaт пpaĸтичecĸи oпит -> доказал е, че може да кацне на Луната с дизелов двигател - pъĸoвoдни aдминиcтpaтивни yмeния -> кариерното му развитие е далеч от политиката и единствено на база професионални успехи - изявeнa нeзaвиcимocт -> когато на пресконференция спомене Путин, не забравя и Обама - вoля зa нaлaгaнe нa зaĸoннocттa -> държи арестанти часове наред на улицата, защото \"така е по закон\" Министър Даниел Кирилов дали сега е спокоен, че няма да му се налага да издига кандидатура с \"интензивна правна възможност\"? Напълно очаквано, най-нелепият кандидат бе издигнат именно от обкръжението на Цацаров. Мафията и свързаната с нея политическо статукво ще могат да спят спокойно, а опозицията в страната ще е подложена на още по-груба репресия. Това ще е окончателното превземане на държавата от мафията! Въпреки че не вярвах, че ще посмеят да направят Гешев главен прокурор, а ще изберат някой, който не е влизал в обществения фокус (както направиха с Георги Чолаков), в тази номинация има дълбока логика. Защото мнозинството от българските граждани многократно показаха, че могат да преглътнат всяко безобразие. Затова държавата не е на гражданите, върховенство на правото у нас няма, имаме фасадна демокрация, а почтените професионалисти не са харесвани от властта. Магнаурската школа! Често политиците практикуват един друг стар номер. Изкарват първо бушон върху, който да се излее народната \"любов\" и след това, за да се \"съобразят\" с общественото мнение избират първия им реален вариант. Имам някакво чувство, че може да стане така в този случай. Наглостта им няма граници. Виждат, че при толкова заспал и апатичен народ всяко безобразие минава. Абсолютно логично. Първо сплашва де що мърда с ареста на Иванчева, нахлува тук - там при неудобни за момента на властта и... готово. Кой ще смее да мръдне?!? Всички, които не протестират сега, един ден ще плачат. Не мога да повярвам че в 1,5 милионна София няма 10-20 хил. нормални хора.", "date": "2019.07.22", "title": "\"Иван Гешев - доказал е, че може да кацне на Луната с дизелов двигател\""}
{"url": "https://www.dnevnik.bg/bulgaria/2019/07/22/3941191_buchvarova_izrael_produljava_da_reklamira_bulgariia/", "text": "Посланикът на България в Израел Румяна Бъчварова коментира инцидента с хотелиера в \"Слънчев бряг\",  който нападна израелска туристка . Тя обясни, че няма впечатление случаят да се е отразил лошо върху имиджа на България там. \"След този инцидент дори излязоха няколко публикации, които представят българския туризъм. Излъчването на случая в Израел беше в контекста на един национален дебат, който имат, а именно за насилието в ежедневието\", каза Бъчварова в интервю за Би Ти Ви. По думите й израелците обичат България заради спазяването на българските евреи и отношението им след инцидента не се е променило. Бъчварова зае поста преди месец. \"Като посланик в Израел ще работя за това израелският опит и постижения да стигат до българския бизнес\", заяви тя. По думите й фирмите, които работят с България, инвестират в реклама, като представят шопинг туризма и семейния туризъм. Тя благодари на израелското посолство у нас за умерената позиция по случая и за заявеното доверие към българските власти, че ще се справят с проблема.", "date": "2019.07.22", "title": "Бъчварова: Израел продължава да рекламира България като туристическа дестинация"}
{"url": "https://www.dnevnik.bg/razvlechenie/2019/07/22/3941162_bileti_za_metalika_sa_bili_direktno_preprodadeni_chrez/", "text": "Най-голямата промоутърска компания Live Nation призна, че е пуснала билети за концерти на \"Металика\" директно в сайтове за препродажба на билети, въпреки че официално твърди, че е срещу подобни практики, съобщи \"Гардиън\". По време на таен телефонен разговор между представител на \"Металика\", бизнес партньор на Live Nation и старши служител на самата компания, се чува как тримата изготвят план, за да заобиколят директната продажба на билети. В 11-минутния разговор, публикуван в сайта американския сайт \"Билборд\", служителят на Live Nation казва как подразделението на самата фирма, което се занимава с продажби, Ticketmaster, \"няма да го направи\". Той предлага билетите да бъдат насочени към сайтове като StubHub и Viagogo, в които потребители препродават вече закупени билети. От Live Nation признаха, че са използвали тази тактика по време на турнето на \"Металика\" през 2017 г. Но те твърдят, че това не е редовна практика, а е по-скоро изключение. От компанията твърдят, че тази услуга е поискана от представителя на \"Металика\". Целта на хода е била билетите да бъдат продадени на пазарна цена по-близка до реалната. Представител на \"Металика\" коментира пред \"Билборд\", че членовете на групата не са знаели за това. Те ползват услугите на \"консултант по билетите\", който се занимава с тези въпроси. Според Live Nation част от екипа на \"Металика\" се е решил на този ход, след като е осъзнал какви големи суми печелят хората, които препродават билети в интернет.       \"През 2016 г. за един-единствен концерт в Минеаполис са били препродадени 10 хил. билета, без каквото и да било участие на групата \", заяви говорителят на групата. По негови думи, след като са открили колко пари печелят препродавачите за един-единствен концерт, независим консултант е работил с  Live Nation по \"уникална стратегия за дистрибуция\", която използва пазара на препродавачите за пласирането на билети от висок клас. Не от вчера са подозренията, че групи и промоутъри пускат билети за концерти директно в сайтове за препродаване, като по този начин принуждават феновете да плащат повече. Тези обвинения обаче бяха недоказуеми до момента. Пред \"Билборд\" от Live Nation коментираха, че тази практика не е била използвана единствено за турнето на \"Металика\", но това се прави, когато изпълнителите изрично го поискат. Те изтъкнаха, че през 2016 и 2017 г. едва дузина от хилядите изпълнители, с които работи компанията, са помолили част от билетите им да се продават по този начин.", "date": "2019.07.22", "title": "Билети за \"Металика\" са били директно \"препродадени\" чрез Live Nation"}
{"url": "https://www.dnevnik.bg/gradska_sreda/2019/07/22/3941357_na_ploshtad_slaveikov_pak_teche_remont_tozi_put_na/", "text": "Ремонт на фасадата на Столична градска библиотека откъм площад \"Славейков\" започна преди два дни. Ще бъде подменена мазилката, която е обрушена на доста места, както и водосточните тръби, пропуснали теч вътре в самата сграда, обясни ръководителят на обекта Светла Панайотова от фирмата изпълнител \"Инфра билд проект\" ЕООД. Топлоизолация няма да се поставя, защото сградата е паметник на културата и изискването на възложителя – Столична община, е да се запази автентичният й облик. Две от четирите скулптури на фасадата вече са реставрирани от специалисти от Музея за история на София. \"Те са каменна пластика в градската среда и бяха в тежко състояние, затова е наложително периодично да се обновяват. В случая с тази работа се зае реставратор, специализирал в Италия\", изтъкна зам.-кметът по културата Тодор Чобанов.      Той инспектира работата на фирмата изпълнител, тъй като ремонтът на сградата на Столичната библиотека е започнал на 17 юни. Скелетата досега бяха пред фасадите от страната на ул. \"Хан Крум\" и на ул. \"Гладстон\". Срокът за цялостно завършване на ремонта е средата на септември, обяви ръководителят на обекта Светла Панайотова. Цената му е 242 хил. лева с ДДС. Планиран е и вътрешен ремонт на сградата, който вероятно ще започне следващата пролет според Чобанов. На въпрос дали Столичната библиотека ще спре работа, той увери, че се търси решение за етапност на ремонтните дейности. В същата сграда се помещават и Комисията за защита на потребителите, диагностично-консултативен център, театър \"Възраждане\". \"Ще се постараем да не бъдат премествани хората, които работят в сградата. Тя е доста голяма и позволява гъвкав модел на ремонта\", обеща Чобанов.", "date": "2019.07.22", "title": "На площад \"Славейков пак тече ремонт, този път на Столичната библиотека"}
{"url": "https://www.dnevnik.bg/skorost/2019/07/22/3941110_proektozakon_zabraniava_svobodnata_turgoviia_s/", "text": "Търговията с авточасти втора употреба да се извършва само от регистрирани търговци, те да имат гаранция, а ремонтите на автомобили да стават в специализирани помещение от квалифицирани лица, предвижда проект на Закон за пътните превозни средства. Неговата редактирана версия след първия етап на обществено обсъждане  е публикувана в петък на портала за обществени консултации на Министерския съвет . Законът е един от трите, които трябва да заменят сегашния твърде обемист Закон за движение по пътищата. Другите два закона са за  движение по пътищата  и за водачите на моторни превозни средства. Те вече минаха обществено обсъждане и сега се редактират след получени становища от заинтересованите институции. Всеки, който търгува с авточасти, без да присъства в регистър, който ще се прави от кметовете на населени места, е заплашен с глоба или с имуществена санкция в размер на 5000 лв. Осмелилият се да ремонтира пътно превозно средство в нарушение на изискванията на закона и подзаконовите нормативни актове пък може да бъде санкциониран с 500 лв. Според закона сделки с употребявани части за пътни превозни средства се извършват между лица, от които поне едното е регистрирано като търговец на територията на държава - членка на Европейския съюз. Другият вариант е продавачът да има регистрация като компетентен за извършване на ремонт и техническо обслужване на пътните превозни средства, а третата опция е да притежаващо документ по член от Закона за управление на отпадъците. Всеки, който продава авточасти втора ръка, трябва да дава гаранция за тях, но в закона подробности не са посочени. Освен това търговията може да става само в обекти, вписани в регистър. Изискванията не свършват дотук, като търговецът трябва да разполага с подходящо място за съхранение на употребяваните части за пътни превозни средства. Срещу всяка част в склада пък трябва да е записано от кого е купена (имена, ЕГН, адресна регистрация, номер на документа за самоличност или идентификационни данни за юридическото лице), дата на сключване на сделката, идентификационен номер на превозното средство, от което е демонтирана и регистрационен номер, ако има такъв. Дневниците с тези данни ще трябва да се пазят за срок от 3 години. Контролът за спазване на тези изисквания на Закона за пътните превозни средства е възложен на кметовете, които пък трябва да упълномощят хора от общината. Други текстове в закона допускат ремонт и техническо обслужване на пътни превозни средства да се извършват от физически или юридически лица, регистрирани по Търговския закон или юридически лица по Закона за юридическите лица с нестопанска цел; учебни заведения по Закона за професионалното образование и обучение и Закона за висшето образование и министерства и други ведомства – за техните служебни пътни превозни средства. Изпълнителна агенция \"Автомобилна администрация\" е натоварена да създаде, води и поддържа регистър на лицата, регистрирани за извършване на ремонт и техническо обслужване на пътните превозни средства. Сред мотивите за приемане на текстовете е записано, че към момента не са уредени обществените отношения, свързани с извършването на ремонт и техническо обслужване на пътните превозни средства. В резултат на това не могат да бъдат създадени гаранции за качеството на извършваната дейност и за безопасността на превозното средство след извършен ремонт или техническо обслужване. Не били уредени и обществените отношения, свързани с извършването на сделки с употребявани части за моторни превозни средства. Както \"Дневник\" вече писа, Законът за пътните превозни средства  предвижда още  да отпадне монополът на Пътна полиция при първоначалната регистрация в България на нови и употребявани моторни превозни средства, като това се прави и в лицензирани пунктове в цялата страната. Освен това се планира създаване на досиета на всички автомобили, бусове, камиони и автобуси.", "date": "2019.07.22", "title": "Проектозакон забранява свободната търговия с употребявани авточасти и ремонтите навън"}
{"url": "https://www.dnevnik.bg/sport/2019/07/22/3941203_mariia_dimitrova_-_karatekata_ot_karibite_koiato/", "text": "Когато каратето дебютира на олимпийски игри догодина в Токио, в списъка с участниците може да присъства името на Мария Димитрова. За това мечтае и се бори 33-годишната състезателка. Родена в България, от 6-годишна тя живее със семейството си в Доминикана. Родителите ѝ отишли на почивка там и толкова им харесало, че останали, разказва тя пред ЕФЕ. Цялото внимание на Димитрова е насочено към първото ѝ участие в панамерикански игри. В Лима тя ще опита да спечели медал, какъвто смята, че дължи на Доминикана. \"За мен винаги е било мечта да участвам в панамерикански игри, а никога не съм имала възможност. Това е цел, която чувствам, че дължа на страната\", заяви Димитрова.  Тя разказва, че интересът ѝ към бойните спортове е свързан с баща ѝ, когото като малка гледала как практикува. Започнала с карате, защото това бил единственият избор в града, в който живеели. Димитрова е 11-а в световната ранглиста. Сред най-значимите си успехи поставя спечелването на два турнира в Холандия, тъй като там е успяла да се справи със силната конкуренция на състезателки от Испания, Франция и Япония. Миналия ноември тя остава на крачка от медал на световното първенство. Наясно е, че пътят към Токио 2020 е много труден, тъй като в опита да се класира, трябва да участва в поне 12 състезания по света до следващия март. \"Испания, Франция и Япония са държави, в които каратеките получават невероятна подкрепа - имат всякакви треньори, инфраструктура, които не могат да се сравнят с нашите, могат да живеят само от спорта. Аз не мога да разчитам само на спорта, трябва да ръководя академията. Това е разликата между спортистите в Доминикана и тези във водещите държави\", добавя Димитрова, която има своя академия за бойни изкуства. Тя признава, че ако не успее да вземе олимпийска квота, може да прекрати кариерата си, но когато това стане, ще остане посветена на бойните изкуства. Погледът ѝ е насочен към треньорството, за да може да предаде опита си на следващите поколения.", "date": "2019.07.22", "title": "Мария Димитрова - каратеката от Карибите, която мечтае за Токио 2020"}
{"url": "https://www.dnevnik.bg/biznes/2019/07/22/3941649_rabotodatelite_pak_seziraha_antimonopolnata_komisiia/", "text": "Асоциацията на работодателските организации изпрати втори поред сигнал до Комисията за защита на конкуренцията, свързан с търговията с ток на свободния пазар. Според асоциацията, в която членуват КРИБ, АИКБ, БСК и БТПП, са нарушени текстове от закона за защита на конкуренцията от търговци, свързани с бизнесмена Христо Ковачки. Името му не се посочва конкретно, но са изредени имената на дружества, свързани с него. Наскоро \"Капитал\" публикува информация за промените в бизнеса му, според която той се позиционирал в няколко нови сфери, една от които търговия с ток. Повече по темата четете  тук . В съобщението на организацията се посочва, че сезирането на антимонополната комисия е, за да разследва действията на група участници на свободния пазар на електрическа енергия, които с поведението си по недопустим начин нарушават принципите на свободно договаряне и конкуренция, залегнали в българското законодателство. Фактическите ни твърдения се основават на анализ на публично достъпна информация, посочват от асоциацията. Изреждат списък с фирми, сред които топлофикационните дружества, собственост на бизнесмена и също фирми за търговия с ток. Посочва се, че съществена част от електрическата енергия, произвеждана от мощности, частна собственост, на територията на страната, е под прекия или косвен контрол на субекти, които са свързани лица. Налице са и условия за изкуствено създаване на дефицит на електрическа енергия чрез ограничаване на собственото производство и едновременно с това изкупуване чрез свързани търговци на цялото предлагано от държавните дружества производители количество електроенергия на борсата, се посочва в сигнала. Пълния текст на сигнала до комисията вижте в прикачения файл.", "date": "2019.07.22", "title": "Работодателите пак сезираха антимонополната комисия за нарушения при търговията с ток"}
{"url": "https://www.dnevnik.bg/sport/2019/07/22/3941337_antoniia_grigorova_zapisa_nov_silen_rezultat_v_italiia/", "text": "Състезателката в планинското бягане Антония Григорова продължи силното си представяне в световните серии по скайрънинг с четвърто място в надпреварата в италианския зимен курорт Черезоле Реале. Това е най-доброто класиране на българката през сезона, която в края на юни завърши осма в  \"Олимпус маратон\" . Григорова премина дистанцията от 55 км с над 4100 метра денивелация за 8.48:38 часа. Тя изостана с 55:58 минути от победителката Рагна Дебатс. \"Все по-близко до \"почетната стълбичка\", но ми се изплъзна. И като никога във финалните 5 км, които бяха изцяло спускане, никой не ме задмина\", написа шеговито Григорова във \"Фейсбук\". В генералното класиране в световните серии българката е 18-а с 144 точки от 126 състезателки. И тази година световните серии ще преминат със състезание в България. Ултрамаратонът \"Пирин ултра\" ще се проведе на 22 септември.", "date": "2019.07.22", "title": "Антония Григорова записа нов силен резултат в Италия"}
{"url": "https://www.dnevnik.bg/sviat/2019/07/22/3941101_kitai_pusna_svoia_versiia_na_nasdak_za_da_se_konkurira/", "text": "Китай вече има еквивалент на нюйоркския \"Насдак\": първите търгове започнаха днес на нова платформа на Шанхайската борса, на която се търгуват акции на дружества от технологичния сектор. Именно той е обект на нарастващо съперничество между Пекин и Вашингтон, предаде \"Франс прес\", цитирана от БТА. Това е една от най-големите реформи на китайския пазар в момент, когато азиатският гигант полага усилия да ребалансира икономическия си модел към новите технологии и продуктите с висока добавена стойност, но също и в разгара на търговската война със САЩ. Наречен \"СТАР маркет\" (STAR Market), китайският \"Насдак\" има правила за листване на борсата, които са значително по-гъвкави. Целта е да се помогне на обещаващите компании да набират по-лесно капитал, за да могат да финансират развитието си. Обявената цел е в континентален Китай да бъдат привлечени националните стартъпи от технологичния сектор в момент, когато азиатският гигант се конкурира със САЩ за господството в жизненоважния технологичен сектор. \"Насдак\" е втората по пазарна капитализация фондова борса в света (изпреварва я единствено тази в Ню Йорк).", "date": "2019.07.22", "title": "Китай пусна своя версия на \"Насдак\", за да се конкурира със САЩ"}
{"url": "https://www.dnevnik.bg/zelen/2019/07/22/3941729_nova_televiziia_igri_na_voliata_se_snima_s/", "text": "Игри на волята: България\" се снима с разрешението и съгласието на всички компетентни институции. Това обяви \"Нова телевизия\" в официална позиция, след като в петък природозащитници обвиниха медията, че  прокарва незаконен път в защитена местност и ограничава достъпа на посетители до плаж \"Листи\" , който се намира в Природен парк \"Странджа\". От \"Нова телевизия\" уточняват, че снимачният процес на риалити формата се осъществява на няколко места по крайбрежието на Черно море и ще продължи до началото на септември. \"Екипът на \"Олд Скул\" ООД – един от водещите продуценти на телевизионни предавания, започна работата по приключенското състезание на терен с разрешението и съгласието на всички компетентни институции. Изпълнителният продуцент и членовете на екипа му ще опазват и ползват обектите съобразно българското законодателство\", пише още в позицията. Същевременно бургаската екоинспекция проверява разрешителните, които са издадени на продуцентската компания и дали се спазват условията в тях за ползване на терените. В петък коалицията от неправителствени организации и граждански групи \"За да остане природа в България\" разпространи до медиите имейл, в който твърди, че \"на плаж \"Листи\", до който няма улеснен достъп за автомобили, е прокаран незаконен път в гората и плажът е блокиран за посетители от екипа на телевизионната продукция. Във фейсбук групата \"Да запазим Корал\" пък бяха публикувани няколко видеоклипа на жена на има Гери Николова, на които се вижда как множество дървета непосредствено зад плажа са изкоренени, а през мястото видимо е минавала тежка техника.", "date": "2019.07.22", "title": "\"Нова телевизия\": \"Игри на волята\" се снима с разрешението на всички компетентни институции"}
{"url": "https://www.dnevnik.bg/politika/2019/07/22/3941705_hristo_ivanov_geshev_shte_bude_oshte_po-goliam_sluga/", "text": "Сотир Цацаров консолидира една коалиция зад желания от него кандидат за главен прокурор, а това очевидно е Иван Гешев. По този начин ще се назначи човек, който е още по-верен слуга на олигархията.\" Това обяви съпредседателят на \"Демократична България\" Христо Иванов малко преди да се разбере, че заместникът на Цацаров - Иван Гешев, е  издигнат за главен прокурор . Според Иванов Цацаров търси контраст и иска хората да съжалят за него, което ще се случи, ако Гешев бъде избран. По думите му при Гешев като главен прокурор ще се стигне до липса на съзнание за реформа, както и употреба на репресивната и медийната власт едновременно. \"Неслучайно номинациите са в края на юли - в мъртъв политически сезон\", допълни Иванов. Той обяви, че \"Демократична България\" ще се съпротивлява с всички демократични средства срещу избора на Гешев. \"Гражданското общество не бива да остава безразлично към този избор\", каза днес другият съпредседател на обединението Атанас Атанасов. Според него изборът на главен прокурор е по-важен за Бойко Борисов от местния вот. От \"Демократична България\" припомниха, че процедурата по избора завършва с указ на президента, така че този ход също ще бъде следен с повишено внимание. За местния вот третият съпредседател на \"Демократична България\" Владислав Панев каза: \"Обединението не е конюнктурно, за да имаме с няколко повече съветници, а защото сме се събрали с хора, с които имаме абсолютно съвпадение по важните за нас и обществото теми. Местните избори са средството да подредим собствения си двор. Да покажем, че не сме съгласни ТЕЦ да ни тровят, като изгарят боклуците на богатите страни от Западна Европа, защото не е морално едни да печелят за сметка на здравето на общността, и то като получават държавни субсидии за това.\" За коалиционното споразумение за местния вот той обяви, че е убеден, че заедно с партньорите ни ще постигнем качествена промяна в управлението, прозрачността и чистотата на София и на другите общини в България. Очаква се \"Демократична България\" да има кандидат за кмет на София, който ще бъде обявен до 15 август. Според съпредседателите на обединението на местния вот ще има балотаж в София и там е големият шанс на \"Демократична България\" за промяна. ", "date": "2019.07.22", "title": "Христо Иванов: Гешев ще бъде още по-голям слуга на олигархията от Цацаров"}
{"url": "https://www.dnevnik.bg/evropa/2019/07/22/3941585_rumunskiiat_konstitucionen_sud_othvurli_zabranata_za/", "text": "Румънският Конституционен съд реши, че забрана за амнистия и помилване в случаи с корумпирани политици ще наруши \"основните права\" на всеки амнистиран или помилван, тъй като помилването се дава от президента главно във връзка със здравословни и хуманитарни причини, предаде Balkan Insight. Предложената забрана  бе подкрепена от над 80%  от хората, които гласуваха на национален референдум по правосъдни въпроси през май. Конституционният съд стигна до заключението си, след като направи оценка на две инициативи за промяна на конституцията, внесени от воденото от социалдемократите правителство и от дясноцентристката опозиция, водена от Националната либерална партия. Управляващата коалиция и основните опозиционни партии изготвиха две законодателни инициативи за промяна на конституцията, които внесоха в Конституционния съд в началото на юли. И двата проекта целяха да приложат резултатите от референдума, отбелязва Romania-insider. Националната либерална партия (PNL) определи решението като \"необяснимо\" и заяви, че то може да бъде интерпретирано от замесените в корупция като \"неочакван подарък\". Опозиционният Алианс USR PLUS обвини Конституционния съд, че действа против \"волята на румънците\". Кълин Попеску-Търичану, бивш премиер и лидер на по-малкия партньор в правителството, заяви, че решението на съда изкарва наяве противоконституционния характер на референдума, който бе свикан от дясноцентристкия президент Клаус Йоханис като опит да спре спорните съдебни реформи на управляващите. Откакто дойде на власт през януари 2017 г., правителството на социалдемократите е силно критикувано в страната и в Брюксел, че отслабва антикорупционното законодателство и подкопава върховенството на закона чрез правосъдните си реформи. Според критиците реформите целяха да защитят бившия лидер на социалдемократите  Ливиу Драгня , който бе смятан за реалния ръководител на правителството и  бе вкаран в затвора  на 27 май, след като беше осъден за корупция. След решението на Конституционни съд двата проекта ще се върнат в парламента, където ще бъдат изменени.", "date": "2019.07.22", "title": "Румънският Конституционен съд отхвърли забраната за амнистия за корупирани политици"}
{"url": "https://www.dnevnik.bg/bulgaria/2019/07/22/3941757_s_26_mln_lv_agropolihim_razshiriava_bazata_si_za/", "text": "Министърът на икономиката Емил Караниколов е връчил днес сертификат за инвестиция клас А по реда на Закона за насърчаване на инвестициите на дружеството \"Агрополихим\" АД. Това съобщи пресцентърът на Министерството на икономиката. Инвестиционният проект на компанията в размер на близо 26 млн. лв. ще осигури 12 работни места в разширение на съществуващото стопанство за съхранение на течен амоняк. Проектът на \"Агрополихим\" ще бъде реализиран в промишлената зона на Девня, където се намира и заводът на компанията за производство на изкуствени торове, и ще осигури на компанията възможност за обезпечаване на основна суровина за производството й. Планираната дата за откриване на разширението е юли 2020 г. През 2015 г. след близо 13-годишни усилия \"Агрополихим\" въведе в експлоатация собствен терминал за течен амоняк. Обявената тогава стойност на инвестицията бе около 25 млн. лв. При връчването на сертификата днес министър Караниколов заяви, че по Закона за насърчаване на инвестициите предстои да бъдат сертифицирани 70 проекта, като общият размер на планираните инвестиции е за над милиард и половина лева и ще бъдат разкрити над 7015 нови работни места.", "date": "2019.07.22", "title": "С 26 млн. лв. \"Агрополихим\" разширява базата си за съхранение на течен амоняк в Девня"}
{"url": "https://www.dnevnik.bg/bulgaria/2019/07/22/3941760_napraven_e_opit_za_pronikvane_v_sistemata_na/", "text": "В деня, в който Комисията за защита на личните данни е влязла на проверка в НАП, имаше опит за пробив в информационната ѝ система. Това съобщи пред Би Ти Ви председателят на комисията Венцислав Караджов. Той уточни, че опитът е направен през Wi-Fi мрежата на комисията, което означава, че опитът за пробив е направен от място близо до сградата. Караджов подчерта, че атаката е спряна и затова не може да каже дали целта е бил сайтът на комисията или базата данни. Според него това е опит да се дискредитира работата на публичната институция. Днес Комисията за защита на личните данни влиза на проверка в НАП след  безпрецедентната хакерска атака, при която изтекоха лични данни на 5.1 млн. български граждани . Очаква се също приходната агенция да активира на сайта си приложение, през което хората да могат да проверят дали са засегнати от хакерската атака.", "date": "2019.07.22", "title": "Направен е опит за проникване в системата на Комисията за защита на личните данни"}
{"url": "https://www.dnevnik.bg/sviat/2019/07/22/3941749_maskirani_muje_napadnaha_stotici_demonstranti_v/", "text": "Политическата криза в Хонконг се задълбочи в последните 24 часа, след като поредни антиправителствени протести прераснаха в насилие срещу пътници, опитали да слязат на жп гара. Това е нова посока за продължаващите седмици наред демонстрации срещу спорния законопроект за екстрадицията в Китай, който местните власти отложиха, без обаче да обявяват пълно отказване от него. Преди инцидента имаше и \"контрапротест\" за \"защита на Хонконг\", на който според организаторите е имало 300 хил. души (според полицията - 103 хил.). Ранените са общо 45 души, а Хонконг остана в шок от случилото се. Десетки маскирани мъже, свързвани с т.нар. триади (базирани в Китай организирани престъпни групи), нападнаха протестиращи и минувачи на гара в западната част на Хонконг. Жители и депутати критикуваха полицията заради бавната реакция, а в социалните мрежи се появиха обвинения, че силите на реда са били на страната на нападателите, пише Би Би Си. Според  един от депутатите  в нападнатия влак друг представител на законодателния орган на Хонконг, пътуващ с него и заснел видео с атаката, също е пострадал. Китайското външно министерство заяви, че протестиращите нарушават духа на идеята \"Една държава, две системи\", с която Хонконг бе предаден на Китай. Според агенция \"Ройтерс\" коментарът на говорителя на министерството Гън Шуан е отворил нов фронт в задълбочаващата се криза. Инцидентът стана, след като над 430 хил. (според организаторите) души се включиха в протестите срещу закона за екстрадицията. Този път протестът не бе срещу губернатора на Хонконг, а срещу офиса за връзка на континентален Китай, който бе обект на последното нападение. Полицията използва и гумени куршуми срещу някои от участниците. Някои коментатори в Китай приравниха двете групи, като отбелязаха, че и хората с качулки, нападнали офиса за връзка на Пекин, и тези с маските и белите тениски на гарата са заплаха за върховенството на закона.", "date": "2019.07.22", "title": "Маскирани нападнаха стотици демонстранти в Хонконг след протести и контрапротести"}
{"url": "https://www.dnevnik.bg/bulgaria/2019/07/22/3941771_prestupnici_podgotviali_pokusheniia_nad_prokurori_se/", "text": "Осем от общо 18 души участници в наркогрупата, подготвяла покушения над прокурори, се признаха за виновни и се споразумяха за ефективни присъди, съобщиха от Специализираната прокуратура. Единият от организаторите и ръководителите на групата - Петко Стоянов, получи четири години затвор. Останалите, признали участието си в престъпната структура (наричана от самите участници \"Фирмата\") ще лежат между три години и половина и година и половина. Наложените наказания са окончателни и вече са приведени в изпълнение. Петко Стоянов остава подсъдим по дело, по което е обвинен, че е подготвял убийство на двама прокурори от Специализираната прокуратура и служител на МВР, за което е обвинен заедно с другия ръководител на групата Иван Йосифов, който е син на  Йосиф Йосифов, с прякор Йоско Костинбродския , и неговата \"дясна ръка\" Стефан Гевгелийски. По това обвинение няма признания. Освен срещу Стоянов делото в Специализирания наказателен съд ще продължи срещу останалите 10 лица, обвинени за участие в престъпното сдружение и за различни вторични престъпления. Групата на Стоянов и Йосифов  бе неутрализирана на 27 юни 2018 г . Събраните доказателства показаха, че тя е действала от началото на същата година, като целта й е била производство, преработка, придобиване, държане и разпространение на наркотични вещества и прекурсори. Предлагала е цялата гама от наркотици - марихуана, амфетамин, кокаин, хероин и екстази, като част от тях е произвеждала сама. Целта й била да завладее наркопазара в София.", "date": "2019.07.22", "title": "Престъпници, подготвяли покушения над прокурори, се признаха за виновни"}
{"url": "https://www.dnevnik.bg/sviat/2019/07/22/3941160_veshtaiat_li_voiskite_na_sasht_v_sauditska_arabiia_nov/", "text": "Това се случва за първи път, откакто те напуснаха Саудитска Арабия през 2003 г.: американските войски ще се завърнат в петролното кралство в Залива на фона на силно напрежение с Иран и нови инциденти в региона. Това ще е първото подобно разполагане от изтеглянето на американските войски от саудитска територия, намирали се там в продължение на 12 години и по време на две войни срещу Ирак (1991 и 2003 г.). Дали това разполагане вещае нов конфликт в Залива? Подготовка за война Крал Салман се съгласи да приеме американски сили, за да повиши нивото на двустранното сътрудничество, да защити сигурността и стабилността в региона и да гарантира мира\", посочи в петък миналата седмица саудитското министерство на отбраната. Това \"ще има допълнителен възпиращ ефект и ще укрепи способността ни за защита на нашите интереси в региона, в условията на възникващи и достоверни заплахи\", посочи Сентком, централното командване на всички родове войски, което отговаря за американските военни операции в Персийския залив. Но за Андреас Крийг, преподавател в \"Кингс колидж\" в Лондон, това разполагане е част от \"демонстрация на сила и от усилията на САЩ да увеличат военните си варианти в случай на удар срещу Иран\". От май насам Вашингтон обвини Иран в поредица от саботажи и нападения, насочени срещу шест кораба в стратегическия район на Залива, което Техеран отрича. В петък напрежението се покачи с още една степен, след като Иран обяви, че е \"задържал\" петролен танкер, плаващ под британски флаг, в Ормузкия проток след 24 часа полемика с Вашингтон за \"ирански\" дрон, който американците казват, че са унищожили. Напрежението между Техеран и Вашингтон се изостри след едностранното американско оттегляне от ядреното споразумение от 2015 г. и възстановяването на американските икономически санкции, които много навредиха на Иран. Не се съобщава колко ще са американските войници, които ще бъдат разположени в Саудитска Арабия, но според американските медии става дума за 500 войници, които ще бъдат разположени във военновъздушната база \"Принц Султан\". \"500 американски войници в Саудитска Арабия, това трудно може да се приеме за укрепване (на войските), особено с оглед на война с Иран\", смята Крийг. \"Тези войници са там, за да подготвят военновъздушната база \"Принц Султан\" за евентуално разполагане на въздушна ескадрила\", посочва той. Близо 200 американски самолета бяха базирани в \"Принц Султан\", на около 80 километра южно от Рияд, в разгара на операциите между 1991 и 2003 г. Какво е посланието? Според експерти обявеното разполагане има за цел да засили връзките - особено в отбраната, между Вашингтон и Рияд, в които тази година се появи напрежение. \"Саудитците казват: ако останете с нас, ние ще останем на ваша страна\", обяснява Джеймс Дорси, изследовател във висшето училище за международни изследвания \"С. Раджаратнам\" в Сингапур. \"Американците искат да кажат: можете да разчитате на нас\", продължава той. Администрацията на американския президент Доналд Тръмп е под натиск от Конгреса заради твърде отстъпчивия начин,  по който е реагирала според някои от членовете му  на убийството на саудитския журналист Джамал Хашокжи в саудитското консулство в Истанбул през октомври миналата година. По време на посещение в четвъртък във въздушната база \"Принц Султан\" началникът на Сентком генерал Кенет Макензи обеща да \"работи енергично\" за гарантиране на сигурността на морския транспорт в Залив. Неговото посещение стана ден след блокирането от Камарата на представителите в САЩ на продажба на оръжие за 8,1 милиарда долара на саудитското кралство и на други съюзници - решение, на което президентът Тръмп вероятно ще наложи вето. Надежден партньор ли е Мохамед бин Салман? В началото на април американският Конгрес вече одобри резолюция, в която призовава Тръмп да прекрати всякаква помощ за коалицията, водена от саудитската армия, която от 2015 г. участва във войната в Йемен срещу близки до Иран бунтовници. След намесата на коалицията конфликтът взе близо 10 хил. жертви и предизвика \"най-тежката хуманитарна криза в света\", а милиони хора са заплашени от глад\" според ООН. Въпреки критиките Доналд Тръмп възхвалява отличните си отношения с престолонаследника Мохамед бин Салман (наричан МБС), авторитарния саудитски управник, който е и министър на отбраната. За Мохамед бин Салман разполагането на американски войски \"подчертава, че САЩ остават важен гарант за сигурността и са ангажирани със сигурността на Саудитска Арабия\", подчертава Крийг. Според него \"за МБС е важно да покаже, че е подходящ партньор за Вашингтон по отношение на сигурността\", докато около 35 хил. американски войници се намират в други страни от Залива, главно в Катар (10 хил.), както и в Кувейт и Бахрейн, главна база на Петия американски флот./БТА", "date": "2019.07.22", "title": "Вещаят ли войските на САЩ в Саудитска Арабия нов конфликт в Залива"}
{"url": "https://www.dnevnik.bg/tehnologii/2019/07/22/3941806_telekom_zapochna_testove_na_5g_mrejata_si_medicinski/", "text": "Теленор\" започна серия от практически тестове на 5G мрежата си, като представи първия медицински преглед на пациент в България, извършен през новата технология. С помощта на технологията един и същ преглед се правеше от двама специалисти - изпълнителният директор на \"Пирогов\" проф. д-р Асен Балтов, който се намираше в централата на телекома в София, и проф. д-р Диян Енчев, началник ‘’Травматологичен комплекс’’ в болницата, намирал се в кабинета си. \"Благодарение на тази революционна технология достъпът до експертна медицинска помощ ще бъде по-лесен дори за онези пациенти, които са на труднодостъпни места\", коментира проф. Балтов. По време на събитието беше проведен първият разговор през 5G мобилна мрежа у нас. \"Теленор\" планира серия от практически 5G тестове на мрежата си под мотото \"5G тестове за по-добро бъдеще\". Освен в София демонстрации ще има и в други градове. Те ще са свързани с виртуална реалност, стрийминг на видеосъдържание и гейминг и ще са публично достъпни. Най-видимите и осезаеми предимства на 5G технологията спрямо достъпните днес са значително по-високите скорости на достъп, практически моменталната връзка между две страни и по-високата надеждност на връзката, коментират от \"Теленор\".", "date": "2019.07.22", "title": "Телеком започна тестове на 5G мрежата си с медицински преглед от разстояние"}
{"url": "https://www.dnevnik.bg/video/2019/07/22/3941603_video_indiia_izstrelia_kosmicheski_aparat_kum_lunata/", "text": "Индийската организация за космически изследвания успя от втория опит да изстреля мисията си \"Чандраяан 2\". Амбициозната задача е апаратът с луноход на борда първи да стъпи на далечната, южна страна на Луната. След като миналата седмица първото пускане бе отложено 56 минути преди началото, в 12.13 ч. българско време апаратът успешно напусна космодрума \"Шрирарикота\". Той ще остане в орбита 23 дни, преди да започне маневри, които да го отведат до лунната орбита. Задачата, най-голямото предизвикателство за индийската организация досега, се усложнява от факта, че Индия не е способна да изгради достатъчно мощен кораб, който да може директно да бъде изстрелян към \"тъмната\" (както е известна в популярната култура) страна на Луната, а ще се възползва от възможностите на земната орбита и гравитация, за да се придвижи към Луната след редица околоземни обиколки. Близо 1000 учени работиха по  мисията , която е част от надпреварата на няколко държави за  изследване на предполагаемите лунни ресурси . Премиерът Нарендра Моди написа във \"Фейсбук\", че мисията, изцяло индийска (без чужди ресурси), ще \"изпълни с радост\" всеки жител на страната. Мисията на 27-килограмовия луноход ще е да прави изображения и да взема проби за анализ на лунната почва. \"Прагян\", както се казва апаратът (\"мъдрост\" на санскрит) може да се отдалечава до половин километър от спускаемия апарат, с който ще кацне на Луната. Орбиталният апарат пък ще кръжи на около 100 км от Луната в продължение на година. По план контактът с лунната повърхност трябва да е на 6 или 7 септември - много по-дълго пътуване по маршрута от 384 хил. км, отколкото четирите дни, нужни на \"Аполо 11\" преди 50 години. Първата такава мисия  бе китайска - в началото на годината . Трябваше да следва израелска, но  при опит за спускане на Луната тя приключи  с катастрофа.", "date": "2019.07.22", "title": "Видео: Индия изстреля космически апарат към обратната страна на Луната"}
{"url": "https://www.dnevnik.bg/sport/2019/07/22/3941782_cvetana_pironkova_shte_opita_da_zapali_deca_kum_tenisa/", "text": "Цветана Пиронкова ще опита да помогне на деца в България да направят първите си стъпки в тениса и да се запалят по играта. Това обясни най-добрата българска тенисистка в последните години, след като стана посланик на програмата \"Тенисът – спорт за всички\". \"Деца от 6 до 12 години имат възможност да направят първи стъпки в тениса в 50 клуба от цялата страна. Тенисът е емоция, която си струва да бъде изживяна от всяко дете\", каза полуфиналистката от \"Уимбълдън\" през 2010 г. За пета поредна година програмата осигурява безплатно обучение по тенис за деца в цялата страна в месеците от юни до октомври. Общо 50 клуба в 28 населени места отворят врати за обучение на децата от 6 до 12 г. до октомври. Във всеки клуб тенисистите се разпределят в поне по две групи от минимум 12 деца, а заниманията са минимум по един път седмично. Българската федерация по тенис осигурява цялата необходима екипировка за провеждането на обучението. В програмата са включени и четири международни състезания: \"Смирква Боул\" в Хърватия, \"Дъд Боул\" в Хърватия, \"Тен про\" в академията на Рафаел Надал и финалите на Kinder+ Sport в \"Монте Карло Кънтри клуб\". Децата и техните родители, които се интересуват, могат да получат информация за клубовете в страната, които са включени през 2019 г., на сайта на БФТ – bgtennis.bg, раздел програми - \"Тенисът - спорт за всички\". В момента Пиронкова не участва в турнири, като спря временно кариерата си след раждането на своя син. Последният турнир, в който тя игра, беше \"Уимбълдън\" преди две години. В края на 2018 г. българката  основа и своя модна линия .", "date": "2019.07.22", "title": "Цветана Пиронкова ще опита да запали деца към тениса"}
{"url": "https://www.dnevnik.bg/sviat/2019/07/22/3941807_izgubihme_purviia_lednik_-_nai-tujnata_memorialna/", "text": "В Исландия през август официално ще бъде открита мемориална плоча, с която се отбеляза загубата на първия ледник на острова и се отправя послания към бъдещите поколения. Окьокул, наричан кратко Ок, е един от около 400 ледника в страната, но вече се е свил до по-малко от 1 кв. км площ и дебелина под 15 м, поради което губи статута си на ледник. Преди век той е покривал 15 кв. км от планински склон в западната част на острова и ледът е бил 50 м в дълбочина. Плочата е от Университета \"Райс\" в Хюстън, щата Тексас, където работят един от водещите климатолози на Исландия - Андри Сньор Магнасон, и геологът Аддур Сигудрьоссон. Церемонията е планирана за 18 август, съобщават медиите в Исландия. На плочата пише на исландски и английски: \"Писмо до бъдещето. Ок е първият исландски ледник, изгубил статута си. В следващите 200 години се очаква всичките ни ледници да го последват. Този монумент е признание за това, че ние знаем какво се случва и какво трябва да се стори. Само вие от бъдещето ще знаете дали сме го сторили.\" След което е отбелязан месецът, годината и показанията за съдържание на въглероден диоксид през май. За да бъде определено като ледник едно природно формирование, то трябва не просто да представлява внушителна маса лед. Всяка зима ледникът натрупва маса, която се топи през лятото, докато всичко това непрекъснато се плъзга под собствената си тежест. Ако това не се случва, имаме т.нар. \"мъртъв лед\", обяснява \"Гардиън\". Преподавателка от \"Райс\" казва за изданието, че това е първата подобна мемориална плоча в историята. \"Колега от Исландия ми каза, че мемориалните плочи не са за мъртвите, а за живите. Искаме да подчертаем, че от нас, живите, зависи да реагираме на бързата загуба на ледници и продължаващите последици от глобалното затопляне. За Ок вече е твърде късно\", казва Симен Хауи.", "date": "2019.07.22", "title": "\"Изгубихме първия ледник\" - най-тъжната мемориална плоча в Исландия"}
{"url": "https://www.dnevnik.bg/gradska_sreda/2019/07/22/3941814_stolichnata_obshtina_tozi_put_shte_uchastva_v_turga_za/", "text": "Столичната община заяви готовност да участва в поредния търг за къщата на Пейо Яворов на ул. \"Раковски\" 136. Зам.-кметът по културата доц. Тодор Чобанов дори е убеден, че наддаването ще бъде спечелено от общината. Днес той получи съгласие от комисията по култура и образование за участие в публичната продан. Началната цена е 1.285 милиона лева и е поставена от частния съдебен изпълнител Мирослав Колев. \"Вече се проваляха два опита за продан на къщата, тогава никой не се яви и най-вероятно сега ще сме сами\", предположи зам.-кметът Чобанов. Заради провалените търгове началната цена сега е свалена. За сравнение, на последния търг от октомври 2018 г. тя беше 1.628 милиона лева. Сегашната е под пазарната стойност на имота\", уточни Чобанов. Убеждението му, че няма да има други кандидати за къщата на Яворов е продиктувано от приетия подробен устройствен план (ПУП) на района. В него ясно е очертано бъдещето на сградата - тя не може да се надстроява, да се събаря или преустройва, каквито желания имаше до неотдавна.      \"Така тя престана да бъде интересна за големите инвеститори\", поясни Малина Едрева, председател на комисията по култура на общината. Досега Столичната община не участва в търговете за къщата на Яворов, въпреки огласеното в медиите желание от кмета Йорданка Фандъкова да я придобие. През октомври 2018 г. тя изтъкна, че сградата е паметник на културата с национално значение и е добре общината или държавата да я придобият, за да се възобнови дейността на литературния музей в нея. Министърът на културата Боил Банов също подкрепи идеята. Месец по-късно Фандъкова каза, че имало неясноти около собствеността на имота и мотивира отказа да участва в търга с довода, че \"на този етап придобиването на имота е рисково за всеки евентуален купувач, в това число и за общината. По думите ѝ рискът за всеки купувач, докато не се произнесе Върховният касационен съд (ВКС), е огромен. На 25 февруари ВКС се произнесе, но реално това нищо не промени около собствеността на къщата, защото предмет на делото беше финансов спор между сегашния (Васил Панчев) и предишния управител на фирмата собственик на имота – \"Дом Яворов\" ЕООД.      \"Никога не е имало спор за собствеността. Имотът е на юридическо лице (\"Дом Яворов\" ЕООД). Ако собствеността не беше изяснена, аз няма как да обявя търг за продажбата на имота\", каза частният съдебен изпълнител Мирослав Колев пред \"Дневник\" на 27 юни. Тогава той обяви началото на процедурата за публичната продан на къщата със застроена площ от 314 кв.м. Предложения от кандидат-купувачите ще се приемат от 26 август до 26 септември.", "date": "2019.07.22", "title": "Столичната община този път ще участва в търга за къщата на Яворов"}
{"url": "https://www.dnevnik.bg/sport/2019/07/22/3941769_visshata_liga_e_gotova_da_se_spravi_s/", "text": "Висшата лига е готова да се справи с трудностите и споровете, които ще възникнат с въвеждането на системата за видеоповторения. Това заяви временният директор на първото ниво в английския футбол Ричард Мастърс. От следващия сезон Висшата лига също ще използва технологията. Досега системата влизаше в употреба само в някои мачове за купата. \"Прекарахме две години в работа, докато стигнем до този момент. Без съмнение тя (технологията) ще създаде спорове, защото опира до големи решения, но ние сме готови\", каза Мастърс. Употребата на системата предизвиква разнопосочни мнения, като тя породи  много спорове  по време на световното първенство, в Шампионската лига и другите големи първенства. Най-големи  критики  има към забавянето на играта, като по думите на Мастърс съдиите във Висшата лига са инструктирани да действат бързо при видеопреглед. \"Феновете искат да видят как тези ясни и очевидни грешки се променят в правилни отсъждания. Но те не искат да виждат как темпото на игра също се променя. Първо трябва да се получи и с отворено съзнание да видим дали наистина работи\", допълни Мастърс. Сезонът във Висшата лига започва на 9 август с мач между \"Ливърпул\" и \"Норич\". Първият кръг ще предложи  дерби между \"Манчестър юнайтед\" и \"Челси\" .", "date": "2019.07.22", "title": "Висшата лига е готова да се справи с предизвикателствата на видеоповторенията"}
{"url": "https://www.dnevnik.bg/gradska_sreda/2019/07/22/3941829_stolichnata_obshtina_predvijda_plashtaneto_na_sinia_i/", "text": "В София ще бъде въведен дигитален талон за плащане на синя и зелена зона, който ще е достъпен през неограничен брой приложения за мобилен телефон. По този начин потребителите и \"Център за градска мобилност\" ще спестяват оскъпяването заради посредничеството на мобилните оператори, а и ще се улеснят чужденците, които не са абонати и често имат затруднения с плащането на паркирането. Това предвижда проект на решение, което най-вероятно ще бъде гласувано от Столичния общински съвет този четвъртък. За него разказа и изпълнителният директор на ЦГМ Христиан Петров пред  \"Капитал\".  Идеята за мобилно приложение за плащане на паркирането е внесена официално в общинския съвет преди две години от общинския съветник Войслав Тодоров. Повече за въвеждането на дигитален талон за плащане на синя и зелена зона четете  тук.", "date": "2019.07.22", "title": "Столичната община предвижда плащането на синя и зелена зона да става и с мобилно приложение"}
{"url": "https://www.dnevnik.bg/evropa/2019/07/22/3941127_boris_djonsun_i_djeremi_hunt_-_dvama_konservatori/", "text": "И двамата кандидати за приемник на министър-председателя Тереза Мей - Борис Джонсън и Джереми Хънт, искат процесът на Брекзит да приключи, дори с цената на напускане без споразумение, макар и с някои нюанси. Извън Брекзит обаче вижданията на двамата не са много сходни. Ето кратко обобщение на позициите им: Борис Джонсън      Възраст: 55 години Най-важните политически постове, които е заемал: кмет на Лондон (2008-2016 г.), министър на външните работи (2016-2018 г.) Извън политиката: журналист, главен редактор на списание, автор на коментарна рубрика. Иска излизане от ЕС на 31 октомври,  със или без споразумение ,  предоговаряне  на споразумението за \"развода\", Великобритания да не плаща цената на раздялата (39 милиарда лири според британските изчисления), преди да си осигури ново споразумение, уреждащо отношенията между Обединеното кралство и Европейския съюз. повишаване на 40 процента на подоходния данък за доходи между 50 хил. и 80 хил. лири годишно, намаляване на данъците за хората с най-ниски доходи.  повече пари за служителите в публичния сектор, запазване на помощта за развитие на равнище от 0.7 на сто от брутния вътрешен продукт.  иска въвеждане на точкова система като в Австралия. свеждане до нула на въглеродните емисии до 2050 г. пълно преразглеждане на проекта за високоскоростна железопътна линия (HS2) между Лондон, Бирмингам и Манчестър, резерви към изграждането на трета писта на лондонското летище \"Хийтроу\", високоскоростен интернет във всяко британско домакинство до 2025 г. не би подкрепил военна интервенция на САЩ срещу Иран. повече разходи за социални помощи, повече пари за системата за обществено здравеопазване. увеличаване на бюджета за дете в началния и средния курс на обучение. създаване на 20 хил. работни места за полицаи до 2022. г. Смята, че свикването им преди Брекзит би било \"лудост\". Подкрепа: 160 от общо 313 депутати консерватори Стил: високопарен, уклончив, образен език Обича да споменава: намалялата престъпност, докато беше кмет на Лондон. Любима фраза: \"Да спукаме двата балона - Партията на Брекзит и Либералните демократи\". Брой последователи в социалните медии: в \"Туитър\" - 630 хил., във \"Фейсбук\" - 557 хил., в \"Инстаграм\" - 45 500. Какъв предмет размаха за убедителност в кампанията: пушена херинга. Джереми Хънт      Възраст: 52 години Най-важните политически постове, които е заемал: министър на културата (2010-2012 г.), министър на здравеопазването (2012-2018 г.), министър на външните работи (2018 г. - ) Извън политиката: предприемач иска предоговаряне на споразумението за развод, създаване на нов преговорен екип, представляващ всички чувствителни за Консервативната партия теми, огласяване на нов план до края на август, напускане без споразумение, ако нова сделка до 30 септември се окаже невъзможна, отлагане на Брекзит, ако на хоризонта се очертава споразумение. намаляване на ставката на корпоративния данък от 19 на 12.5 процента, премахване на данъците за 90 процента от местния бизнес, отпускане на 6 милиарда лири на риболовния и селскостопанския отрасъл, извършващ износ за Европа.  изграждане на 1.5 милиона жилища, освобождаване на хората над 75 години от такса \"телевизия\". приоритетен достъп за квалифицирани работници, отказ от набелязаната цел за чиста миграция от 100 хил. души годишно. нулеви въглеродни емисии до 2050 г. подкрепя проекта HS2, подкрепя разширяването на летище \"Хийтроу\".  увеличаване на разходите от 2 на 2.5 процента от БВП. увеличаване на разходите за социални помощи.  опрощаване на студентски заеми на завършили студенти, които създадат фирма и разкрият работни места.  увеличаване на числеността на полицейските служители.  смята, че консерваторите биха претърпели \"съкрушителна\" загуба, ако те се организират преди Брекзит. Подкрепа: 77 от общо 313 депутати консерватори. Стил: дипломатичен, мек глас, умерен тон. Обича да споменава: че е бил предприемач. Любима фраза: \"Ще съм първият премиер - бивш предприемач.\" Брой последователи в социалните медии: в \"Туитър\" - 194 хил., във \"Фейсбук\" - 15 хил., в \"Инстаграм\" - 6500. Какъв предмет размаха за убедителност в кампанията: кенче с популярната шотландска газирана напитка Irn-Bru.", "date": "2019.07.22", "title": "Борис Джонсън и Джереми Хънт - двама консерватори, готови за Брекзит без сделка"}
{"url": "https://www.dnevnik.bg/bulgaria/2019/07/22/3941831_finansovoto_ministerstvo_poe_nov_dulg_za_400_mln_lv/", "text": "Министерството на финансите поема нов вътрешен дълг в размер на 400 млн. лв., който се налага заради изплащането на сделката за изтребителите F-16, което пък трябва да стане до края на годината, съобщиха от ведомството. Половината от сумата е пласирана днес, а оставащите 200 млн. лв. ще бъдат набрани на аукцион на 29 юли. Така, новите емисии дълг на вътрешния пазар ще станат три от началото на годината на обща стойност 700 млн. лв., след като през юни беше пусната първата емисия за 300 млн. лева. Днес бе преотворена емисия 20-годишни левови държавни ценни книжа, пусната в обращение на 21.06.2019 г., с падеж 21.06.2039 г. Пласирани са успешно книжа за 200 млн. лв. при постигната среднопретеглена доходност в размер на 1.52%. Подадените поръчки са били за 282.73 млн. лв.", "date": "2019.07.22", "title": "Финансовото министерство пое нов дълг за 400 млн. лв. заради сделката за изтребителите"}
{"url": "https://www.dnevnik.bg/politika/2019/07/22/3941833_abv_i_bsp_mogat_da_se_iaviat_zaedno_na_mestnite_izbori/", "text": "АБВ и БСП могат да се коалират за местните избори в определени общини. Това заяви лидерът на АБВ Румен Петков пред Би Ти Ви. По думите му вече има взаимодействие между двете партии \"и се правят сериозни стъпки за обединение вляво. Според него \"тези избори са голяма възможност левицата да се върне на сериозната карта на местното самоуправление\". \"За пръв път от създаването си в България левицата не е представена в управлението на областните центрове, няма областен кмет и това e много лошо\", каза още Петков.", "date": "2019.07.22", "title": "АБВ и БСП могат да се явят заедно на местните избори"}
{"url": "https://www.dnevnik.bg/sport/2019/07/22/3941713_sportnata_komisiia_na_kaliforniia_svali_zabranata_na/", "text": "Кубрат Пулев получи позволение да се боксира на територията на Калифорния, след като спортната комисия на щата възстанови лиценза му. Българинът беше обект на разследване заради скандала около  целувката по устата на журналистката Дженифър Равало . Лицензът на Пулев беше възстановен единодушно. Всички шестима членове на комисията гласуваха за премахване на забраната с условието, че при повторно подобно провинение българинът ще бъде наказан с доживотна забрана. \"По-важната част е, че Кубрат Пулев иска да направи повече в бъдеще. Целият свят има мнение за ситуацията и искаме да образоваме и да покажем с пример как трябва да се държат спортистите. Това беше добре научен урок и сега искаме да помогнем на другите да не правят грешка като тази\", каза пред ESPN Ивайло Гоцев, мениджърът на Пулев. Изслушването в Сан Диего продължи около 20 минути, като Пулев говори без преводач. Равало и адвокатката й Глория Олред искаха наказание и за промотъра на Пулев - Боб Аръм, но комисията не уважи желанието им с твърдението, че Аръм също е преминал образователен курс. Първоначално комисията отне лиценза на Пулев заради скандала, като му наложи глоба. Освен това българинът трябваше да изпълни и допълнителни условия - да  изкара образователен курс за сексуалното насилие , както и да  участва в обсъждане на темата за жените в журналистиката в Университета в Лас Вегас . След като го направи, Пулев заяви, че е осъзнал, че има граница, която не трябва да бъде прекрачвана. \"Научих, че има ясна граница, която не бива никога да се прекрачва. Направих грешка и се поучих от нея\",  каза Пулев в началото на юли , цитиран от \"Лас Вегас сън\".", "date": "2019.07.22", "title": "Спортната комисия на Калифорния свали забраната на Кубрат Пулев"}
{"url": "https://www.dnevnik.bg/sport/2019/07/22/3941848_cska_se_aktivizira_i_vze_zashtitnik_s_93_macha_v_la/", "text": "ЦСКА взе спешни мерки след слабото начало на сезона с привличането на централния защитник Раул Албентоса. 30-годишният испанец, който е оценяван на 1.2 милиона евро според авторитетния transfermarkt.de, има 93 мача в Ла Лига. Албентоса идва като свободен агент, след като договорът му с \"Депортиво\" (Ла Коруня) изтече през лятото. Подробности по сделката не бяха съобщени от ЦСКА. Албентоса е играл в Ла Лига с екипа на \"Ейбар\", \"Малага\" и \"Депортиво\". Кариерата му преминава през английския \"Дарби каунти\", а първите му години в професионалния футбол са с \"Елче\", \"Мурсия\", \"Сан Роке\" и \"Кадис\". През миналия сезон Албентоса изигра 11 мача за \"Химнастик\" във второто ниво на Испания. ЦСКА започна сезона с равенство срещу \"Етър\" (2:2) и загуба от \"Черно море\" (1:3). Ръководството на червените  видя вината в себе си  и реагира бързо, като  назначи Люпко Петрович за треньор. ", "date": "2019.07.22", "title": "ЦСКА се активизира и взе защитник с 93 мача в Ла Лига"}
{"url": "https://www.dnevnik.bg/sport/2019/07/23/3941108_tur_dyo_frans_se_nasochva_kum_nai-nepredskazuemata/", "text": "Шест етапа преди края на  Тур дьо Франс  най-значимото колоездачно състезание в света се насочва към решителните битки. Във вторник започва третата седмица на надпреварата, която по традиция ще завърши с параден етап в Париж. До финала на Шанз Елизе остават 969 км, които ще определят кой ще бъде носителят на жълтата фланелка за 2019 г. Това са и най-трудните километри в състезанието, включващи тежки планински етапи. След 15 етапа лидер в състезанието продължава да бъде Жулиан Алафилип. Колоездачът на \"Декьонинк Куикстеп\" води с 1:35 минути пред шампиона от миналата година Герант Томас. Битката е още по-оспорвана, след като колоездачите до шесто място изостават на 2:14 минути зад Алафилип, а осмият е на пет минути. Невероятното представяне на водача накара Франция отново да мечтае. Домакините нямат успех в Тура от 1985 г., когато великият Бернар Ино спечели своята пета титла. Със седем подиума в последните 34 години Франция чака прекалено дълго да види свой колоездач на най-високото стъпало в Париж. Ще издържи ли Алафилип Статистиката сочи, че няма какво да спре французина по пътя към успех в Тура. В последните седем години третата седмица не носи обрати, като битката в нея е за запазване на местата в топ 10. От 2012 г. колоездачът, който влиза като водач в третата седмица, неизменно печели и титлата. Връщайки се още по-назад, в последните десет сезона изключението е само едно – 2011 г., когато Тома Вьоклер изгуби жълтата фланелка в 18-ия етап. Алафилип е първият французин, който носи жълтата фланелка в продължение на десет дни от 34 години насам и вдъхва надежди на цяла Франция. На страната на Д’Артанян, както наричат колоездача на \"Куикстеп\", е и още един статистически факт. В 13-ия етап той  спечели индивидуалното бягане по часовник , превръщайки се в седмия французин, който го постига. Преди него това са правили легенди като Ино, Жак Анкетил, Лоасон Бобе, Лоран Финьон и други, а общото между тях е, че след това печелят и Тура.      Дотук Алафилип взе две етапни победи и впечатли всички, след като не беше слаган сред фаворитите за генералното класиране. \"Дойдох тук със съвсем различна нагласа. Ние нямаме отбор да спечелим Тура, целите ни са други\", каза французинът. В последния етап от втората седмица той започна да се пропуква, след като в предходните 14 етапа беше безгрешен. \"Всеки ден давам максимума от себе си и вече започвам да изпитвам умората. Но е важно, че оставам в жълто, мисля само за това. Ще се борят да остана начело, но не искам да се обременявам\", каза още Алафилип. Претендентите за победата Франция има повече от един коз, след като разчита много и на Тибо Пино. Лидерът на FDJ се представи впечатляващо в етапите в Пиренеите, като  спечели на Турмале  и спечели време срещу всичките си съперници в етапа в неделя. При това Пино се възстанови, след като преди седмица загуби 1:40 минути в етап със страничен вятър. Той е 4-и в класирането, като изостава с 1:50 мин от сънародника си Алафилип. Само за два етапа Пино  спечели 1:42 минути  и вече се превръща в сериозен претендент за победата.      \"Знам, че съм в битката, но трябва да остана фокусиран. На велосипеда всичко се променя много бързо, всеки ден е различен\", каза колоездачът на FDJ. По-сложна е ситуацията на отбора, който влезе в Тура като абсолютен фаворит - \"Инеос\". Британският тим, който преди това се казваше \"Скай\", дойде без лидера си  Крис Фрум , но воден от шампиона Герант Томас и младата надежда Еган Бернал, отново беше смятан за основен претендент. Въпреки стабилното си представяне в първите десет дни \"Инеос\" се пропука в планинските етапи, като нито двамата лидери, нито помощниците им бяха на ниво на Турмале. На следващия ден \"Инеос\" спечелиха малко време срещу Алафилип, но загубиха от останалите. За пръв път от 2014 г. отборът е в ситуация да не носи жълтата фланелка преди третата седмица. Това предполага агресивен подход от най-доминиращия състав в колоезденето в последното десетилетие. Преди алпийските етапи Герант Томас е най-близо до Алафилип и остава оптимист.      \"Вярвам, че все още сме в много добра позиция. Има повече от един начин да се спечели Тура, от това, което сме показали дотук. Да, ние не водим, но аз съм втори, а Еган пети, така че имаме много добри шансове. Нямам търпение да влезем в Алпите, защото формата ми се подобрява\", каза Томас в почивния ден. Битката не се свежда само до французите Алафилип и Пино, и \"Инеос\" - Томас и Бернал. Трети в класирането е холандецът Стивън Краусвайк (\"Йъмбо Висма\"), който е на 1:47 минути от лидера, а шести е германецът Емануел Бухман. Германецът се представя много стабилно и затваря топ 6 на 2:14 минути зад Алафилип. Краусвайк разполага с един от най-силните отбори в планинските етапи, като съотборниците му се представиха впечатляващо в двата етапа в Пиренеите. От своя страна Бухман показа силата си, като неговата атака на Турмале пречупи Герант Томас само километър преди финала. В топ 10 има още няколко опасни колоездачи – съотборниците Микел Ланда и Алехандро Валверде от \"Мовистар\", които са седми и осми на 4.54 и 5 минути, Якоб Фулсанг от \"Астана\" на 5:27 мин и Ригоберто Уран (\"Драпак\") на 5:33 минути. \"Мовистар\" показа, че е най-силният отбор дотук в Тура, който раздвижи последните етапи. Испанският състав обича тежките планински изпитания, точно каквито остават до края на надпреварата. Финалът в Алпите Последната седмица в Тура ще се реши в Алпите, които тази година ще приемат финалната битка. След почивния ден борбата за жълтата фланелка се подновява с етап от 177 км около Ним. Той има само едно категоризирано изкачване и няколко некатегоризирани, но пасва на добрите спринтьори. Етап №17, който е в сряда, е 200 км дълъг и крие някои капани макар и да не се развива на голяма надморска височина. Отсечката между Пон дю Гард и Гап предлага две височини от четвърта и трета категория, но последната е само на 9 километра преди финала, до който се стига до спускане. Решителните етапи 18-и, 19-и и 20-и, които се развиват на територията на Алпите. Първият от тях е дълъг 207 километра между Ембрун и Валоар, а трите височини в него са над 2000 метра. Финалът е на 18-километрово спускане след митичната височина Кол дю Галибие (2642 м, 23 км с наклон 5.1%). Вторият от трите алпийски етапа завършва на 2113 метра на височината Монт де Тин. Преди това колоната ще преодолее две сериозни изкачвания, сред които и Кол де л'Изеран (2770 метра), включено в тура седем пъти, за последно през 2007 г.      Последният планински етап е дълъг само 131 километра, но с три изкачвания. Започва се с Корме де Рослен, след това Кот де Лонжфоа и накрая Вал Торен. Групата ще финишира на 2365 метра, като това е най-високо разположеният ски курорт в Европа. Височината Вал Торен (33.4 км със среден наклон 5.5%) е включвана само веднъж в тура, като през 1994 г. печели колумбиецът Нелсон Родригес. За пръв път в историята на Тура състезанието завършва толкова високо, Етапите до Монт де Тин и Вал Торен, гарнирани с Турмале (финал на 14-ия етап), предлагат три финала на над 2000 метра надморска височина, което е прецедент в състезанието.", "date": "2019.07.22", "title": "Тур дьо Франс и непредсказуемата надпревара за жълтата фланелка"}
{"url": "https://www.dnevnik.bg/photos/2019/07/22/3941777_fotogaleriia_svetovnite_snimki_na_denia_-_22_juli_2019/", "text": "Пилотът Юргис Кайрис направи лице в небето със своя СУ-31 по време на авиошоуто \"Крила над Балтика\" 2019 в Тукумс, Латвия.", "date": "2019.07.22", "title": "Фотогалерия: Световните снимки на деня - 22 юли 2019 г."}
{"url": "https://www.dnevnik.bg/analizi/2019/07/22/3941853_miroslava_todorova_shtom_pohodut_za_ovladiavane_na/", "text": "                         - Знам единствено със сигурност какъв е резултатът – грубо нарушаване на защитата на личните данни. Дори да беше взет сам по себе си, случаят не е безобиден. Но когато бъде разгледан в контекста на личната ми професионална история и на историята на събитията, които по случайност открехват вратата към опитите за сплашване на съда, случаят вече изглежда застрашителен. Няма как да не го свържа с началото, с това, че след сблъсъка с вътрешния министър Цветан Цветанов и завеждането на дело срещу него бях уволнена незаконно. След възстановяването ми на работа от съда по същото дисциплинарно дело ми беше наложено второ наказание от ВСС – двугодишно понижаване в длъжност от Софийския градски в Софийския районен съд, въпреки че никой не може два пъти да търпи наказание за едно и също нарушение. Междувременно г-н Цветанов като вътрешен министър и заместник министър-председател обругаваше публично съда в хода на висящи процеси. От трибуната на Народното събрание тенденциозно ме дискредитираше и прочете резултати от използване на специални разузнавателни средства (подслушване) за горнооряховски лекари, въпреки че според Наказателния кодекс разпространяването на информация, събрана със специални разузнавателни средства, извън наказателния процес, за който е предназначена, е престъпление. Социалната цена от тези набези на овладяване на съдебната власт са много по-големи от сумите, които държавата ще плати по осъдителните решения на Европейския съд за правата на човека и основните свободи и на националните съдилища срещу г-н Цветанов за нарушената презумпция за невинност и поставената в опасност справедливост на конкретните съдебни процеси. Две години след възстановяването ми като съдия главният прокурор подаде сигнал срещу мен в същия Инспекторат, който сега публикува личните ми данни, за това, че съм се произнесла със закъснение по искане за разкриване на банкова тайна, в срок, по-кратък от месец, по предварителна проверка, продължила близо две години и завършила с отказ да бъде образувано наказателно производство поради липса на престъпление. Това беше първият сигнал, подаван от главен прокурор срещу съдия изобщо. Няма как да не обърна внимание и на факта, че това не е първата проява на специално внимание от г-н Цацаров към мен. Докато беше председател на Пловдивския окръжен съд, той беше изискал делото, заведено от мен срещу г-н Цветанов за клевета, от долния съд преди да бъде разпределено на съдия, въпреки че председателстваният от него съд трябваше да бъде втора инстанция. Освен че така се наруши случайното разпределение на делото по реда на постъпването му, се накърни и обективната видимост за независимостта на съда. Тъй като конкретният сигнал в Инспектората от г-н Цацаров вече като главен прокурор не можа да установи сериозно нарушение, което да доведе до наказание, ИВСС го използва за претекст да извърши безпрецедентна проверка на цялата ми работа като съдия за срок от 2 години. Целта на проверката, за разлика от заглавието на файла с декларацията сега, не допуска никакво двусмислие – колкото по-дълъг период на работата на съдия в Софийския районен съд се проверява, толкова повече произнасяния извън инструктивните срокове по дела ще се установят. Става въпрос за голямо количество дела, повече от 1000, които съм разгледала в този период. И вместо въпросът да бъде разрешен в интерес на правосъдието, като се вземат мерки за справедлива натовареност на съдиите в претоварените съдилища, за да могат те да успяват не само срочно, но и с интерес към съдбата на хората и със сила за личностно и професионално развитие да разглеждат делата, той доведе до нова форма на репресия, ново дисциплинарно производство. Междувременно предходният състав на ВСС се занимаваше с това да обсъжда на свои заседания снимка, направена тайно от неизвестни лица на улицата на мен, члена на съвета Калин Калпакчиев и Христо Иванов, когато той се занимаваше с дейности, свързани с правосъдието, в неправителствения сектор. Обсъждането на снимката не беше на плоскостта на засегната лична неприкосновеност или на дебата каква е границата между публичната сфера и незаконната намеса и как да бъдем защитени, а на плоскостта дали е злепоставящо за член на съвета да върви по улицата със съдия с дисциплинарно производство и с човек, който е бил министър на правосъдието. Но от цялото това институционализирано насилие има съществена полза. Явно е, вижда се, че е в синхрон с интереса на властта и генерира освен отвращение и съпротива. - На първо място, заглавието изключва възможността за грешка, защото в него има най-малкото изрично признание, че съответните служители на Инспектората на ВСС са знаели, че декларацията не е \"почистена\" при публикуването й. Удивителните обаче превръщат заглавието в заповед, в указание да не се обезличават личните данни. На следващо място, публикуването на личните данни на съдия беше сторено от органа, който по Закона за съдебната власт и Закона за защита личните данни осъществява надзор за оперирането на личните данни по делата. Т.е. голямата му власт предполага висока отговорност и необходимост институционалният му капацитет, в смисъл на компетентност и добросъвестност, да бъде високо обезпечен. Има и нещо друго. Поначало всички усилия за защита на личните данни имат ясна цел и строгостта на регулацията не е случайна – да се защити личната неприкосновеност, да се възпрепятстват злоупотреби с лични данни, включително престъпления. Научих за публикуването на данните от журналисти, а не от самия орган. Не съм детска учителка, за която се предполага, че е обект на признателност, а наказателен съдия, т.е. част от работата ми е да задържам хора, да налагам наказания лишаване от свобода. Никой обаче не ме потърси, за да провери дали публикуването на данните не ме поставя в опасност. Дори заглавието да не се набиваше така на очи и вероятността от човешка немарливост да надделяваше, липсата на загриженост от страна на ИВСС показва най-малкото пренебрежение. А това е възмутително на собствено основание. Никоя институция, особено ИВСС и ВСС, които трябва да помагат на правосъдието, не могат да си позволят пренебрежение към човека. По същия начин съдът никога не може да се отнася с пренебрежение към човека и личното му достойнство. Най-важното обаче е, че заглавието на файла изглежда съответно на една тенденция на новоговор и на ритуализирани действия, които свидетелстват за насаждана технология на страха. През 2013 г. стана ясно, че председателят на Комисията за установяване и предотвратяване на конфликт на интереси Филип Златанов е имал тефтер със списъци на хора на публични позиции, включително съдии, обособени в рубрика със заглавие \"да се ударят\". На 17 юли 2013 г. зам-главният прокурор Борислав Сарафов и зам.-градският прокурор на София Роман Василев на пресконференция обявиха започнало досъдебно производство за извършено престъпление по служба и публично експонираха (на екран) и извадки от тефтер, в който твърдят, че е записвал имена на съдии и други публични фигури с отбелязвания срещу някои \"да се ударят\", а срещу други – преписките да се забавят или да се прекратят. По-късно, от определение от 25.07.2013 г. на СГС се разбра, че производството е образувано по сигнал, в който са изложени твърдения, че Филип Златанов \"злоупотребява с правомощията си и изпълнява политически поръчки, като укрива документи и е инструмент за упражняване на рекет на неудобни политици, магистрати, бизнесмени\". Като пример за такива действия в сигнала е посочено, че \"по нареждане на Фидосова, която по това време е председател на Комисията по правни въпроси в Народното събрание и депутат от партия ГЕРБ, са образувани преписки срещу съдията Мирослава Тодорова и други членове на Съюза на съдиите, на съпругата на члена на ВСС Калин Калпакчиев, на председателя на Съюза на съдиите съдията Таня Маринова, на опозиционерите в ГЕРБ Емил Димитров, Мирослав Найденов, Иван Петров и много други\". По-късно тефтерът изчезна, а ВСС не извърши проверка дали е била уязвявана по поръка на властта личната неприкосновеност и независимостта на съдии. Впоследствие сайтът \"Бивол\" публикува разговори между бившата председателка на Софийския градски съд Владимира Янева и съдията по търговски дела в същия съд Румяна Ченалова, в които Янева въведе и друго понятие от жаргона на насилието – \"опраска\". В един от разговорите г-жа Янева споделя, че главният прокурор Сотир Цацаров й обяснил, че министър-председателят Бойко Борисов настоявал Цацаров да я \"опраска\". Впоследствие г-жа Ченалова пред медиите потвърди, че такива разговори между нея и г-жа Владимира Янева действително са били водени. Малко по-късно новоговорът беше обогатен и с репликата \"не го приехме\". Председателят на Върховния касационен съд получи препратен SMS от министър-председателя Борисов със съдържание: \"Лозан Панов отново предложи да ви викаме във ВСС по записите с двете каки. Не го приехме\". Технологията за насаждане на страх премина през демонстрация на физически силни млади мъже пред сградата на ВСС с агнешки главички и маски, които отправяха заплашително послание към Лозан Панов. Неясен криминален код имаше и в кампанията на разлепените некролози на Камен Ситнилски около сградата на ВСС, преди да бъде освободен от длъжност. По нито един от тези случаи компетентните органи не убедиха обществото, че са извършили истинска проверка в защита на публичния интерес и независимостта на съда. Същевременно в избрани медии продължи кампанията, обругаваща председателя на Върховния касационен съд, самия Върховен касационен съд и съдии от други съдилища, постановили решения, които не се харесваха на властта. Изброените примери не са изчерпателни, но и така те показват дългогодишен целенасочен поход за овладяване на съда. Новоговорът е само един етап от него. Така или иначе, щом походът продължава, значи, не всичко е загубено. Все още има съд, който не е забравил какво е автентичното му основание – да гарантира защита на слабия от властта, да защитава всички накърнени права и да укрепва чувството за сигурност, че при еднакви предпоставки всички сме равни пред закона. Посланието на новоговора сме го разбрали, но няма начин да бъдем убедени, че \"невежеството е сила\" или че \"силата е право\". - Какво мога да очаквам, след като вече близо три месеца няма отговор на писмата на Управителния съвет на Съюза на съдиите в България до съдийската колегия да извършат проверка на публично оповестените твърдения за нелегитимно, без значение дали е политическо или криминално, влияние върху кадровия процес на магистратите и по-специално върху назначаването на административни ръководители на отделните звена в съдебната власт – съдилища и прокуратури. Твърденията бяха изнесени от очевидци на задкулисния кариерен процес – двама председатели на съдилища, които са били \"одобрявани\" преди избора си извън ВСС от човек, когото г-н Лалов достатъчно конкретно идентифицира чрез позоваване на публично тиражирани характеристики, а г-н Пенгезов нарича по име – Делян Пеевски. Съдия Методи Лалов пресъздава реплика на г-н Пеевски, че съдия Пенгезов е бил воден от него при г-н Ахмед Доган, но след време съдия Пенгезов се \"отметнал\". Впоследствие г-н Пенгезов не получи втори мандат, неговото обяснение е, че това е последица именно от \"отмятането\", от това, че Софийският апелативен съд е решил дела по начин, който не се е харесал на властта. Твърденията, за които ССБ поиска проверка от СК на ВСС, неизбежно извикват спомена, че в същия период от време в медиите беше публикуван разговор на бившия градски прокурор на София и г-н Бойко Борисов, който освен че остана в обществената памет с репликата на градския прокурор към министър-председателя \"Ти си го избра\", засягаща избора на главния прокурор Сотир Цацаров, показа, че г-н Кокинов е дошъл на срещата с премиера, защото търси подкрепа да бъде избран за апелативен прокурор на София. Същевременно преди две седмици зам.-председателят на Върховния касационен съд Галина Захарова прикани члена на съдийската колегия от политическата квота г-н Боян Новански да се извини на конкретния съдебен състав, постановил съдебно решение, което той коментира публично в заседание на колегията по недопустим начин. Г-н Новански каза, че по повод на това отсъждане \"трябва да се изсипе един камион с прах за пране пред Съдебната палата, за да се изперат нечии съвести\". Репликата е абсолютно неприемлива, защото уронването на престижа на съдебната власт е най-тежкото дисциплинирно нарушение и основание за освобождаване от длъжност на магистратите според конституцията, а ВСС е институцията, която трябва да утвърждава и брани авторитета на съдебната. В случай, че тази неуместна метафора почива на някаква информация, с която г-н Новански разполага, пак ВСС е органът, който трябва надлежно да я провери, без да спекулира. Отговор на поканата за извинение няма. Всички изброени поводи за реакция на съдийската колегия на ВСС и липсата на такава сами по себе си представляват актуалният ни най-сериозен проблем.", "date": "2019.07.22", "title": "Мирослава Тодорова: Щом походът за овладяване на съда продължава, не всичко е загубено"}
{"url": "https://www.dnevnik.bg/bulgaria/2019/07/22/3941857_angelkova_iska_50_poveche_pari_za_reklama_na_turizma/", "text": "През следващата година ще бъдат увеличени парите за туристическа реклама на България. Това съобщи ресорният министър на туризма Николина Ангелкова по време на заседание на Националния съвет по туризъм. Тя уточни, че размерът на парите ще бъде обявен в края на август. По думите ѝ министерството иска около 50 процента повече в сравнение с парите за тази година, които са 11 млн. лева. Това се налагало заради голямата международна конкуренция. Ангелкова каза още, че в момента се провеждат индивидуални срещи по пазари, които включват и тези в топ 10 за нашата страна. Освен това ще бъдат разгледани и пазарите в топ 30, както и перспективните пазари като САЩ, Индия, Китай и Близкия изток.", "date": "2019.07.22", "title": "Ангелкова иска 50% повече пари за реклама на туризма"}
