{"url": "https://www.dnevnik.bg/sport/2019/01/25/3380846_manchestur_junaited_produlji_pod_pulna_para_i_otstrani/", "text": "Манчестър юнайтед\" продължи безупречната си серия под ръководството на Оле Гунар Солскяр с победа срещу \"Арсенал\". Воденият от норвежеца отбор спечели с 3:1 гостуването си на \"Емиратс\" и се класира за осминафиналите в Купата на Англия. Това беше осмата победа от осем мача за \"Юнайтед\" след смяната на Жозе Моуриньо и идването на Солскяр. Алексис Санчес и Джеси Лингард дадоха добра преднина на отбора си с два бързи гола. В добавеното време на първата част Пиер Емерик Обамеянг намали, но това беше недостатъчно за \"Арсенал\". В края на срещата Антони Марсиал се разписа за трети път след хубава атака. Мачът беше вълнуващ, напрегнат и наситен с много единоборства. Страстите в края на двубоя доведоха и до десетминутно добавено време. В него \"Арсенал\" не съумя да сътвори нищо опасно, за да върне интригата. Срещата започна спокойно, като дълго двата отбора не успяваха да създадат възможности. В 21-ата минута Унай Емери беше принуден да направи смяна заради травма, която Сократис Папастатопулос получи и в игра се появи Шкодран Мустафи. Десет минути по-късно \"Манчестър юнайтед\" поведе чрез Санчес. Ромелу Лукаку изведе чилиеца зад защитата, бившият нападател на \"Арсенал\" пое, излъга Петър Чех и от малък ъгъл вкара. Само две минути по-късно гостите нанесоха удар и удвоиха. При много добре развита бърза атака Лукаку получи и пусна в наказателното поле, където Лингард стреля точно в долния ляв ъгъл. \"Арсенал\" съумя да намали в последните секунди на първата част. Тогава лондончани се възползваха от недобраха организация в отбраната на съперника и непокритият Обамеянг засече отблизо подаване на Александър Лаказет. В началото на втората част \"Арсенал\" пропусна да изравни. Арън Рамзи стреля, но Серхио Ромеро спаси вратата си и топката излезе в ъглов удар. Последваха минути, в които отново нямаше чисти положения пред двете врати. В 73-ата минута Лаказет стреля, но нямаше успех. \"Юнайтед\" стигна до ценния трети гол в 82-ата минута, когато направи много добра бърза атака. Тогава Пол Погба пое топката в средата на половината на своя отбор и пробяга с топката огромно разстояние, без да бъде пресрещнат, стреля и Чех спаси. Марсиал обаче стигна до топката и я вкара. В оставащото време играта се изнерви, имаше няколко спречквания, а \"Юнайтед\" не позволи на съперника си да създаде положения за гол.", "date": "2019.01.25", "title": "\"Манчестър юнайтед\" продължи под пълна пара и отстрани \"Арсенал\" за купата"}
{"url": "https://www.dnevnik.bg/bulgaria/2019/01/25/3380729_imeto_na_shefa_na_stroitelniia_nadzor_v_sofiia_se/", "text": "Името на Влади Калинов - ръководител на дирекция \"Общински строителен надзор\" в Столичната община, се появява в запис от разговор между основния свидетел по делото за подкуп срещу кмета на \"Младост\" Десислава Иванчева и посредника Петко Дюлгеров. В разговора свидетелят Ваклин прави аналогия с искания му подкуп от Иванчева с подобен случай с Влади Калинов,  пише \"Капитал\"  в днешния си брой. Разговорът между Ваклин и Дюлгеров е от март, когато те се срещат в кафене на ул. \"Пиротска\". Според материалите по делото, цитирани от \"Капитал\", Ваклин е бил оборудван с микрофон и камера, с които се записват срещите му от февруари до ареста на Иванчева, заместничката й Биляна Петрова и Петко Дюлгеров през април. В частта от разговора, цитирана от седмичника,  строителният предприемач Александър Ваклин  започва темата за \"Иванчева\" с въпроса: \"Кво ще я правим тази нашата кметица?\". След въпрос от Дюлгеров дали е \"мислил по въпроса\", Ваклин отговаря, като започва с \"това, което е поискала Иванчева\" и след диалог между двамата за разгърната застроена площ на неназован строеж заключва: Влади Калинов отказа да коментира въпроса пред \"Дневник\", като изказа мнение, че медиата не бива да разполага с документи по делото. Влади Калинов е ръководител на дирекция \"Общински строителен контрол\" от 2006 г. През 2015 г. той беше финалист, заедно със Здравко Здравков в конкурса за главен архитект на София, който загуби. Повече по темата  четете тук .", "date": "2019.01.25", "title": "Името на шефа на строителния надзор в София се появи в записите по делото \"Иванчева\""}
{"url": "https://www.dnevnik.bg/evropa/2019/01/25/3380780_evrokomisiiata_shte_harmonizira_chestotniia_spektur/", "text": "Европейската комисия съобщи, че е решила да хармонизира част от радиочестотния спектър в рамките на съюза, за да подпомогне разгръщането на мрежите от пето поколение (5G). Според Брюксел мярката ще позволи на държавите членки \"реогранизация и възможност за употреба на този спектър (3.4-3.8 GHz или 3.6GHz) за 5G технологии до 31 декември 2020 г., както се изисква в новите правила на ЕС за телекомуникационния сектор.\" Този диапазон е хармонизиран за безжични услуги в съюза още от 2008 г., но е слабо употребяван до момента - малко лиценди са издадени за използването му. Целта е сходни честоти да се използват за разгръщането на мрежите в съюза, без задължение диапазонът да се използва изключително за 5G технологии (подобно ограничение би противоречало на принципа на \"неутралност в технологиите и услугите\", приет от комисията). Комисията добавя, че отвъд услуги за потребителите 5G мрежите ще са ключови в в мобилността, енергетиката, здравеопазването и други, а целта е да се подпомогне приетия през декември кодекс за електронните комуникации. Основната му задача е спектърът да е достъпен за инвеститорите и евентуалните нови потребители и \"Европа да стане лидер в разгръщането на 5G мрежи.\" През последната година очакванията на експертите са лидерството в новите мрежи да е на Източна Азия и Съединените щати, а Европа да забави разгръщането им.", "date": "2019.01.25", "title": "Еврокомисията ще хармонизира честотния спектър, използван за 5G мрежите"}
{"url": "https://www.dnevnik.bg/evropa/2019/01/25/3380681_zashto_jultite_jiletki_moje_da_pomognat_na_makron_na/", "text": "Планираното съставяне на листа на \"жълтите жилетки\" за европейските избори, приветствано засега от повечето политически партии, размесва наново картите, отнемайки гласове от всички формации и особено от крайната десница. Тази листа, наречена \"Обединение за гражданска инициатива\" (ОГИ), за момента  включва само десет имена  начело с Ингрид Льовавасьор, 31-годишна санитарка и водещ член на движението. Целта е до средата на февруари да се състави завършена листа от 79 кандидати за изборите на 26 май. Хипотезата за явяване на европейските избори беше тествана в няколко допитвания преди огласяването на листата и особено в най-новата анкета на института \"Елаб\" за новинарската телевизия Бе Еф Ем. \"Жълтите жилетки\" биха се наредили трети с 13 процента от гласовете след партия \"Република, напред!\" на президента Еманюел Макрон (с 22.5 процента) и крайнодесния Национален фронт (със 17.5 на сто). Този резултат \"показва, че има възможност изразеният гняв да добие политическо проявление\", коментира Бернар Сананес, президент и генерален директор на \"Елаб\". Оформя се тенденция: листа на \"жълтите жилетки\" би отнела от резултатите на всички партии, но най-чувствително това ще е при подкрепящата движението партия Национален фронт (НФ)  на Марин льо Пен , която би му отстъпила три процентни пункта. В резултат, ако \"Република, напред!\" изгуби дори един пункт, нейният аванс пред НФ ще се увеличи, сочи това допитване. Това е парадокс, при положение че от средата на ноември \"жълтите жилетки\" протестират против данъчната и социалната политика на правителството. При тези обстоятелства \"на \"Република, напред!\" й остава само да запази мълчание, да не прави нищо и да извади кестените от огъня\", отбелязва Гаел Слиман, президент на социологическия институт \"Одокса\". Някои видни представители на \"жълтите жилетки\" незабавно разкритикуваха тази ситуация. \"Да се гласува за \"жълтите жилетки\" означава да се гласува за Макрон\", предупреди в комюнике групата \"Гневна Франция!!!\" на Ерик Друе - спорна фигура от \"жълтите жилетки\", докато друга полемична личност, Максим Никол, критикува листата на \"опортюнисти\" и \"продажници\". \"Интересен процес\" Някои критици дори обвиняват самото мнозинство, че тайно е подпомогнало съставянето на такава листа - твърдения, отречени от генералния пълномощник на мажоритарната партия, Станислас Герини, констатирал само, че \"жълтите жилетки\" искат да имат политическо представителство\". От политическа страна листата на \"жълтите жилетки\" за момента бива приета благосклонно от повечето френски партии, които виждат в нейно лице израз на \"демокрацията\". Всъщност е трудно да бъде критикувана формация, произлязла от движение, които те подкрепят от два месеца и от което са се опитали да се възползват, като някои дори поставиха начело в листите си представители на \"жълтите жилетки\". Изпълнителната власт също изрази одобрение. Говорителят на правителството Бенжамен Гриво отбеляза, че \"процесът е интересен\" и оцени като \"по-здравословно\" дебатите да се състоят при изборните урни, по-скоро с открито лице, отколкото прикрито зад псевдоними в социалните мрежи или с качулки\". При новата листа трудното едва започва. Шансовете й за успех остават несигурни, и то дотолкова, че изобщо не се знае дали всички \"жълти жилетки\", чието движение е белязано от самото начало от дълбоки разногласия, я подкрепят. Освен това преди изборите на 25 май може да се появят и други жълти листи. \"Основната за тях тема за пряката демокрация е в пълно противоречие със съставянето на листа, при която има йерархия, подбор на кандидатите и водач\", отбеляза пред радио Ер Те Ел Жан Гариг, преподавател в Университета в Орлеан и парижкия Институт за политически науки (Sciences Po). Възможно е дори упражнението да се обърне срещу тях, предупреди Гаел Слиман. \"Те или ще успеят да се споразумеят и да заявят конкретни неща (а ще им е трудно да продължат да се харесват на всички), или не, като при политическа партия, която се явява на избори, неяснотата не се толерира\", каза той.", "date": "2019.01.25", "title": "Защо \"жълтите жилетки\" може да са от полза за Макрон на евроизборите"}
{"url": "https://www.dnevnik.bg/sviat/2019/01/25/3380797_ruski_naemnici_paziat_maduro_tvurdi_roiters/", "text": "Руски наемници, които изпълняват за Москва тайни мисии, са пристигнали през последните няколко дни във Венецуела, за да подсилят охраната на президента Николас Мадуро. Това съобщи ексклузивно \"Ройтерс\", позовавайки се на два източника, близки до тези \"частни войници\". Трети източник от същите среди допълва пред агенцията, че в латиноамериканската държава наистина има такъв контингент, но не може да каже кога са пристигнали и каква роля изпълняват. Репортажът на \"Ройтерс\" идва часове, след като руски медии съобщиха, че частен Gulfstream G500 на турски милиардер, свързан с Русия, е единственият самолет от Москва, който по данни на сайта FlightRadar24 се е приземил в Каракас, откакто лидерът на опозицията Хуан Гуайдо се обяви за временен президент с подкрепата на САЩ и много от южноамериканските държави. Русия остро осъди намесата на САЩ в събитията, а в четвъртък президентът Владимир Путин разговаря по собствена инициатива с Мадуро, за да му заяви, че това е грубо потъпкване на международното право и предизвикан отвън опит за държавен преврат. Руското министерство на отбраната и венецуелското министерство на информацията не са отговорили на запитванията на \"Ройтерс\", а говорителят на Кремъл Дмитрий Песков е заявил, че \"нямаме такава информация\". Евгений Шабаев от местна казашка организация, близка до руските \"частни армии\", казва, че е чувал за около 400 руски наемници във Венецуела. Другите източници говорят за по-малки групи. Частните войници са свързани с т.нар. Частна военна компания \"Вагнер\", набираща предимно бивши военни и командоси. Те са се сражавали в подкрепа на руските сили в Сирия и Украйна, сочат разговори на \"Ройтерс\" с десетки от сключвалите договори, както и с техни приятели и роднини. Шабаев, позовавайки се на контактите си в руските спецслужби, твърди, че контингентът е пристинал във Венецуела в началото на тази седмица - около ден-два преди избухването на протестите и острата политическа криза. По думите му те са излетели с два чартърни полета до кубинската столица Хавана, където били прехвърлени на редовни граждански полети до Венецуела. Кубинското правителство, което от години поддържа чависткото управление в Каракас, засега няма коментар. Задачата на наемниците е да пазят Мадуро от опити на симпатизанти на опозицията в собствените му сили за сигурност да го арестуват, твърди още Шабаев. \"Нашите хора са там директно за неговата защита.\" Властите обявиха в понеделник, че са потушили бунт на офицери в казарма само на километър от президентския дворец в столицата. \"Идват през трети страни\" Един от пожелалите анонимност източници на \"Ройтерс\" казва, че първата група руснаци е пристигнала в страната още преди президентските избори през май миналата година, но друга група е дошла \"неотдавна\". Източникът е с връзки с ЧВК \"Вагнер\" и се е сражавал в конфликти в чужбина, където групата участва. Запитан дали разполагането им във Венецуела е свързано със защитата на Мадуро, източникът отвръща \"Да, пряко свързано\". Той допълва, че те са пристигнали не от Москва, а през трети страни, където са изпълнявали мисии. Трети източник, близък до частните наемнически компании, казва, че знае за контингент във Венецуела, но не може да предостави повече информация. \"Не са пристигнали на голяма група\", споделя той. С условие, че няма свидетелство за връзка с действията на наемници, \"Ройтерс\" посочва, че през последните седмици във Венецуела или в съседство са кацали руски правителствени самолети. Един от тях е голям Ил-96, излетял от Москва, преминал през Сенегал и Парагвай и кацнал в сряда в Хавана. Между 10 и 14 декември тежкотоварни Ан-124 и Ил-76 са летели между Русия и Каракас, показват данни за проследяване на полети. Друг Ил-76 е бил в Каракас между 12 и 21 декември. И трите самолета принадлежат на военновъздушните сили на Русия. Турският частен бизнес-джет В сряда в Каракас е кацнал самолет, който е собственост на Тургай Синер, турски милиардер с бизнес в Русия и президент на Ciner Group, твърди изданието The Bell. Данните са от системата за проследяване на полети FlightRadar24, но операторите ѝ са ги изтрил малко след запитване, изпратено от журналистите. Това не е необичайна практика, тъй като собствениците на лични самолети могат да поискат информацията за полетите им да не бъдат публично достъпна. Данни обаче продължава да има и в други подобни системи.", "date": "2019.01.25", "title": "Руски наемници пазят Мадуро, твърди \"Ройтерс\""}
{"url": "https://www.dnevnik.bg/sviat/2019/01/25/3380779_kjurdskite_boici_v_siriia_iskat_da_zapochnat_pregovori/", "text": "Преговорите между кюрдските бойци \"Сили за защита на народа\" (YPG) и режима на президента Башар ал Асад би трябвало да започнат до дни, предаде \"Ройтерс\", като цитира разговор с командира им Сипан Хемо. \"Има опити за започване на преговори... сирийското правителство е положително настроено,\" е казал Хемо за \"Ройтерс\". \"Вярваме, че ще започнат в следващите дни.\" Агенцията отбелязва, че всяка сделка между YPG и Асад може да реши въпроса с контрола в Северна Сирия, където все още има американски сили, кюрдски бойци и бунтовници, подкрепяни от Турция. Миналия месец американският президент Доналд Тръмп обяви, че войските на САЩ се изтеглят от Сирия, където участват в кампанията срещу \"Ислямска държава\". Според Хемо това няма да се случи, докато \"все още текат битки\" с джихадистите. Сирийските кюрдски лидери вече търсиха посредничеството на Русия в диалога, а последното съобщение идва дни след среща на руския президент Владимир Путин с турския му колега Реджеп Тайип Ердоган, който няколко пъти обяви предстояща военна операция срещу кюрдските сили в Северна Сирия. Анкара смята YPG за сирийско разклонение на забранената Кюрдска работническа партия (ПКК), считана от Турция и Запада за терористична организация. През лятото миналата година имаше разговори между кюрдите и Дамаск, но те не постигнаха успех.", "date": "2019.01.25", "title": "Кюрдските бойци в Сирия искат да започнат преговори с Асад до дни"}
{"url": "https://www.dnevnik.bg/sport/2019/01/25/3380759_ojie_vodi_s_dve_sekundi_sled_purviia_den_na_rali_monte/", "text": "Световният шампион Себастиен Ожие води след първия ден на рали \"Монте Карло\" първи кръг от  сезона във WRC . Френският пилот, който се завърна в \"Ситроен\", има аванс от едва две секунди пред подгласника си от последните три години Тиери Ньовил. От седем проведени етапа Ньовил спечели две отсечки, колкото и деветкратният шампион  Себастиен Льоб . По един етап взеха От Танак, Яри-Мати Латвала и Ожие. Шампионът беше много постоянен в петъчния ден, след като записа Ожие три трети места освен етапната си победа и само веднъж беше извън челните три позиции. \"Мисля, че денят е позитивен за нас. В края вече нямахме гуми, които да използваме и в последната отсечка бях внимателен на местата, където имаше много лед\", каза Ожие. Съперникът му Ньовил имаше проблеми с избора на гуми в сутрешните етапи, но след това навакса много време. Само в последния осми етап той спечели 12 секунди срещу шампиона. Именно Ньовил и Ожие са в битката за победата, след като най-близкият им преследвач е Андреас Микелсен (\"Хюндай\") на 1:17 минути. В четвъртък вечер се проведоха две специални отсечки, след които лидер беше Танак. Естонецът взе първия етап и завърши трети във втория, което му донесе аванс от 9 секунди пред Ожие и 14.3 секунди пред Ньовил. Първият същински ден обаче беше много драматичен. Третият етап беше отменен заради наличие на много публика, която не е обезопасена. Себастиен Льоб започна с етапна победа при първото минаване на Лаборел (24 км), като беше по-бърз от Ньовил със само половин секунда. Това изкачи белгиеца на първото място. След седмия етап водачеството се смени за пореден път. Ожие продължи със силното си представяне, като беше трети в отсечката, а това го изкачи на първата позиция. Французинът поведе с 14 секунди пред Ньовил. Етапът беше спечелен от Льоб, който направи скок от седмо до трето място, но беше изключително драматичен. Крис Мийк счупи джанта, заради което изгуби близо четири минути. Съотборникът му От Танак се свлече до седмо място, след като спука гума. Последният етап за деня беше второ преминаване на Пиегу. В него Ньовил беше най-бърз, като навакса 12 секунди от изоставането, което имаше спрямо Ожие. Втори в отсечката се нареди Танак, но нямаше как да мръдне по-напред от седмото място в генералното класиране. Льоб загуби време от преките си конкуренти в спора за третото място Яри-Мати Латвала и Андреас Микелсен. Така след края на първия ден норвежецът Микелсен с \"Хюндай\" завърши на 1:17 минути зад Ожие, а Латвала на 7.4 секунди след него. Льоб има пасив от по-малко от секунда от финландеца. В събота пилотите ще имат едва четири специални етапа – по две преминавания на Корп и Ла Бати Ньов. Общата дължина на етапите в 93.38 километра.", "date": "2019.01.25", "title": "Ожие води с две секунди след първия ден на рали \"Монте Карло\""}
{"url": "https://www.dnevnik.bg/video/2019/01/25/3380795_video_drugite_novini/", "text": "Другите новини\" е рубрика за уеб новини на БНТ. Акцентите в емисията днес: Спряха строежа на плажа Алепу ", "date": "2019.01.25", "title": "Видео: Другите новини"}
{"url": "https://www.dnevnik.bg/sport/2019/01/25/3380776_fotogaleriia_spuskaneto_na_shtraif_ili_shouto_na/", "text": "Доминик Парис   в кариерата си легендарното спускане на пистата \"Щрайф\" в Кицбюел. Италианецът, който спечели в австрийския курорт през 2013 и 2017 г., става петият скиор с три успеха на австрийската писта. Това са правили още Франц Хайзер, Карл Шранц, Люк Алфон и Пирмин Цурбриген. С повече победи са единствено рекордьорът Дидие Кюш (5) и Франц Кламер (4).", "date": "2019.01.25", "title": "Фотогалерия: Легендарното спускане по \"Щрайф\", или шоуто на безстрашните скиори"}
{"url": "https://www.dnevnik.bg/sport/2019/01/25/3380535_formula_1_obmislia_provejdane_na_vtoro_sustezanie_v/", "text": "Второ състезание в Китай е възможност, която Формула 1 обсъжда. Това заяви директорът на спонсорското направление Мъри Барнет на среща в Пекин. Най-многолюдната страна в света е част от Формула 1 от 2004 г. и до момента на  пистата в Шанхай  се проведоха 15 старта. Заради нарастващия пазар в Китай страната получи юбилейното състезание №1000 в историята на Формула 1, което ще се проведе на 14 април. \"Бихме се радвали да имаме второ състезание тук. Както във всяка една област, Китай се развива постоянно и по отношение на Формула 1. Все пак това е втората най-голяма икономика и много важен пазар за автомобилната индустрия\", каза Барнет. Директорът уточни, че второ състезание в страната стои на дневен ред, но не в най-кратки срокове, защото сега календарът е пълен, с подписани дългосрочни договори. \"Ще бъде хубаво да се създаде голяма фенска група, която да поддържа още по-висок интереса към Формула 1. Не става въпрос само за трите дни, в които се провежда състезателният уикенд\", добави директорът на спонсорското направление. Досега в историята на Формула 1 не е имало пилот от Китай. Преди няколко години Ма Кинг Хуа взе участие в няколко тренировки за тимовете на \"Испания рейсинг\" и \"Катерам\". Друг китаец, Гуан Ю Жу, беше част от академията на \"Ферари\", а за 2019 г. подписа с \"Рено\", като ще бъде част от Формула 2. Второ състезание в Китай ще бъде логична стъпка към постоянно увеличаващия се календар, както искат собствениците от \"Либърти медия\". В момента  календарът включва 21 старта , но от 2020 г. във Формула 1 влиза и Гран при на Виетнам, което потенциално ще увеличи уикендите до 22. В момента Азия приема пет състезания (Бахрейн, Китай, Сингапур, Япония и Абу Даби).", "date": "2019.01.25", "title": "Формула 1 обмисля провеждане на второ състезание в Китай"}
{"url": "https://www.dnevnik.bg/bulgaria/2019/01/25/3380809_glavbolgarstroi_na_alepu_samo_i_edinstveno_ukrepvame/", "text": "Строителните дейности в близост до местността \"Алепу\" се извършват законно и след като са изпълнени всички необходими процедури съгласно екологичното и строително законодателство, както и в съответствие с най-добрата строителна практика. Това заявява в позиция строителната фирма \"Главболгарстрой\" във връзка с обявеното от директора на Дирекцията за национален строителен контрол (ДНСК) Иван Несторов по-рано днес  спиране на строителството, за да се извърши пълна проверка . \"Уверени сме, че пълната и задълбочена проверка ще установи отсъствието на нарушения при изграждането на укрепителните съоръжения\", се казва в позицията на \"Главболгарстрои\" и се изразява уверението, че фирмата ще окаже пълно съдействие на контролните органи. Строителната фирма напомня, че имотът не е нейна собственост и компанията няма връзка с преобразуването на собствеността върху земята от общинска в частна и превръщането на имота в урегулирана територия, което позволява неговото застрояване. \"По тази причина смятаме, че не е коректно да бъдем свързвани със събития, в които нямаме никакво участие\", пише \"Болгарстрой\". В позицията се подчертава, че на проверявания имот се извършва само и единствено укрепване на активно свлачище, картирано преди повече от 40 години. \"Регистрирано е в Геозащита Варна под номер BGS 21.67800-03 през февруари 2009 г., когато се активизира\", отбелязва компанията.", "date": "2019.01.25", "title": "\"Главболгарстрой\": На \"Алепу\" само и единствено укрепваме свлачище"}
{"url": "https://www.dnevnik.bg/bulgaria/2019/01/25/3380808_bnr_i_bnt_shte_gotviat_strategiia_za_razvitie_na/", "text": "По инициатива на генералните директори на Българската национална телевизия Константин Каменаров и Българското национално радио Александър Велев се формира работна група, която да изготви проект на Стратегия за развитието на обществените медии в България, съобщиха пресцентровете на БНТ и БНР. С това общо решение завърши проведената днес в София конференция на тема \"Бъдещето на обществените медии в цифровата ера\". \"Сред обсъжданите въпроси бяха проблемите за преосмисляне на мисията на обществените медии в условията на дигитална среда, необходимостта от привеждане на правната рамка, в която функционират обществените медии, в съответствие със съвременните социални и технологични условия и очакванията на гражданите. В обсега на внимание бе и въпросът за финансирането на обществените медии като гарант за плурализъм на мненията и развитието им в условията на конкуренция\", се казва в съобщението. В конференцията взеха участие членове на Съвета за електронни медии, народни представители, представители на различни институции и неправителствени организации, специалисти в областта на медиите от страната, университетски преподаватели, както и водещи международни експерти, сред които и ръководителят на отдел \"Радио\" в Европейския съюз за радио и телевизия Греъм Диксън. Специално обръщение към форума отправи еврокомисарят по цифровата икономика и цифровото общество Мария Габриел. \"Динамичното развитие поставя обществените медии в изцяло нова среда, изправя ги пред технологични предизвикателства и създава нови възможности за конкуренция. Всеки потребител на глобалната мрежа, блогър, влогър, инфлуенсър, та дори и телекомуникационните компании вече са част от медийната среда. На този фон особено важен за обществените радио и телевизия остава ангажиментът им към обществото - да бъдат гарант за достоверност на съдържанието и за разнообразие на гледните точки, които тe представят\", заяви генералният директор на БНТ Константин Каменаров и подчерта, че дисбалансът между обществените и комерсиалните медии може да бъде сериозна заплаха за демократичните принципи в обществото.", "date": "2019.01.25", "title": "БНР и БНТ ще готвят стратегия за развитие на обществените медии"}
{"url": "https://www.dnevnik.bg/sviat/2019/01/25/3380836_facebook_planira_da_integrira_instagram_whatsapp_i/", "text": "Фейсбук\" планира да интегрира в обща платформа услугите си за съобщения Instagram, WhatsApp и Facebook Messenger, съобщи \"Ню Йорк таймс\". По-късно от компанията обясниха за Би Би Си, че това е началото на един продължителен процес. Трите мобилни приложения са отделни, но идеята е да споделят обща платформа, така че съобщения да могат да се движат между тях, без да се налага инсталирането на всичките. В момента това е възможно само между устройства, на всяко от които има съответното приложение, т.е. те се конкурират помежду си за вниманието на потребителя. В бъдеще ще може да се разменят съобщения между Messenger и WhatsApp, например, като е достатъчно на едното от комуникиращите устройства да е едното приложение, а на другото - второто. Според \"Ню Йорк таймс\" инициативата била лично на Марк Зукърбърг и работата по нея вече е в ход. Тя би трябвало да завърши към края на тази или началото на следващата година, допълва изданието. От една страна за \"Фейсбук\" ще стане по-лесно да поддържа една платформа за трите услуги. От друга подобно интегриране прави по-трудно евентуалното им разделяне и продажба, ако това се наложи от икономически съображения или под натиска на регулатори и правителства.", "date": "2019.01.25", "title": "Facebook планира да интегрира Instagram, WhatsApp и Messenger"}
{"url": "https://www.dnevnik.bg/politika/2019/01/25/3380839_cvetan_cvetanov_otreche_gerb_da_ima_neshto_obshto_s/", "text": "Партия ГЕРБ няма нищо общо с атаката срещу депутата от БСП Елена Йончева. Това заяви в интервю за БНТ зам.-председателят на ГЕРБ Цветан Цветанов. Във вторник Йончева беше  обвинена в пране на пари от КТБ Елена Йончева . ППо думите на Цветанов Елена Йончева е невинна до доказване на обратното и съдът е този, който трябва да прецени. \"Ако погледнем реално за подобни атаки, Елена Йончева беше човекът, който направи най-острите атаки и се опита да бъде политическият инструмент, прикривайки се зад журналистическите си разследвания. Президентът Радев първи се усъмни в нейните качества и я освободи от президентството и тя отиде в БСП. БСП използваха и употребиха Елена Йончева, защото всичко това е от агресивното поведение и с това винаги да бъдат контрапункт на всичко, което се прави в държавата\", заяви Цветанов. По-рано днес в парламента  БСП обяви, че има репресия срещу Елена Йончева  заради разследването ѝ за \"къщата на един политик в Барселона\". \"Нямаме нищо общо с атаката срещу Елена Йончева. Имаме само една ясно изразена позиция със съответните информационни съобщения, които са прочетени в открити източници от Делян Добрев и това е, което е дадено като възможност да бъде проверено от прокуратурата. Много са сигналите, които са внасяни\", заяви Цветанов пред БНТ.", "date": "2019.01.25", "title": "Цветан Цветанов отрече ГЕРБ да има нещо общо с обвинението срещу Елена Йончева"}
{"url": "https://www.dnevnik.bg/sviat/2019/01/25/3380833_v_braziliia_izdirvat_200_dushi_izcheznali_sled/", "text": "Спасителни екипи в Бразилия потвърдиха, че издирват около 200 души, които са изчезнали безследно след скъсването на дига на хвостохранилище в югозападния щат Минас Жерайс. В съобщението се казва, че много хора са били блокирани в района от потоците от отпадъчни материали на близката медна мина. Собственик на съоръжението е бразилският гигант Vale, който заяви, че най-вероятно ще има жертви, тъй като в административни сгради на дигата е имало хора, които са били потопени от порой от кал и вода. Частично засегнато е и селище до град Брумадиньо, в което населението бе предупредено да напусне ниско разположените части. Местни телевизии показват как хеликоптери вадят тела от тинята, но не е ясно дали са на ранени или на загинали. Районът още не се е възстановил от рухването на по-голяма дига през 2015 г., когато загинаха 19 души в най-тежкото екологично бедствие в историята на Бразилия. Според съобщение на агенцията за защита на околната среда Ibama в съоръжението, което се разруши днес, е имало 1 милион куб. м. През 2015 г. се изляха 5 пъти повече, а миналата година собствениците приеха да платят обезщетение от 5.28 млрд. долара.", "date": "2019.01.25", "title": "В Бразилия издирват 200 души, изчезнали след скъсване на дига (видео)"}
{"url": "https://www.dnevnik.bg/bulgaria/2019/01/25/3380843_turgovskiia_registur_spira_rabota_za_uikenda/", "text": "Търговският регистър няма да работи през уикенда, съобщи Би Ти Ви. \"Поради планирано въвеждане на нови функционалности в информационната система на Търговския регистър и регистъра на юридическите лица с нестопанска цел, електронните услуги на регистъра няма да бъдат достъпни от 20:00 ч. на 25 януари 2019 г. (петък) до 24:00 ч. на 27 януари 2019 г. (неделя)\", пише в съобщение  на сайта на агенцията по вписванията . След  срива в Търговския регистър през лятото , преди два дни правителството  включи Агенцията по вписванията в Списъка на стратегическите обекти  и дейности от значение за националната сигурност. Това породи притеснения, че ще бъде отрязан публичният достъп до информация, който е важен и за работата на бизнеса, отбелязва Би Ти Ви. От Министерството на правосъдието уверяват, че няма да видим засекретяване на публичните регистри. Прозрачността на обществените поръчки също няма да пострада. Промяната ще спомогне да бъдат предприети всички възможни мерки за бързо и ефективно предотвратяване и ограничаване на риска от нов срив, подобен на случилия се през август 2018 г., посочват в решението си министрите. На агенцията е възложено да води и поддържа Имотен регистър, Регистър БУЛСТАТ, Търговски регистър и регистър на юридическите лица с нестопанска цел, Регистър на имуществените отношения между съпрузите.", "date": "2019.01.25", "title": "Търговския регистър спира работа за уикенда"}
{"url": "https://www.dnevnik.bg/sport/2019/01/25/3380349_real_vze_avans_ot_dva_gola_sreshtu_jirona_v_zrelishten/", "text": "Реал\" (Мадрид) взе преднина срещу \"Жирона\" след победа с 4:2 в първи четвъртфинален мач в турнира за Купата на краля между двата тима. Европейският шампион надделя на своя \"Сантяго Бернабеу\" в зрелищен мач, който мина през няколко обрата. Серхио Рамос се разписа два пъти за \"Реал\", а по веднъж вкараха Лукас Васкес и Карим Бензема. За \"Жирона\" точни бяха Антъни Лосано и Алекс Гранел от дузпа. Каталунците изиграха втори много силен мач, след като в осминафиналите  отстраниха \"Атлетико\" (Мадрид) . В ключовите моменти обаче \"Реал\" прояви характер и взе победата. Реваншът е след седмица в Каталуня. Гостите изненадващо откриха резултата на \"Сантяго Бернабеу\" след отлично проведена контраатака в седмата минута. Раул Гарсия напредна по лявото крило в седмата минута и центрира, Антъни Лосано засече топката, извеждайки \"Жирона\" напред. Ранното попадение накара \"Реал\" да бъде много активен в следващите минути и веднага да търси изравняване. Мадридчани притиснаха съперника си и в 18-ата минута резултатът вече беше равен. При флангова атака отдясно Алваро Одриосола напредна и много хубаво намери връхлитащия около точката на дузпата Лукас Васкес. Нападателят с едно докосване стреля и прати топката в мрежата – 1:1. До края на първата част \"Реал\" действаше с по-голямо самочувствие, контролираше топката и се настани пред вратата на каталунците. Футболистите на Сантяго Солари отправиха общо 13 удара, търсейки още голове. Три минути преди паузата това стана факт. Винисиус беше фаулиран на границата на наказателното поле от голмайстора за гостите Лосано. Капитанът на \"Реал\" Серхио Рамос се нагърби с изпълнението, и с техничен удар в стил \"Паненка\" реализира. За централния защитник това беше седми гол от дузпа от началото на сезона. През втората част гостите от Каталуня решиха, че няма какво да губят и отново проявиха активност. В действията на \"Реал\" нямаше и помен от натиска, който тимът осъществи преди почивката. С напредване на времето \"Жирона\" действаше по-добре и в 66-ата минута гостите стигнаха до втори гол. Маркос Йоренте игра с ръка в наказателното поле при центриране от корнер и по този начин \"Жирона\" получи дузпа. Капитанът Алекс Гранел стреля силно в левия ъгъл на Тибо Куртоа и изравни. Веднага след изравнителното попадение на терена се появи и Иско, който веднага активизира играта на \"Реал\". През него минаваше всяка атака, като Иско веднага се нагърби с много отговорност. Радостта на \"Жирона\" траеше само 11 минути, след които \"Реал\" пак излезе напред. Серхиос Рамос се включи в атака и засече центриране на Марсел, като от пет метра нямаше как да сгреши с глава. Още три минути по-късно преднината на мадридчани стана два гола. Точен в 80-ата минута беше Карим Бензема, който засече центриране на Винисиус. В ситуацията останаха съмнения за засада, но след преглед на видеоповторение реферът Ундиано Майенко засече попадението.", "date": "2019.01.25", "title": "\"Реал\" взе аванс от два гола срещу \"Жирона\" в зрелищен мач за Купата на краля"}
{"url": "https://www.dnevnik.bg/photos/2019/01/25/3379860_fotogaleriia_prezidentut_otblizo/", "text": "По традиция в края на всяка година от мандата на българския президент \"Дневник\" публикува фотогалерия с кадри, направени от официалния фотограф на институцията Валентин Николов. Днес публикуваме фотогалерия от втората година на петия президент Румен Радев. Валентин Николов има достъп и гледни точки към срещите и живота на държавния глава, каквито фоторепортерите нямат. Тази година той е избрал кадри от срещи в страната. Снимката е от Русе след неформалната среща на президентите на България, Австрия и Румъния, на която трите държави призоваха Европейския съюз да постави развитието на Дунавския регион сред приоритетите за насърчаване на свързаността и постигане на по-висок икономически растеж в Европа.", "date": "2019.01.25", "title": "Фотогалерия: Президентът отблизо"}
{"url": "https://www.dnevnik.bg/sport/2019/01/25/3380000_noviiat_sezon_vuv_wrc_ochakva_nai-osporvanata_bitka_za/", "text": "Юбилейният 40-и сезон в Световния рали шампионат (WRC) стартира през този уикенд с рали \"Монте Карло\". По традиция надпреварата в княжеството дава начало на битката между най-бързите състезатели на четири колела. Със спечелването на титлата в последните шест сезона, отново основният въпрос е има ли кой да спре Себастиен Ожие. Френският пилот отваря нова страница в своята кариера, като отново ще кара за \"Ситроен\". Конкурентите му обаче са много и изгарят от желание да сложат край на доминацията му. Сезон 2019 ще включва 14 старта и ще продължи близо 11 месеца – последното състезание е в средата на ноември с традиционната си спирка рали \"Австралия\". Освен това WRC ще има две надпревари в Южна Америка, след като Чили също взеле като домакин. Ожие на пътя към рекордите За трети път в своята кариера Ожие поема голямо предизвикателство със смяната на отбора си. Шесткратният световен шампион има опит в изграждането на отбор от нулата, като това вече му се случи с \"Фолксваген\" и \"М-Спорт Форд\". През 2012 г. той напусна \"Ситроен\", за да се озове в германския производител, с който стана шампион четири път поред. След оттеглянето на \"Фолксваген\" от WRC Ожие премина в \"М-Спорт\" и изненада всички, като взе две титли. Сега със \"Ситроен\" французинът ще доказва, че има недовършена работа. Напрежението от преди години, което се породи с мениджмънта и бившия му съотборник Себастиен Льоб е забравено. \"Обичам предизвикателствата и знам, че \"Ситроен\" е точното място за мен. Хубаво е, че след толкова години отново ще бъда във френски отбор\", каза шампионът. Пред французина има и друго голямо предизвикателство. Той може да стане едва вторият пилот в историята, който печели титлата с три различни тима. До този момент единствено легендата Юха Канкунен го е постигал с \"Пежо\" (1986), \"Ланча\" (1987 и 1991) и \"Тойота\" (1993). Макар да е в нов отбор Ожие има шанс да започне сезона с победа. Надпреварата в Монте Карло е неговата любима, като французинът я печели неизменно в последните пет години. Единствено през 2013 г. Ожие остана зад Льоб, а във всички останали случаи печелеше рали \"Монте Карло\" и след това и титлата. Успех в княжеството ще бъде още по-ценен за Ожие, който може да се изравни с Льоб с по седем успеха. След оттеглянето на Абу Даби като спонсор на \"Ситроен\", френската марка ще има само две коли през сезона. Ожие пристигна с \"Ред бул\", който го спонсорира, а негов съотборник ще бъде много бързият финландец Есапека Лапи, който за два сезона в \"Тойота\" впечатли, макар и да беше трети пилот. Кои са претендентите за титлата След три втори места в последните три сезона се очаква отново Тиери Ньовил да бъде основен конкурент на Ожие за титлата. Белгийският пилот взе три победи през 2018 г., но във втората част от сезона се качи само веднъж на подиума, което предопредели втората му позиция. \"Мисля, че ни липсваше скорост и малко късмет през сезона. Също така научихме много, през цялото време бяхме прекалено добри към другите. \"М-Спорт\" започнаха с игрите на нерви от втория кръг и го правиха до последно. Сега вече сме по-подготвени\", каза белгиецът. \"Хюндай\" ще разчита на него и Андреас Микелсен, които ще участват с пълна програма. Третата кола пък ще си поделят ветераните Себастиен Льоб и Дани Сордо. Зимата донесе и промени в \"Хюндай\", като тимът се раздели с дългогодишния си мениджър Мишел Нандан, а на негово място пристигна Андреа Адамо. С трима равностойни и много бързи пилоти ще бъде \"Тойота\". В третия си сезон след завръщането си във WRC японската марка се надява най-накрая да вземе титлата. През миналата година воденият от Томи Макинен тим триумфира при конструкторите, но голямата цел е злато при пилотите. От Танак безапелационно заслужи титлата \"най-бърз пилот\" на 2018 г. Естонецът спечели четири ралита и още два пъти беше на подиума, като никой не спечели толкова етапи, колкото Танак през сезона. Въпреки това в ключови моменти пилотът имаше някои технически проблеми, които го лишиха от титлата. \"Мисля, че имаме голям шанс. Сега сме с една година по-опитни и знаем какво трябва да правим\", каза Танак. Във втория си сезон с \"Тойота\" Танак се надява да се пребори със своя бивш съотборник Ожие. В тима обаче нямат изявена йерархия, като големи амбиции има и Яри-Мати Латвала. Бързият финландец печели поне по едно рали във всяка една година, откакто е част от WRC. В \"Монте Карло\" Латвала ще изравни и рекорда на Карлос Сайнц за най-много стартове в световния шампионат (196). \"Научих много през 2018 г., най-вече от моя съотборник Танак, който ми доказа, че невинаги агресията ти носи победи\". Третият пилот на \"Тойота\" е Крис Мийк, който прави завръщане. Северноирландецът винаги е бил много бърз, но честите му катастрофи го лишиха от място в \"Ситроен\". Досегашните шампиони \"М-Спорт\" ще разчитат на Тему Сунинен, Елфин Еванс и новобранецът в елитния клас Понтус Тидеманд. Очакванията са тимът да се бори за победа в някое рали, но да не се намеси в битката за титлата. Завръщането на краля Сезон 2019 е чакан и заради завръщането на Себастиен Льоб в ралитата. Деветкратният световен шампион и легенда в спорта подписа с \"Хюндай\", след като \"Ситроен\" не успя да си осигури финанси за трети автомобил. За 44-годишният французин това е първи договор извън концерна \"Пежо-Ситроен\". След сензационната си победа в рали \"Каталуня\" през миналия октомври французинът изрази желание да участва в повече състезания от новия сезон. Оттеглянето на \"Пежо\" от Световния раликрос шампионат също помогна за това. Макар да няма много тестови километри зад гърба си и да идва директно от рали \"Дакар\", Льоб винаги е заплаха. Той ще кара в шест ралита, като сигурните дотук са \"Монте Карло\" и \"Швеция\". \"Това е моят спорт и дисциплината, която познавам най-добре, така че предложението от \"Хюндай\" беше добре дошло. Наистина съм много развълнуван и амбициран да покажа най-доброто от себе си\", каза Льоб.", "date": "2019.01.25", "title": "Сезон 2019 във WRC: Тройна битка за световната титла"}
{"url": "https://www.dnevnik.bg/sviat/2019/01/25/3380182_kakvo_svurzva_rusiia_i_venecuela/", "text": "Съединените щати и редица латиноамерикански държави признаха лидера на венецуелската опозиция Хуан Гуайдо като временен президент. Николас Мадуро, който започна този месец втория си мандат като държавен глава, обаче не е напълно изолиран - сред най-ярките му съюзници е Русия. Макар Китай да е най-големият кредитор на изпадналата в тежка икономическа криза Венецуела, Русия е дългогодишен съюзник на ръководството в Каракас - както на покойния Уго Чавес, така и на наследника му Мадуро. Сътрудничеството в отбраната и петролът също свързват двете страни. Освен това руската компания \"Роснефт\" е предоставира поне 17 млрд. долара заеми и кредитна линия на Венецуела от 2006 г. насам според изчисления на \"Ройтерс\". Агенцията предоставя още данни за връзките на Русия с Венецуела. Дълг През ноември 2017 г. Русия се съгласи да преструктурира венецуелски суверенен дълг от 3.15 млрд., като изплащанията на вноските сега трябва да стават на 10 г. Този месец заместник-министърът на финансите на Русия Сергей Сторчак каза, че Венецуела обслужва дълга си и не говори за предоставяне на още заеми от Москва за Каракас. Сторчак каза още, че Русия е предложила на Венецуела план за икономическите ѝ проблеми. Банки Русия и Венецуела имат съвместна банка - \"Еврофинанс Моснарбанк\", 91-вата по активи в Русия. В нея суверенният фонд на Каракас, Венецуелският фонд за национално развитие, има дял от 49.99%, а руската \"Газпромбанк\" (в която енергийният гигант \"Газпром\" е акционер) и държавната ВТБ притежават по 25%. ВТБ, втората най-голяма руска банка, обмисля да продаде дела си в \"Еврофинанс\", но все още няма конкретна сделка, каза за \"Ройтерс\" директор на банката миналия месец. \"Газпромбанк\" каза вчера, че в момента не участва в никакви инвестиционни проекти във Венецуела, така че рискът от случващото се е незначителен. Връзките между \"Роснефт\" и PDVSA Най-големият руски производител (и един от най-големите световни) на нефт \"Роснефт\" действа във Венецуела и неведнъж е давал заеми на венецуелската PDVSA. Според \"Роснефт\" за третото тримесечие на миналата година PDVSA е платила 500 млн. долара и са останали задължения за 3.1 млрд. долара. \"Роснефт\" има и 49.9-процентен дял в  американската рафинерия Citgo  за заем от 2016 г. на стойност 1.5 млрд. долара. Останалият дял от 50.1% се държи от PDVSA, но е гаранция за емисията облигации от 2020 г. През 2017 г. \"Ройтерс\" писа, че \"Роснефт\" разговаря с PDVSA, за да размени гаранцията си в Citgo за дял в петролни находища и сделка за доставка на гориво. Руски петролни компании \"Роснефт\", чийто главен изпълнителен директор Игор Сечин често посещава венецуела, има дял в множество петролни проекти в страната. Общият добив от тези проекти е бил 8 млн. тона през 2017 г. или 161 хил. барела дневно. Делът на \"Роснефт\" в добива е 3 млн. тона според последните публично достъпни документи на \"Роснефт\". В частност \"Роснефт\" е ангажиран в следните проекти: - \"Хунин 6\": PDVSA държи 60-процентен дял, останалото се контролира от съвместно предприятие на \"Роснефт\" и \"Газпромнефт\", петролния бизнес на \"Газпром\". \"Роснефт\" държи 80% в това съвместно предприятие, а \"газпром - 20%. - \"Петромонагас\": \"Роснефт\" притежава 40%. - \"Петропериха\": \"Роснефт\" притежава 40%. - \"Петровиктория\": \"Роснефт\" притежава 40%. - \"Петромиранда\": \"Роснефт\" притежава 32%. - \"Бокерон\": \"Роснефт\" притежава 26.67%. Зърно Русия, най-големият в света износител на пшеница, помагаше на Венецуела със запасите ѝ в предишни години, но през 2019 г. все още не е имало подобни доставки. През 2018 г. Русия е изнесла 226 хил. тона пшеница до Венецуела, а през 2017 г. - 223 500 тона. Военно сътрудничество  Първата кредитна линия за покупка на оръжия бе подписана в Москва през 2006 г. от Чавес и руския президент Владимир Путин. Оттогава подобни споразумения позволиха на Венецуела да купи автомати \"Калашников\", самолети \"Сухой\", танкове и друга военна техника. Миналия месец в. \"Независимая газета\" цитира неназовани източници с думите, че Русия иска да разположи стратегически бомбардировач във венецуелска авиобаза в Карибско море югоизточно от САЩ. През декември миналия месец  два руски стратегически бомбардировача , способни да носят ядрени оръжия, кацнаха във Венецуела.", "date": "2019.01.25", "title": "Какво свързва Русия и Венецуела"}
{"url": "https://www.dnevnik.bg/sviat/2019/01/25/3379217_deivid_atunburou_resheniiata_ni_v_sledvashtite_godini/", "text": "Аз буквално съм от друга епоха. Роден съм по време на холоцена - името, дадено на период от 12 000 години на стабилен климат, позволил на хората да уседнат, да се заемат със земеделие и да създадат цивилизации. Тези условия са развивали уникалния ни мозък, помагали са за възхода на международната търговия с идеи и стоки и са ни превърнали в глобално свързаните индивиди, които сме днес. Много от нещата, които ще бъдат обсъждани тук, са последици от тази стабилност. Глобалният бизнес, международното сътрудничество и стремежът към високи идеали са възможни, защото в продължение на хилядолетия в световен мащаб природата общо взето беше предвидима и стабилна. Сега, само в рамките на един човешки живот - всъщност, в рамките на моя живот - всичко това се промени. Холоценът приключи. Райската градина я няма вече. Променихме света толкова много, че учените казват, че сме навлезли в нова геоложка епоха - антропоценът, Ерата на хората. Като се замислите, вероятно няма по-тревожна мисъл. Единствените условия, познати на съвременните хора, се променят и то доста бързо. Изкушаващо и разбираемо е да се пренебрегват доказателствата и да се продължава, както винаги, или пък да се поддадеш на отчаяние и мрачни мисли. Но има и огромен потенциал да сторим нещо. Трябва да загърбим отправянето на обвинения и да се заемем с практически задачи. Не сме се оказали целенасочено в този момент, а той настъпи стряскащо бързо. Когато правех първите си телевизионни предавания, по-голяма част от зрителите никога не бяха чували за броненосец, а и малцина броненосци бяха попадали пред телевизионните камери. Когато през 1979 г. направих сериал за историята на живота на Земята, знаех за екологичните проблеми, но не съм си и представял, че променяме из основи природата. През 1999 г. докато правехме сериала за морския живот \"Синя планета\", заснех побеляващите измиращи коралови рифове, но все още не оценявах мащаба на щетите, които вече бяха започнали. Днес обаче имаме доказателства, познание и способност да ги споделяме в мащаби, немислими допреди броени години. Инициативи и идеи могат да се разпространяват със смайваща скорост. Публиката за първите серии преди 60 години беше ограничена до няколко милиона зрители в Южна Англия. Най-новият ми сериал \"Нашата планета\", който всеки момент ще излезе на екрана, ще е достъпен благодарение на Netflix веднага за стотици милиони хора на Земята. А свидетелствата, използвани в сериала, ще бъдат на разположение безплатно на сайта на WWF. Ако хората наистина могат да разберат какъв е залогът, убеден съм, че ще позволят на бизнеса и правителствата да продължат с практически решения. Като вид ние сме експерти в решаването на проблеми. Но все още не сме се заели с този проблем с фокусирането, което той изисква. Можем да създадем свят с чисти въздух и вода, с безгранична енергия и рибни запаси, които да ни издържат доста далеч в бъдещето. Но за това ни е нужен план. През следващите две години ООН ще вземе решения за климатичните промени, за устойчивото развитие и за един Нов договор за природата. Всичко това ще оформи нашия план като същества за навлизане в ерата на антропоцена. Това, което сторим в следващите няколко години, ще засегне в значителна степен следващите няколко хиляди години.", "date": "2019.01.25", "title": "Дейвид Атънбъроу: Решенията ни в следващите години ще имат ефект за хилядолетия"}
{"url": "https://www.dnevnik.bg/sviat/2019/01/25/3379793_kak_gazut_nosi_na_izrael_nova_politicheska_tejest_v/", "text": "Десетилетие след откриването на находища на природен газ близо до средиземноморския му бряг Израел започва да печели нова геополитическа тежест. Новооткритите богатства създадоха икономически връзки със съседите му, заздравиха отношенията с арабските съюзници и изградиха нови мостове в исторически враждебен регион, въпреки че не доведоха до значителен напредък към мир с палестинците. Включването миналата седмица на Израел в Източносредиземноморския газов форум в Кайро (организация, стремяща се към намаляване на инфраструктурните разноски и към по-ниски цени) е първият случай, в който арабски страни приемат еврейската държава в подобно регионално обединение. Това провокира въодушевление в Израел, че надеждите му от дълго време да постигне \"икономически мир\" с Египет и Йордания скоро ще се осъществят. \"Мисля, че това е най-значителното икономическо сътрудничество между Египет и Израел от подписването на мирния договор преди 40 години. Можем ясно да видим, че откриването на големи находища на природен газ в Източното Средиземноморие има и политическо измерение, тъй като събира всички ни заедно, за да сътрудничим\", заяви при визитата си израелският министър на енергетиката Ювал Щайниц. Форумът, в който участват също Кипър, Гърция, Италия и палестинската власт, цели да се превърне в малък ОПЕК и откроява как Израел използва новооткритите находища на газ като средство за засилване на влиянието си в регион, който все повече а не Израел. Благодарение на природния газ Израел планира да прекрати употребата на въглища и да се превърне в неочакван износител на енергия, което ще създаде икономически и политически предимства. През идните месеци Израел ще започне да изнася газ за Египет като част от подписана миналата година сделка за 15 милиарда долара за доставка на 64 милиарда кубични метра газ в период от десет години, което ще допринесе Египет да се превърне в регионален енергиен център. Първите доставки ще идват от действащото находище \"Тамар\", а след това и от доста по-голямото находище \"Левиатан\", което ще заработи по-късно тази година. Израел вече доставя газ на палестинците и на Йордания, с която израелската енергийна група \"Делек\" (Delek) и американския и партньор \"Ноубъл енерджи\" (Noble Energy) подписаха първото споразумение за износ през 2016 г. Сделката е на стойност десет милиарда долара и е със срок 15 години, като трябва да бъдат доставени 45 млрд. кубични метра газ. \"Това дава на Израел допълнителен елемент в отношенията със съседните държави. Когато прибавите икономическо измерение на сътрудничеството в областта на сигурността, това заздравява връзката и я прави по-стабилна. Това има геополитически последици\", заяви Одед Еран, бивш израелски посланик в Йордания и в Европейския съюз и старши научен сътрудник в Института за изследвания на националната сигурност в Тел Авив. Въпреки това според Еран за интеграцията на Израел в Близкия Изток. Арабските страни, които нямат мирни договори с Израел, ще искат първо да видят поне някакво развитие по палестинския въпрос, преди да нормализират отношенията си с Израел, твърди Еран. Израел има мирни договори само с две арабски държави - Египет и Йордания. Затоплянето на отношенията с Израел обаче остава непопулярно за по-голямата част от арабския свят и доставките на газ доведоха до спорадични протести в Йордания. Самите палестинци също са доволни, че са поканени в Източносредиземноморския газов форум. Те се надяват да развият собствените си газови находища близо да брега на Газа, но до този момент международни споразумения изискват от тях да се сдобиват с газ от Израел. Самир Абдулах, бивш палестински министър на икономиката, заяви, че палестинците внасят от Израел, \"защото нямаме алтернатива, но веднага щом можем да променим това, ще внасяме от друго място\". Въпреки това природният газ помогна на Израел да се сближи с арабските правителства, които споделят опасенията му за засилващата се заплаха от Иран в региона. Той имаше същия ефект за засилването на съюзите на Израел с държави от Средиземноморието, които също имат нестабилни отношения с Турция. Точно по времето, когато \"Ноубъл енерджи\" откриваше големите газови находища в израелските и кипърските води, Кипър неочаквано забрани на опитващите се да преминат през израелската морска блокада на Газа турски флотилии достъпа до бреговете си. Това предвид факта, че в продължение на месеци кипърските власти си затваряха очите за корабите, създаващи истински дипломатически кошмар за Израел. Кипърски служители заявиха тогава, че на кораби с дестинация Газа им е забранено да тръгват от Кипър заради \"жизненоважни национални интереси\". Отношенията оттогава насетне се влошиха. Израел сега свиква годишни тристранни срещи с Гърция и Кипър, които се превърнаха в негова географска връзка със Запада. Двете държави извършват също така общи военни учения с Израел и замениха Турция като предпочитано място на израелците за почивка (намират се само на кратък полет разстояние от Израел). Трите страни неотдавна обявиха, че ще подпишат споразумение за проект на стойност седем милиарда долара за построяване на тръбопровод, който да пренася природен газ от Източното Средиземноморие в Европа. \"Откриването на запаси от въглеводороди в Източното Средиземноморие постави началото на тристранни механизми за сътрудничество, основаващи се на признанието, че енергийната сигурност е изключително важна за политическата и икономическата стабилност на нашите страни. Аз лично съм убеден, че въглеводородът в Източното Средиземноморие може да се превърне в това, което въглищата и стоманата бяха за Европейската общност\", заяви кипърският външен министър Никос Христодулидис. /БТА", "date": "2019.01.25", "title": "Как газът носи на Израел нова политическа тежест в Близкия изток"}
{"url": "https://www.dnevnik.bg/sviat/2019/01/25/3380286_horata_po_sveta_viarvat_na_rabotodatelite_si_poveche/", "text": "Доверието към работодателите е доста по-високо, отколкото към политическите лидери, показва  годишното проучване  на института Edelman, разпространено по повод Световния икономически форум в Давос. 75% посочват, че вярват най-много на работодателя си, докато на правителството и на медиите разчитат едва 48% и 47%. Общо 73% са съгласни, че е особено важно директорът на тяхното предприятие да реагира на важни за тях неща като проблеми в техния индустриален сектор, политическите събития, национални кризи и въпроси, идващи от служителите. Увеличение с 1 пункт до 76% има в групата на отговорилите, че техният директор трябва да поема инициативата и да поведе промяната, без да чака правителството да вземе решение. Това засяга такива въпроси като  равно заплащане между жени и мъже  (65%), недопускане на  предразсъдъци и дискриминация  (64%), обучение за квалификация, нужна за бъдещето (64%), грижа за  околната среда  (56%),  защита на личните данни  (55%), борба със  сексуалния тормоз  (47%) и дори с  фалшивите новини  (37%). \"Изпълнителните директори трябва да бъдат видими в общественото пространство, да демонстрират лична ангажираност, без колебание да запълнят вакуума. Защото в света има остър недостиг на лидери\", коментира за Reuters Ричард Еделман, ръководител на компанията за комуникации и маркетинг, поръчала допитването. Проучването обхваща над 33 хил. души в 27 държави и се извършено през октомври и ноември миналата година. То прави разграничение между \"информирана публика\" и \"общо население\". Информираната публика е 16% от цялото население – става въпрос за хора на възраст 25 – 64 години, с университетско образование, в горните 25% по доходи в своята възрастова група и с навик да се информират за новините, държавната политика и бизнеса. Масово се усещат песимисъм и несигурност, особено сред хората с по-ниска квалификация. В развитите икономики и в частност Япония (84% от всички, без да се смятат \"образованите\"), Франция (79%) Германия (72%) и са най-големите песимисти за бъдещето. Това е доста над средния показател (49%) в отговора как виждат личното си състояние в следващите 5 години. Едва един от всеки петима смята, че икономическата, политическата и обществената система \"работи\" за него. Но данните показват и повторение на най-голямото разделение (16 пункта) в оптимизма на \"обикновените\" служители и тези, които са определени като \"информирани\". Ако индексът на доверие при първата група от 2012 г. насам се движи редовно в рамките на 45-49 единици, то при втората той винаги е бил по-висок и тази година достига 65 единици. \"Образованите\" са представители на около 16% от световното население - завършили поне колеж, по стандарт са в горните 25% по доход на домакинство, гледат и четат новини, интересуват се от случващото се в света на бизнеса и са политически ангажирани. Спроред него песимизмът на японците се дължи основно на това, че \"страната така и не се възстанови след  Фукушима , когато през 2011 г. имаше огромен удар върху доверието\". На този фон забавящата се световна икономика и рязкото поскъпване на йената помрачиха перспективите за зависимата от износа японска икономика. Правителството в Токио планира да повиши данъците, за да покрива набъбващите здравни разходи за бързо застаряващото население. \"Проблемът за Франция, Германия и Великобритания е, че не стигат прогнозите за потенциално проблемно икономическо бъдеще, ами и има набиращ сила дълбок гняв сега\", казва Еделман, имайки предвид \"жълтите жилетки\", кризата на доверие към Ангела Меркел и краха на сделката за Brexit на Тереза Мей. Въпреки ширещо се недоверие към медиите несигурността за това какво се задава кара хората да търсят и споделят повече новини и информация - скок с 22 процентни пункта за една година до 72%. Но и 70% казват, че са разтревожени от манипулациите и фалшивите новини, използвани като оръжие. САЩ са особено показателни в това отношение - 69% от демократите вярват на медиите, но едва 33% от републиканците им имат доверие.", "date": "2019.01.25", "title": "Хората по света вярват на работодателите си повече, отколкото на политиците"}
{"url": "https://www.dnevnik.bg/evropa/2019/01/25/3379984_moshten_nacionalisticheski_viatur_duha_iz_evropa_lyo/", "text": "Без да пресичат пътищата си, водачът на френската крайна десница Марин Льо Пен и племенницата й Марион Марешал-Льо Пен все по-често пътуват в чужбина във връзка с кампанията си: първата, за да сплоти поддръжниците си за европейските избори, а втората, за да прави политика, без да притеснява леля си. Едната (Марин) в понеделник беше в Женева, преди да пътува до Италия, а другата (Марион) във вторник замина за Оксфорд с намерение след това да посети Русия. Почти разменяйки ролите си, председателят на партията Национален сбор (бившия Национален фронт, НФ) произнесе пред не особено известната фондация \"Спиноза\" в Швейцария реч за Европа, в която силно се акцентираше върху идентичността и културата.  Тя разкритикува  \"подчинеността на мултикултурализма, който се провали навсякъде\" и защити \"наследството на Ерусалим и Рим, на Атина и Константинопол\". Ден по-късно нейната 29-годишна племенница Марион Марешал, станала директор на школа по политология, говори пред клуба за дебати в престижния Оксфордски университет, посетен през 2015 г. от нейната леля. Марион сравни френските \"жълти жилетки\" с британските поддръжници на Брекзит и призова за създаване на \"нов елит\", който \"да възстанови връзката с народа\". Лозунгът на Тръмп През февруари 2018 г. внучката на съоснователя на НФ Жан-Мари Льо Пен вече държа привлякла вниманието реч пред американския консервативен елит във Вашингтон, където обяви, че иска да бъде върнато на Франция \"величието й\", заимствайки лозунга на американския президент Доналд Тръмп. Марион Марешал, която според италианския печат живее с активист - теоретик на крайнодясната италианска партия \"Лига\" (голям съюзник на Национален сбор), обходи полуострова. През юли двамата участваха във вечерна дискусия на тема \"Варварските нашествия, суверенитет и власт\" на лигурийското крайбрежие в Северна Италия. Във Франция, за сметка на това, тя обеща повече да не коментира актуалните събития. Марешал наистина запазва дискретност, макар че през ноември не издържа и се изказа за  \"жълтите жилетки\" , поддържани от десните и крайнодесните партии, които тя мечтае да обедини в \"голяма консервативно движение\". Марион Марешал \"поддържа пламъка. Ако иска да се върне в политиката, тя не може да се крие зад курсовете на училището си\", обясни политологът Жан-Ив Камю. В интервю за френската новинарска телевизия Бе Еф Ем обаче Марион Марешал обясни, че \"никога не би се върнала в играта на конфликт\" с леля си, след като е видяла \"как политиката раздробява семейството й при всички поколения\". За нея това е още един начин да не се намесва в  кампанията за европейските избори  на леля си. Конференциите в чужбина \"ми дават възможност да говоря за политика, без да навлизам в националните дебати\", обясни тя пред в. \"Фигаро\" в понеделник. Общ митинг със Салвини Самата Марин Льо Пен възнамерява да използва идването на власт на съюзнически националистически партии в няколко страни в Европа (Италия, Австрия и др.) в подкрепа на кампанията си. Нейните пътувания подхранват \"така скъпата на НС идея, че мощен националистически вятър духа из Европа\", казва Камю. \"Залогът с пренареждането на Европейския парламент обаче няма да се реши с посещения\" в чужбина. То ще зависи най-вече от оттеглянето на британските евродепутати, \"които ще принудят  поляците  да се престроят\", допълва той. Марин Льо Пен иска да формира най-малкото блокиращо малцинство в парламента в Страсбург, за да промени Европейския съюз \"отвътре\", без веднага да се изоставя еврото. За тази цел през октомври тя се срещна в Рим със своя съюзник - министъра на вътрешните работи и влиятелна фигура в италианското правителство Матео Салвини, с когото в началото на февруари може да свикат общ митинг в Милано.Пред ноември тя посети също  България , а пред декември беше в Брюксел редом с демоничния бивш стратег на Доналд Тръмп,  Стив Банън . Марион Марешал, от своя страна, планира да говори в края на февруари в Санкт Петербург, Русия. Тази приятелска за партията на леля й страна е същевременно \"ябълка на раздора\" за привържениците на суверенизма в Европейския парламент, тъй като страните от Вишеградската група (Полша, Унгария, Чехия и Словакия) смятат Москва за \"екзистенциална опасност\", напомня Камю. /БТА", "date": "2019.01.25", "title": "\"Мощен националистически вятър духа из Европа\": Льо Пен търси съюзници за евроизборите"}
{"url": "https://www.dnevnik.bg/sport/2019/01/25/3380071_ot_dopira_sus_smurtta_do_final_v_golemiia_shlem/", "text": "На 20 декември 2016 г. Петра Квитова  беше нападната с нож при опит за грабеж в дома й . Инцидентът завърши с тежка травма в ръката, с която играе тенис, и постави под въпрос кариерата на двукратната шампионка от \"Уимбълдън\". \"Късметлийка съм, че съм жива\", заяви чешката тенисистка след четиричасовата операция, с която лекарите успяха да възстановят увредените нерви и сухожилия в лявата й ръка. В четвъртък със същата тази ръка 28-годишната състезателка от Биловец направи 30 печеливши удара срещу американката Даниел Колинс и  се класира за финала на Australian Open . \"Малко хора вярваха, че ще мога да го направя отново - да изляза на корта и да играя тенис на такова ниво. Бяха много трудни времена. Не само заради физическата травма, но и заради психическата. Отне ми доста време да повярвам отново, че мога да го направя\", каза Квитова, след като се класира за първия си финал в Големия шлем от близо пет години насам. Квитова прави забележителен старт на 2019 г. Тя спечели титлата в Сидни, а в Мелбърн не загуби нито един сет по пътя към финала. Чехкинята даде само 26 гейма на шестте си съпернички, записвайки впечатляващи победи срещу Ашли Барти, Белинда Бенчич и сензацията на турнира Аманда Анисимова. В събота Квитова, която се намира в серия от 11 поредни победи, ще се изправи срещу шампионката от US Open Наоми Осака. Ако спечели двубоя, чехкинята ще вдигне третата си титла от Големия шлем и за пръв път в кариерата си ще оглави световната ранглиста. Дългият път обратно  Квитова се завърна на корта  само пет месеца след нападението . Тя обаче споделя, че пътят обратно е бил много дълъг и труден - не толкова физически, колкото заради психическата травма, която инцидентът оставя у нея. \"Не се чувствах никак уверена, когато бях сама. Спомням си колко трудно ми беше първия път, когато останах сама в съблекалнята в тенис клуба в Прага. Тези първи три месеца бяха много, много тежки\", каза Квитова след полуфинала с Колинс. \"Знаех, че трябва да съм силна и да не бъда твърде негативна, но нямаше как да избягам от всички тези ужасни мисли. Беше едно дълго пътуване\", допълни тях. Чехкинята вярва, че животът й като професионален спортист й е помогнал да се пребори и да се завърне още по-силна на корта. \"Трябваше да свърша много работа. В началото тренирах с лявата си ръка по два-три пъти на ден. Не знам дали нормален човек ще го направи, но аз наистина много силно исках да се завърна. Не само да се завърна на корта, но и да мога отново да водя нормален живот\", сподели тя. \"Наскоро разбрах, че моят лекар не е бил никак доволен от състоянието на ръката ми през втория месец, защото белезите са били много, много дълбоки и тежки. За щастие той не ми го каза в онзи период\", допълни шампионката от \"Уимбълдън\" от 2011 и 2014 г. Споменът за Селеш Случаят с Петра Квитова върна спомените към един от най-ужасяващите моменти в историята на тенис - нападението с нож на корта срещу Моника Селеш. Носителката на девет титли от Големия шлем беше наръгана от вманиачен почитател на Щефи Граф по време на мач срещу Магдалена Малеева в Хамбург през 1993 г. Селеш прекарва цели две години извън кортовете, за да се възстанови от психическата травма, но прави паметно завръщане. Тя печели Australian Open през 1996 г., играе още три финала в турнирите от Големия шлем, вдигна общо 20 индивидуални титли и отново достига до първото място в световната ранглиста. Квитова разказа, че се е срещнала със Селеш през лятото на миналата година Тогава чехкинята изживяваше трудни времена на корта и въпреки че спечели доста титли, не успяваше да се представи силно в турнирите от Големия шлем. През 2018 г. тя отпадна в първия кръг на Australian Open и \"Уимбълдън\" и в третия кръг на \"Ролан Гарос\" и US Open. \"Всъщност тя беше тази, която искаше да се срещнем, което беше наистина страхотно и голяма чест за мен. Знам, че инцидентът повлиява много на кариерата й, още повече че при нея се случва на корта. Така че е малко по-различно, но беше изключително приятно чувство да срещна някого, който е преминал през същите неща и мисли\", сподели Квитова в Мелбърн. \"Да стигна до финала означава много за мен. Сега просто е малко по-специално заради всичко, през което трябваше да премина\", каза още чехкинята, която се намира в серия от осем поредни спечелени финала в турнирите на Женската тенис асоциация (WTA).", "date": "2019.01.25", "title": "От допира със смъртта до финал в Големия шлем: Паметното завръщане на Петра Квитова"}
{"url": "https://www.dnevnik.bg/sviat/2019/01/25/3380391_maduro_ne_otstupva_vlastta_vuv_venecuela_no_e_gotov_za/", "text": "Венецуелският президент Николас Мадуро заяви, че ще продължи да управлява, но приветства диалог с опозицията, след като председателят на парламента Хуан Гуайдо се обяви за временен държавен глава, предаде ДПА, съобщава БТА. Мадуро осъди обявлението на Гуайдо като \"преврат\", подбуден от САЩ, и каза, че няма конституционни основания да бъде отстранен от власт. Той обаче изрази готовност за преговори с опозицията, като приветства предложение, направено от Мексико и Уругвай, за предприемане на дипломатическа инициатива за насърчаване на диалог и търсене на \"мирно споразумение\". \"Да разговаряме, да се изслушваме, да се разбираме и да включим всички политически играчи, разбира се, че съм съгласен\", заяви Мадуро. Той повтори своето по-ранно решение да скъса дипломатическите отношения със САЩ и каза, че американският дипломатически персонал трябва да напусне Венецуела до неделя. По думите му венецуелските дипломатически и консулски служители трябва да се приберат от САЩ в събота. Гуайдо написа писмо до американския държавен секретар Майк Помпейо, в което поиска \"спешна хуманитарна помощ\" за Венецуела. Той описа положението в страната, където годишната инфлация е почти 2 милиона процента и има недостиг на основни стоки, като \"хуманитарна извънредна ситуация.", "date": "2019.01.25", "title": "Мадуро не отстъпва властта във Венецуела, но е готов за преговори с опозицията"}
{"url": "https://www.dnevnik.bg/bulgaria/2019/01/25/3380390_hristo_ivanov_bulgariia_sama_suzdava_dokazatelstva_che/", "text": "В продължение на дълги години българските институции произвеждат доказателства, че не може да им се има доверие и че оставят вратички за корупционни практики, особено в сектора на сигурността. Това оказва влияние на преценките, които Европейската комисия на страната, на влизането в Шенген, а и на процеса по присъединяване към еврозоната. Това коментира в интервю за Би Ти Ви бившият министър на правосъдието (във втория кабинет \"Борисов\") и лидер на обединението \"Демократична България\" Христо Иванов. Той беше поканен да коментира практиката за даване на българско гражданство срещу инвестиции, разкритикувана от европейската комисия. \"Въпросът не е в практиката сама по себе си, а във възможността на българските институции да я прилагат законосъобразно или да оставят вратичка за корупционни практики\", каза Иванов. Той подчерта, че всички преписка за българско гражданство от години преминават през ДАНС, където се проучват по 6-7 месеца. Напомни, че ДАНС не е забелязала корупционната схема за даване на българско гражданство по произход, с която прокуратурата започна да се занимава едва след публикации в чуждестранния печат. \"Когато една държава показва че не може да гарантира хората, на които дава гражданство, това предизвиква силно недоверие. Със сигурност това е част от дълбоките фактори за недоверие към българския сектор \"Сигурност \"- от граничния контрол до \"Шенген\". Нашите служби се оказват слепи, прокуратурата не може да доведе до край шумно започнати разследвания.(...) ДАНС е проспал КТБ, проблемите в застрахователния сектор, които набират сила, а ние чакаме на вратата на еврозоната,\" каза Иванов. Помолен да коментира очакванията на \"Демократична България\" за резултат на евроизборите, той отговори: \"Наша отговорност е гласът на демократично мислещите граждани да не се разпилее, за да превърнем демократичната общност в незаобиколим фактор\". Той настоя политическите формации да се позиционират ясно спрямо популистката вълна в Европа и по теми от вътрешната политика. \"Не може, когато Пеевски и Борисов се опитват да назначат следващия Цацаров, да не знаем кой къде стои по тази тема, не може, когато се правят промени в сектора на горивата, да не знаем кой къде стой\", даде примери той.", "date": "2019.01.25", "title": "Христо Иванов: България сама създава доказателства, че не може да й се има доверие"}
{"url": "https://www.dnevnik.bg/sport/2019/01/25/3380200_braziliia_shte_igrae_s_peru_v_kopa_amerika_katar_otide/", "text": "Домакинът Бразилия се събра с друг участник от изминалото световно първенство - Перу, в групите на Копа Америка. Другите два състава в група А са Боливия и Венецуела. Надпреварата ще се проведе от 14 юни до 7 юли, като финалът ще е на \"Маракана\". Бразилците се надяват да спечелят турнира за първи път от 2007 г. насам. Шампионът от последните два турнира Чили ще играе с Уругвай, Еквадор и Япония. Аржентина ще спори с Колумбия, Парагвай и Катар. От 1993 г. южноамериканската конфедерация винаги кани по два отбора от други континенти, за да станат участниците 12. Най-често това са били Мексико и Коста Рика, като това ще е първият турнир от тогава, в който мексиканците няма да играят. В един момент имаше идея тази година към десетте южноамерикански отбора да се присъединят и шест от Азия. В крайна сметка остана досегашният формат, но бяха приети Япония и  домакинът на световното през 2022 г. Катар . Японците вече са участвали в Копа Америка през 1999 г., когато не успяха да излязат от групата си. Катар ще играе за пръв път в турнира.", "date": "2019.01.25", "title": "Бразилия ще играе с Перу в Копа Америка, Катар отиде в групата на Аржентина"}
{"url": "https://www.dnevnik.bg/evropa/2019/01/25/3380405_es_e_gotov_da_otloji_brekzit_do_mai_zaiavi/", "text": "Великобритания знае, че Европейският съюз е склонен да отложи Брекзит, но е за предпочитане датата да не е след изборите за Европейски парламент, насрочени за май, каза вчера австрийският канцлер Себастиан Курц, цитиран от \"Ройтерс\". \"Във Великобритания има осъзнаване, че Европейският съюз е готов да направи всичко, за да избегне твърд Брекзит, подготвен е също, ако е необходимо, да отложи датата на напускане, но, разбира се, Великобритания също трябва да иска това\", каза Курц на Световния икономически форум в Давос. Предвидено е Великобритания да напусне ЕС на 29 март, но все по-упорито се говори за отлагане на Брекзит. Изборите за Европейски парламент са насрочени за 23-26 май. Ако Брекзит не стане факт дотогава, Великобритания може би също  ще трябва да избира  европейски депутати. Според в. \"Сън\" Северноирландската Демократична юнионистка партия (ДЮП) тайно е решила да подкрепи споразумението на британския министър-председател Тереза Мей за Брекзит следващата седмица, ако то включва ясно времево ограничение на  предпазния механизъм  за ирландската граница. Камарата на общините ще гласува във вторник по  алтернативни планове за Брекзит , след като  отхвърли договорената от Мей сделка  с Европейския съюз. Това развитие на събитията накара ЕС да се подготвя за Брекзит без сделка след два месеца. /БТА", "date": "2019.01.25", "title": "ЕС е готов да отложи Брекзит до май, заяви австрийският канцлер"}
{"url": "https://www.dnevnik.bg/na_put/2019/01/25/3378857_fotogaleriia_prikljuchenie_v_snejnoto_divo/", "text": "Освен с красотите си Стара планина е емблематична и с това, че там сякаш няма момент, в който да не духат силни ветрове, а времето често се променя. Въпреки опасният й чар, тя е обсаждана от туристи и през зимата, и през лятото. Сега, когато в ниското почти не са останали следи от последния сняг, по билото й липсата на снегоходки може да те кара да затънеш и до кръста.", "date": "2019.01.25", "title": "Фотогалерия: Приключение в снежното диво"}
{"url": "https://www.dnevnik.bg/evropa/2019/01/25/3380409_spored_italianski_sud_salvini_triabva_da_otgovaria_za/", "text": "Специализиран съд в Италия постанови, че твърдолинейният италиански вътрешен министър Матео Салвини трябва да отговаря за \"отвличане с утежняващи обстоятелства\" във връзка с това, че миналото лято не позволяваше дни наред на мигранти, спасени от кораб на италианската брегова охрана край бреговете на Италия, да слязат на брега, предаде ДПА. Салвини сам съобщи новината във видео във \"Фейсбук\", в което прочете писмо на Специализирания съд за министрите (съдебен орган, който се занимава с престъпления, извършени от членове на правителството). Миналия август корабът \"Дичоти\" на италианската брегова охрана докара 177 мигранти в Сицилия, но  Салвини отказа да позволи  на повечето от тях да слязат на сушата за повече от седмица, въпреки отчайващите условия на живот на борда. \"Да, да, да, аз нося вина за това, признавам го: аз спрях слизането на мигрантите. Ако това е вината ми, ако това е престъплението ми, признавам се за виновен\", каза Салвини. Той в крайна сметка позволи на мигрантите да слязат, след като италианската католическа църква, Албания и Ирландия се съгласиха да споделят бремето да ги приемат. Салвини, лидер на крайнодясната партия \"Лига\" и вицепремиер на Италия каза, че за престъплението, в което е обвинен, се предвиждат от 3 до 15 години затвор. Но той едва ли ще бъде изправен пред правосъдието, защото има депутатски имунитет, а парламентът, контролиран от проправителствени партии, едва ли ще го лиши от него. Във видеото, в което чете обвиненията, които се отправят към него, Салвини ги подчертава с жълт маркер, докато на лицето му е изписана привидна изненада. После той ги показва на камерата. \"Това е истина, това не е шега\", възкликва той. Признавайки вината си, той изтъква, че защитата на италианските граници е негов конституционен дълг, а после пита аудиторията си, дали иска той да продължи да върши работата си. /БТА", "date": "2019.01.25", "title": "Салвини трябва да отговаря за \"отвличане\" на мигранти, заяви италиански съд"}
{"url": "https://www.dnevnik.bg/bulgaria/2019/01/25/3380412_sukrashteniiata_na_chinovnicite_shte_sa_spored/", "text": "Предвижда се съкращение на 1600 бройки - служители и празни щатове в държавната администрация, което е под 2% от всички заети, съобщи пред БНР вицепремиерът Томислав Дончев. \"Оразмеряването на администрациите ни не винаги е адекватно на товара и работата, която вършат. Има звена, където броят служители не съответства на натоварването, т.е. е много по-малък, хората са претоварени. Има и много други звена, където работят повече хора, отколкото трябва. Заради това избягах от варианта да предложа съкращение на плоска ставка – 3.4 или 5%. Подобен подход би предизвикал това, че в преоразмерените звена нищо не би се променило, биха си заминали няколко души или биха се съкратили няколко празни бройки, а в претоварените звена ситуацията ще стане още по-тежка\", каза той. Вицепремиерът е дал възможност министрите сами да преценят какви съкращения и движение на бройки могат да направят. Към момента резултатът е малко над 1600 бройки (хора и празни бройки), което е под 2% от всички заети в държавната администрация. По думите му пред националното радио това е само първа стъпка, защото структурно има редица дефекти, които трябва да бъдат отстранени, включително чрез редуциране на звена. Той даде пример със звена с дублирани функции. Вицепремиерът подчерта, че част от администрациите не са повлияни или приспособени към технологичното обновление от последните десетилетия. \"Някои от администрациите съществуват във времената, когато едно писмо е пътувало 7 дни и не е имало електронна поща и не е имало други комуникационни технологии. Те са оразмерявани съобразно други темпове, динамика на движение на населението\", каза той. Целта е да имаме по-малко на брой хора, работещи в държавната администрация. Те да бъдат по-мотивирани, по-честни, по-отдадени на работата си и по-любезни с гражданите\", добави Дончев.", "date": "2019.01.25", "title": "Съкращенията на чиновниците ще са според натовареността"}
{"url": "https://www.dnevnik.bg/bulgaria/2019/01/25/3380406_vurhovnite_administrativni_sudii_smiatat_che_zakritite/", "text": "Приключилият снощи пленум на Върховния административен съд (ВАС) прие становище във връзка с конституционното дело, образувано срещу част от промените в Административно-проц;есуалния кодекс (АПК). От присъствалите 79 върховни съдии 50 гласуваха, че текстовете от АПК, касаещи въвеждането на закрити съдебни заседания по касационни дела във ВАС, противоречат на Конституцията. По всички останали промен, които бяха атакувани пред КС, пленумът на ВАС прие, че съответстват на основния закон. От 79 гласували 74 прецениха, че многократното повишаване на таксите в административните съдилища не противоречи на Конституцията. Промяната в подсъдността на делата, която освобождава от натоварване ВАС, също съответства на основния закон, реши пленумът почти единодушно - само с един несъгласен. Текстовете от АПК, касаещи въпроса за едноинстанционните съдебни производства, също не противоречат на Конституцията, решиха 72 от присъстващите 79 съдии. Конституционният съд беше сезиран с три искания за обявяване на противоконституционност - от президента Радев, депутати от БСП и адвокатурата. По предложение на председателя на ВАС Георги Чолаков пленумът изслуша и избра председатели на Трето и Шесто отделение на ВАС, които стават и зам.-председатели на съда. Това са Марио Димитров, с 25 години съдийски стаж от които 10 години във ВАС, бивш зам.-министър на правосъдието през 2001 - 2004 г. И Любомир Гайдов, с общ юридически стаж 26 години, от които съдия 11 години, бил е зам.-министър на здравеопазването през 2009 г. .", "date": "2019.01.25", "title": "Върховните административни съдии смятат, че закритите заседания противоречат на Конституцията, но не и високите такси"}
{"url": "https://www.dnevnik.bg/evropa/2019/01/25/3380414_vuv_franciia_se_zadava_kraiat_na_hartienite_broshuri/", "text": "Хартията вече е в миналото: в името на екологията, но също така и от грижа за икономиката и следвайки \"хода на историята\", все повeче големи търговски вериги във Франция се отказват от хартиените брошури, за да се концентрират върху онлайн каталозите, предаде \"Франс прес\". Търговската верига \"Монопри\" (Monoprix) първа пое инициативата: от 1 януари тя вече не разпространява хартиени брошури сред клиентите си, за да опази околната среда и да отговори на очакванията на гражданите, основната й целева група. Супермаркетът \"Казино\" (Casino) обяви миналaта седмица, че премaхвайки около 30 милиона брошури, които представляват 2400 тона хартия, възнамерява да развие комуникациите с клиентите си. Проучване на \"Бониал\" (Bonial), компания, която е специализирана в онлайн маркетинга, сочи, че във Франция всяка година над 20 милиарда хартиени рекламни каталози, брошури и проспекти се разпространяват от търговските вериги и дистрибуторите. Според \"Бониал\" онлайн проспектът оказва 14 пъти по-малко влияние върху околната среда в сравнение с брошурите на хартията. /БТА", "date": "2019.01.25", "title": "Във Франция се задава краят на хартиените брошури"}
{"url": "https://www.dnevnik.bg/razvlechenie/2019/01/25/3380204_nashite_v_solsburi_-_novata_ruska_nastolna_igra_v_krak/", "text": "Руски производител на игри пусна в продажба настолна игра на име \"Нашите в Солсбъри\", в която са включени европейските градове, посетени от агентите на руското военно разузнаване, известно със старото си съкращение ГРУ, които бяха заподозрени в покушението с невропаралитичното вещество \"Новичок\" миналата година.  Солсбъри - финалната точка в играта - е декориран със снимки на градската катедрала и две човешки фигури с предпазни костюми за работа с токсични вещества. Техните образи са взети от фотографии след реакцията на полицията на отравянето на Сергей Скрипал и дъщеря му Юлия през март 2018 г., разказва в свой материал \"Гардиън\". В ъгъла на игралното поле има спрей със зелен череп и кръстосани пред него кости, което явно е референция към шишенцето парфюм, с което според британската полиция е била пренесена отровата \"Новичок\". В друг ъгъл са илюстрирани фигури, които изобразяват заподозрените извършители на нападението Анатолий Чепига и Александър Мишкин. Преди няколко дни  двамата служители на руското военно разузнаване бяха санкционирани от Европейския съюз  заради предполагаемото им участие в отравянето. В интервю от вторник създателите на \"Нашите в Солсбъри\" потвърдиха, че от миналата година имат отпечатани 5000 копия, които вече се предлагат онлайн. Михаил Бобер твърди, че идеята за играта му хрумнала отчасти заради степента на отразяване на отравянето на Скрипал от чуждестранните медии и обвиненията от страна на Запада, че Русия носи отговорност за случая. \"По някакъв начин идеята ни беше да кажем на западните медии: стига толкова\", допълва той. На въпрос дали смята, че настолна игра за атаката в Солсбъри, в която един човек умира, а други четирима са приети в болница, би обидила британците, той отговаря, че не това са били намеренията. Точно обратното - искали са да подкрепят съгражданите си, които биха могли да бъдат засегнати от ситуацията. \"Много неща бяха казани и много от тях без доказателства\", смята Бобер. Независимо допитване от октомври миналата година показа, че едва 3% от интервюираните руски граждани вярват изцяло, че Скрипал и дъщеря му, както и други двама след това са били отровени от руски агенти. Играта отразява и начина, по който новината за нападенията в Солсбъри се приема на шега в Русия. Телевизионният канал RT е разпращалал шоколади във формата на катедралата в Солсбъри като подарък за края на година до останалите новинарски агенции, допълва \"Гардиън\". \"Ако някой е умрял в Солсбъри, не искаме да обидим никого\", казва Бобер и допълва, че идеята е играта да бъде шега и средство за приятелство. Относно фигурите, изобразени със специални предпазни костюми, той коментира още, че са видяли много такива от репортажите по телевизията и затова са решили да ги включат. \"Смятам, че ако сериозно искахме да се подиграем или обидим някого, щяхме да го направим различно.\" Играта е един от няколкото опита в Русия да бъде създаден мърчандайз, свързан с разследването и медийния интерес, който то предизвика. От декември насам RT продава черни тениски с въпроса \"Работиш ли за ГРУ?\" за около 13,50 паунда. Надписът е взаимстван от въпрос в интервюто на главния редактор на RT Маргарита Симонян с Мишкин и Чепига, в което и двамата се появяват под псевдоними и твърдят, че са пътуващи търговци на хранителни добавки. След това обаче изследователи от онлайн колектива Bellingcat успяха да разкрият, че двамата мъже са завършили училища на военното разузнаване и са пътували доста из Европа преди атаката от март в Солсбъри. Затова и в играта участниците могат да пътуват по двойки през градовете Минск, Тел Авив, Женева, Лондон и Париж - все дестинации, посетени от двамата агенти преди Солсбъри. \"Нашите в Солбъри\" е била пусната малко преди Коледа и засега \"Игроленд\" няма данни за продажбите, но според Бобер ще им се наложи да направят по-голям нов тираж, имайки предвид голямото медийно внимание, което получават в последно време. \"Ние сме бизнесмени. Мислим в количества и в пари\", казва той. На въпрос дали обмисля да правят други игри, свързани със скорошните събития в Крим или Украйна, той отговаря: \"Определено не и за Украйна. Доста хора умряха там, има множество мнения и всеки има своята истина... Там има жертви, би било глупаво да използваме това с комерсиална цел\", допълва авторът на играта.", "date": "2019.01.25", "title": "\"Нашите в Солсбъри\" - новата руска настолна игра в крак с новините"}
{"url": "https://www.dnevnik.bg/citat_na_deniia/2019/01/25/3380420_citat_na_denia_harakterut_na_tova_koeto_vijdame_e_gora/", "text": "Кметът на Царево Георги Лапчев, който е лесовъд по професия, в интервю за Би Ти Ви по повод съмненията за незаконно строителство в общината. Помолен от репортера да определи възрастта на гората, отговори, че тя е на 40-50 г., но е описана в документацията като урбанизиран терен в годините преди 2007 г. Преди време същият кмет по подобен повод на строителство реагира с репликата:  \"Дюната дюна ли е\"   и обяснението, че това трябва да се докаже с документи, а не \"да се твърди на думи\". Какво казаха кметовете на Царево Георги Лапчев и на Созопол Панайот Рейзи по повод строителството край къмпинг \"Арапя\" и местността \"Алепу\" в телевизионни интервюта тази сутрин - четете  тук. ", "date": "2019.01.25", "title": "Цитат на деня: Характерът на това, което виждаме, е гора, но по документи не е"}
{"url": "https://www.dnevnik.bg/zelen/2019/01/25/3380421_kmetovete_na_carevo_i_sozopol_uveriha_che_spazvat/", "text": "По повод започналите строежи край къмпинг \"Арапя\" и местността Алепу кметовете на общините Царево и Созопол - Георги Лапчев и Панайот Рейзи, увериха, че законът е спазен, показаха репортажи на Би Ти Ви и \"Нова телевизия\" от двете общини. Позицията им е, че нямат последната дума при разрешенията за строеж, които преди това са били одобрени от редица институции. \"Проектът е одобрен, защото е законен според няколко институции, включително е спазено и екологичното законодателство. Но въпреки това аз съм сезирал прокуратурата, за да се направи независима проверка\", заяви Лапчев пред Би Ти Ви. Попитан в качеството му на лесовъд какво мисли и дали мястото, на което се строи, е гора, той отговори, че според него мястото край къмпинг \"Арапя\" е гора с дървета на по 40-50 години. \"На документи обаче е друго. И истината е, че моето лично мнение, вашето и на голямата част от хората, няма никаква стойност в съда\", допълни кметът. И отбеляза, че по документи това е урегулиран поземлен имот, което е станало преди 2007 г. В момента там  вече са изсечени десетки дървета . На няколко пъти Лапчев заяви, че не е коректно да се пришиват стари грешки на сегашното управление. Помолен да коментира информация, дадена вчера по телефона от директора на държавното горско стопанство в Царево, че от 2016 г. има нов горско-стопански план, тази територия не е включена в него и не се води горска територия, както и да обясни защо е отпаднала, Лапчев каза: \"Не мога да коментирам защо е отпаднала и защо не, защото това се е случило в години, които трябва да попитате други хора\". Попитан дали докато е бил директор на горското стопанство в Царево, мястото е било горска територия, Лапчев заяви: \"Не мога да ви кажа дали е било горска територия, защото трябва да се гледат документи\". И пак посочи, че в момента по документи мястото не е гора. Лапчев е бил началник на горското стопанство в Царево през 2010 г. до 2011 г., когато е избран за кмет на Царево. Кметът добави, че собственикът на парцела - Георги Атанасов е бивш общински съветник от ГЕРБ, но имотът е бил дефиниран като различен от гора преди мандата му. Атанасов също коментира спорния казус. Според него се изсичат само опасните изгнили и стари дървета. \"Закупихме проект с влязло в сила разрешение за строеж за огромен комплекс, който след разговори в общината се разбрахме, че изобщо това нещо не може да мине и че гората трябва да се запази\" каза той и добави, че целият проект е сменен с едноетажни и двуетажни еднофамилни къщи - 14 на брой от 150 квадрата на 14 декара \"съобразени с цялата растителност в региона\". По думите му от години има сигнали, че гората се пали от дивото къмпингуване. По повод другия казус, който ще бъде проверен -  строителството на плаж \"Алепу\" , кметът Панаойот Рейзи също потвърди, че всичко е законно. \"Проблемът на \"Алепу\" започна със свлачището, районът, където в момента се укрепва, не е плаж. Ако има стъпване на плажа, това ще бъде коригирано\", заяви той пред \"Нова телевизия\". Кметът добави, че проектът е съгласуван с Министерството на околната среда и водите (МОСВ) и е първа категория, което означава, че се контролира от Дирекцията за национален строителен контрол (ДНСК), не от общината. \"Почти не съм запознат с проекта, има общ устройствен план и има законодателство, както и изисквания, съобразени с изискванията и другите институции\", каза кметът. Рейзи подчерта, че преди 2008 г. никой не е говорил за дюни, а \"думата е била вкарана в устата на еколозите\" много след като земята е била категоризирана и раздадена. От изказването му се разбра, че строителството на  нови ресторанти и магазини  на къмпинг \"Градина\" по документи не е върху дюни, а върху \"лозе\". В противовес на двамата кметове констиуционният съдия Атанас Семов коментира казуса пред Би Ти Ви с думите, че създава \"усещане за безнаказаност и безнадеждност\". \"Не може да има съмнение, че опазването на околната среда е конституционна ценност, опазена със закон. Въпросът е дали опазваме природата само след шум в медиите или имаме институции, които следят спазването на закона преди да се излее бетон и да стане късно\", каза юристът. Днес по обед  предстои проверка  на трите обекта от директора на ДНСК Иван Несторов съвместно с експерти от РДНСК - Бургас, и на областната Служба по геодезия, картография и кадастър, назначена от премиера. ", "date": "2019.01.25", "title": "Кметовете на Царево и Созопол увериха, че спазват закона и нямат последната дума"}
{"url": "https://www.dnevnik.bg/detski_dnevnik/2019/01/24/3379286_roditeli_obviniha_instagram_che_ne_e_predotvratila/", "text": "Семейство от Великобритания обвини социалната мрежа \"Инстаграм\" в безотговорност и липса на достатъчна превенция за предотвратяване на самоубийството на 14-годишната им дъщеря,  показва репортаж на Би Би Си . Моли Ръсел е най-малката от три сестри. Преди да сложи край на живота си през 2017 г. е средностатистически тийнеджър, който не се различава от връстниците си – общителна и с разнообразни интереси. Но една сутрин, преди да тръгне на училище, родителите й я намират мъртва. Тревожна е статистиката, че във Великобритания всяка година се самоубиват близо 200 тийнеджъри. След трагичния инцидент родителите решават да разгледат профилите на дъщеря си в социалните мрежи и по-конкретно \"Инстаграм\". Tам намират стряскаща колекция от снимки, текстове и видеа, които препращат към самоубийство и самонараняване. \"Светът е толкова жесток, не искам да го виждам повече\" - така започва зловещата колекция от съдържание в профила на дъщеря им. Баща й споделя, че в мрежата й от последователи в \"Инстаграм\" има хора с подобни акаунти, скланящи към самоубийство и депресивни състояния. \"В профила имаше доста подобно съдържание, включително и на групи за взаимопомощ, но те бяха по-скоро изключение\" казва той. Изводът му е: \"Инстаграм помогна за загубата на дъщеря ни\". Профилите съдържат снимки на рязане на вени, сънотворни, както и други начини за самоубийство, придружени с хаштага \"депресия\". Посланието е, че липсва изход и надежда, но има определен \"клуб\" от подобни хора, където може да се намери \"спасение\". Според родителите на Ръсел не е допустимо в социална мрежа като \"Инстаграм\" да съществува подобно съдържание. \"Такива снимки, постове и групи са разглеждани от десетки хиляди деца и не са скрити или цензурирани\", възмущават се опечалените родители. По думите на Гед Флин от неправителствена организация за предотвратяване на самоубийствата \"това не трябва и не може да е с хаштаг, то e опустошителна трагедия\". Той насочва вниманието и към друг проблем - с помощта на своя алгоритъм \"Инстаграм\" подбира подобно съдържание, което да бъде целенасочено показвано на хора като Моли Ръсел и това става лавинообразно. \"Ако целта на алгоритъма е да концентрира съдържание и да го насочва към определен потребител, тогава би трябвало контролът да е много по-сериозен\", смята Флин. Той напомня, че във Великобритания законът по отношение на склоняване към самоубийство е много строг. \"Подтикването или съучастието към самоубийство е незаконно – независимо дали се случва на живо или виртуално, чрез думи или изображения, те прави най-малкото съучастник\". Според него социалната мрежа трябва да проследява алгоритъма много по-сериозно. След запитване на Би Би Си, компанията излезе с писмена позиция: \"Ние не толерираме съдържание, което промотира самонараняване или самоубийство, ако такова се появи, то бива премахвано\". Въпреки това единствената мярка, която е видима, е предупреждение, че съдържанието може да е неподходящо за определен тип хора. Но въпросното предупреждение е пожелателно и може да бъде пропуснато. Глип предупреждава, че самоубийствата са на първо място като причина за детската смъртност. Само за пет години (между 2010 и 2015 г.), броят на американските тийнейджъри, които се чувстват безполезни и нещастни, каквито са типичните симптоми за депресия, се е увеличил с 33%. Опитите за самоубийство сред децата са нараснали с 23 на сто, а самоубилите се на възраст между 13 и 18 години са с 31% повече,  показва американско изследване , публикувано в края на 2017 година. Според авторите му негативната тенденция се дължи на възхода на смартфоните.", "date": "2019.01.25", "title": "Родители обвиниха \"Инстаграм\", че не е предотвратила самоубийството на дъщеря им"}
{"url": "https://www.dnevnik.bg/evropa/2019/01/25/3380424_germaniia_ne_e_neutralna_za_venecuela_i_podkrepia/", "text": "Германия не е неутрална към политическата ситуация във Венецуела, заяви германският външен министър Хайко Маас, който изрази ясна подкрепа за венецуелския опозиционен лидер  Хуан Гуайдо , обявил се за  временен президент , предаде ДПА, цитирана от БТА. \"Ние не сме неутрални по този въпрос, ние подкрепяме това, което прави Гуайдо\", каза Маас пред \"Дойче веле\" при посещение в Ню Йорк. Трудно е Николас Мадуро да бъде признат за президент на Венецуела, защото е \"ясно, че е имало толкова много нарушения на избирателните права, които ограничават възможността това да бъде наречено демократично гласуване\", заяви Маас. Германското външно министерство пусна в \"Туитър\" съобщение, в което цитира Маас, според когото Мадуро \"няма демократична легитимност като президент\". Ведомството каза, че Германия подкрепя Националното събрание, което е избрано от народа, и призовава за демократични повторни избори. Германия е една от страните в ЕС, които заемат по-категорична позиция в кризата във Венецуела. Правителството на страната заяви днес, че Венецуела трябва да провед свободни и честни избори за президент или Гуайдо трябва да бъде признат за временен държавен глава. Вчера и френският президент Еманюел  Макрон се изказа остро,  като определя преизбирането на Николас Мадуро за президент на Венецуела през май миналата година като нелегитимно. Португалският външен министър Аугущу Сантуш Силва призова венецуелския президент Николас Мадуро да \"разбере, че времето му е свършило\". Президентът на САЩ Доналд Тръмп обяви веднага, че официално признава Гуайдо за временно изпълняващ длъжността президент на Венецуела. Примерът на американското правителство бе последван от други държави, сред които Колумбия и Бразилия. ЕС зае по-умерена позиция  като призова  властите във Венецуела да зачитат \"гражданските права, свободата и сигурността\" на председателя на парламента Хуан Гуайдо. Малко по-рано върховният представител на ЕС за външната политика и политиката за сигурност Федерика Могерини  настоя за  \"незабавното започване на политически процес във Венецуела, който да доведе до свободни и надеждни избори в съответствие с конституционния ред\". Председателят на Европейския съвет Доналд Туск  изрази надежда , че \"цяла Европа ще е единна в подкрепата си за демократичните сили във Венецуела\", предаде \"Франс прес\". \"За разлика от Мадуро парламентът, включително (председателят му) Хуан Гуайдо, имат демократичен мандат от венецуелските граждани\", написа Туск в \"Туитър\". Малко преди Туск говорител на Европейската комисия заяви, че комисията следи внимателно развитията във Венецуела и е в контакт със страните от ЕС и партньорите им. Подобно на Туск председателят на Европейския парламент Антонио Таяни заяви: \"За разлика от Мадуро Гуайдо има демократична легитимност.\"", "date": "2019.01.25", "title": "Германия не е неутрална за Венецуела и подкрепя опозиционния лидер"}
{"url": "https://www.dnevnik.bg/sviat/2019/01/25/3380423_kitaiskiiat_prezident_e_nai-goliamata_opasnost_za/", "text": "Милиардерът филантроп Джордж Сорос заяви, че усилията на Китай да контролира обществото чрез цифрови технологии са \"смъртна опасност\" за свободата по света, а китайският президент Си Дзинпин е \"най-опасният противник на отворените общества\", предадоха ДПА и \"Асошиейтед прес\", цитирани от БТА. В реч в кулоарите на Световния икономически форум в Давос Сорос заяви, че вместо да \"водят търговска война практически с целия свят, САЩ би трябвало да се съсредоточат върху Китай\". В речта си 88-годишният Сорос обърна внимание на  изкуствения интелект , машинното самообучение и системата за социален кредит на Китай, която оценява \"надеждността\" на гражданите (а според някои информации може да го прави и за пребиваващите в страната). Базата данни ще \"даде на Си пълен контрол върху хората\", когато започне да действа. Засега Китай посочва 2020 г. като официално начало на системата на национално ниво. Елементи от нея обаче съществуват и днес, предоставяни от китайските интернет гиганти (повече можете да  прочетете тук ). \"Тръмп е прав\" за Китай Сорос, който критикува от години американския президент Доналд Тръмп и популистки лидери по света, каза, че администрацията на държавния глава има \"смислена политика\" към Китай. Тръмп може да е непредсказуем, но САЩ правилно са разпознали Китай като стратегически съперник, предаде \"Файненшъл таймс\". Милиардерът призова Вашингтон да  помисли за отговор  на китайската инициатива \"Един пояс, един път\", която според него  насърчава повече интересите на Китай , отколкото на страните, в които тя се осъществява. Той даде за пример ситуация в Шри Ланка, Малайзия и Пакистан, заемите, които трябва да изплащат страните, и стимулите за корупция, които се подхранват, като се предлагат подкупи на чужди представители, независимо че много от проектите са икономически нежизнеспособни. Американско-унгарският финансист каза, че е необходимо САЩ да предприемат твърди мерки срещу технологични компании като Зет Ти И и \"Хуауей\". Според него, ако \"тези компании започнат да доминират на 5G пазара, те ще представляват неприемлив риск за сигурността на останалия свят\". \"Китай не е единственият авторитарен режим в света, но несъмнено е най-богатият, най-силният и най-развитият в машинното обучение и изкуствения интелект\", каза Сорос. Финансистът добави, че според него има надежда за Китай - в страната има опозиция срещу Си, затова трябва да се \"възложат надежди на китайския народ\". \"Без значение\"  Китайското външно министерство реагира на думите на Сорос, като ги определи като коментари \"без значение\", които дори не си струва да бъдат оборени. \"Надяваме се, че съответният американец може да поправи отношението си, да не е късоглед и да има обективно, рационално и правилно мнение за развитието на Китай,\" каза говорителят.", "date": "2019.01.25", "title": "Китайският президент е най-голямата опасност за отворените общества, каза Сорос"}
{"url": "https://www.dnevnik.bg/evropa/2019/01/25/3380432_v_berlin_8_mart_veche_shte_e_neraboten_praznichen_den/", "text": "Германската столица Берлин реши от тази година Международният ден на жената 8 март да е неработен празничен ден, предаде \"Франс прес\". Столичният общински съвет одобри текст, внесен от лявото мнозинство - социалдемократи, леви и \"зелени\". В продължение на месеци общинските съветници в Берлин обсъждаха създаването на нов празник, като кметът социалдемократ Михаел Мюлер предлагаше 18 март, свързан с революциите от 1848 г. Крайнолевите радикали поддържаха 8 май - датата на нацистката капитулация през 1945 г. Левите партии накрая се обединиха около 8 март, избран през 1977 г. от ООН да стане Международен ден на жената. Берлинските общински съветници решиха също така 8 май 2020 г. да е празничен ден, за да се чества 75-ата годишнина от падането на нацисткия режим. Решението 8 март да е празник вече предизвиква критики на Търговско-промишлената палата в Берлин. Неработният ден ще струва на града 160 млн. евро, предупреди във в. \"Цайт\" генералният директор на палатата Ян Едер. В германската столица има по-малко почивни дни в сравнение с други федерални провинции. За Берлин това е шести празничен ден, докато в Бавария празниците са 13, а в Баден-Вюртемберг - 12. Осми март вече е празник в десетки държави, главно африкански и азиатски, посочва АФП.", "date": "2019.01.25", "title": "В Берлин 8 март вече ще е неработен празничен ден"}
{"url": "https://www.dnevnik.bg/photos/2019/01/25/3380072_fotogaleriia_ivo_danchev_-_ot_national_geographic_do/", "text": "Преди четири години Иво Данчев е фотограф и арт директор на българския National Geographic. Както много други хора, идеята за живот на село го привлича със спокойствието, чистия въздух, допирът до природата. Той решава да последва мечтата си и се мести в родопското село Добростан, намиращо се в близост до Асеновград.  На снимката: Пастир със стадото си застрашени от изчезване каракачански овце, Западна Стара планина.", "date": "2019.01.25", "title": "Фотогалерия: Иво Данчев - от National Geographic до едно родопско село"}
{"url": "https://www.dnevnik.bg/sviat/2019/01/25/3380437_liderut_na_opoziciiata_vuv_venecuela_ne_izkljuchi/", "text": "Венецуелският опозиционен лидер Хуан Гуайдо каза, че е готов да обмисли предоставяне на амнистия на президента Николас Мадуро и неговите съюзници, ако те помогнат Венецуела да се върне към демокрация, предаде \"Асошиейтед прес\", цитирана от БТА. Гуайдо направи пред телевизия \"Унивисион\" първото си публично изявление, откакто се обяви за временен президент на Венецуела. Изказването му е част от публикувано на сайта на телевизията интервю, което скоро трябва да бъде излъчено. Гуайдо, който е председател на парламента, заяви, че амнистията съществува като възможност за всеки, който е готов да помогне за възстановяване на конституционния ред във Венецуела. \"В периоди на преход са се случвали подобни неща. Случи се в Чили, случи се във Венецуела през (19)58 г.,\"  казва той за \"Унивисион\" , имайки предвид режима на Маркос Перес Хименес, напуснал страната преди почти 61 години. \"Не можем да изключим никакъв елемент, но трябва (да вървим) много решително към бъдещето.\" САЩ, Канада и редица латиноамерикански страни подкрепят Гуайдо. Но Мадуро не показва признаци да е готов да се откаже от властта и настоява, че е демократично избраният лидер. Президентът социалист обвинява САЩ, че подкрепят опит за преврат, целящ да го свали от власт, и скъса дипломатическите отношения с Вашингтон. Желание за диалог Мадуро нареди всички дипломати на Венецуела да се приберат от САЩ и затвори венецуелското посолство във Вашингтон. Той предупреди, че ако САЩ \"имат някакъв разум\",  ще изтеглят дипломатите си от своето посолство  в Каракас, вместо да се противят на заповедта му за тяхното напускане. Мадуро добави, че приема идеята на Мексико и Уругвай за  диалог с опозицията , който според него е необходим за изход от кризата. Напрежението между Венецуела и САЩ се изостри, след като правителството на американския президент Доналд Тръмп призна Гуайдо,  който се обяви за временен президент , и обеща да отстрани Мадуро, когото нарече \"диктатор\". Мадуро отвърна, като скъса отношенията със САЩ и даде на американските дипломати 72 часа да напуснат Венецуела. Вашингтон обаче каза, че ще пренебрегне заповедта, след като Гуайдо призова чуждестранните посолства да не се съобразяват с нарежданията на Мадуро и да оставят дипломатите си във Венецуела. Държавният департамент на САЩ все пак нареди на някои дипломати и други служители на американското посолство да напуснат Венецуела. Стъпката е мотивирана от съображения за сигурност, а посолството ще остане отворено. Междувременно Съединените щати искат ситуацията във Венецуела да се разгледа на извънредно заседание на Съвета за сигурност на ООН.", "date": "2019.01.25", "title": "Лидерът на опозицията във Венецуела не изключи амнистия за Мадуро"}
{"url": "https://www.dnevnik.bg/evropa/2019/01/25/3380444_ispaniia_tursi_obshta_poziciia_na_es_za_da_priznae/", "text": "Правителството на Педро Санчесе е напът да признае Хуан Гуайдо за президент на Венецуела, твърдят дипломатически източници от кабинета, цитирани от \"Ел Паис\". Испанският премиер обаче иска признаването да дойде от една обща позиция на ЕС, по която той вече работи. Дори и една-единствена държава членка може да попречи на това. Венецуелската криза  е поставила Санчес в неудобна ситуация на икономическия форум в Давос. Няколко латиноамерикански лидери, и особено колумбийският президент Иван Дуке, са поискали от него изрично Мадрид да признае лидера на опозицията за президент на Венецуела,  както направиха повечето големи страни в региона . Санчес им е казал, че трябва спокойно да анализира молбата им, твърдят източниците от правителството. Той все още не е направил стъпката, за която го молят, но явно върви натам, коментира \"Ел Паис\". Това, което му липсва, е обща позиция в този смисъл в ЕС. Големите държави, изглежда, са съгласни и някои, като Франция, настояват дори още по-силно от Испания. Вчера френският президент Еманюел  Макрон се изказа остро,  като определя преизбирането на Николас Мадуро за президент на Венецуела през май миналата година като нелегитимно. Категорична позиция заема и Германия. Външният министър Хайко  Маас каза , че страната му не е неутрална към политическата ситуация във Венецуела и подкрепя Гуайдо. Вчера ЕС  призова  властите във Венецуела да зачитат \"гражданските права, свободата и сигурността\" на Гуайдо, без обаче да го признае за президент. Според цитираните от \"Ел Паис\" източници правителството на Санчес опитва да уреди нова среща на външните министри на ЕС, преди да вземе решението за Гуайдо.", "date": "2019.01.25", "title": "Испания търси обща позиция на ЕС, за да признае лидера на опозицията във Венецуела"}
{"url": "https://www.dnevnik.bg/sport/2019/01/25/3380472_nacionalnite_antidopingovi_agencii_prizovaha_wada_da/", "text": "Националните антидопингови организации (NADO) поздравиха Световната антидопингова агенция (WADA) за развоя по  случая с Руската антидопингова агенция (WADA) , но я призоваха все още да не прави \"шампионска обиколка\". Преди дни  WADA обяви, че е успяла да извлече данните от московската лаборатория , каквато беше голямата ѝ цел. Последва заседание на изпълнителния комитет на организацията, която реши, че въпреки неспазения срок  РУСАДА няма да бъде наказвана . От NADO посочват, че и Русия заслужава похвали за съдействието си, но изтъкват, че стореното дотук не е достатъчен повод за празнуване. \"Все още не е подходящо да се обръща страницата, нито пък ръководството на WADA трябва да прави шампионска обиколка. По-скоро трябва да се отвори нова глава в трагичната сага с държавно спонсорирана допинг схема\", се казва в изявлението на NADO. Преди дни президентът на WADA Крейг Рийди изрази задоволство от постигнатото. И изтъкна, че крайната цел към този момент е изпълнена с извличането на данните. Следващата стъпка е те да се анализират и да се накажат спортистите, които са мамили.", "date": "2019.01.25", "title": "Националните антидопингови агенции призоваха WADA да не изпада в еуфория за Русия"}
{"url": "https://www.dnevnik.bg/sviat/2019/01/25/3380487_gruckata_policiia_arestuva_133-ma_dushi_za_razmirici/", "text": "Гръцката полиция задържа 133-ма души заради прояви на насилие по време на демонстрация пред парламента в Атина срещу споразумението за промяна на името на Република Македония, предадоха \"Асошиейтед прес\" и ТАСС, цитирани от БТА. Органите на реда заявиха, че са арестували 10 души заради размирици при протеста. Според полицията около 2500 протестиращи са се събрали пред парламента, докато депутатите са обсъждали снощи Преспанския договор, който да нормализира отношенията между Атина и Скопие. Някои демонстранти хвърляха запалителни бомби, камъни и осветителни ракети срещу служителите на реда, които отвърнаха със сълзотворен газ и зашеметяващи гранати. Вотът  трябваше да се състои снощи , но се отложи за днес с аргумента, че всички депутати трябва да могат да направят изказвания по време на дебатите. За днес, когато депутатите трябва да гласуват по споразумението, е свикан нов протест пред парламента. Това ще е третата демонстрация срещу Преспанския договор в Атина. В края на миналата седмица хиляди се събраха пред парламента на площад \"Синтагма\", но  броят им бе по-малък , отколкото на мащабните протести миналата година. Около 1500 полицаи бяха разположени в Атина, за да се грижат за сигурността. Вчера хиляди хора протестираха на различни места в Гърция срещу Преспанския договор. Опозиционната \"Нова демокрация\", втората най-голяма партия в парламента, е против споразумението. Срещу него се обяви и бившият коалиционен партньор в кабинета на Алексис Ципрас, лидерът на \"Независими гърци\" Панос Каменос. Той призова депутатите масово да подадат оставки и така да блокират Преспанския договор. \"С оставката на 101 депутати можем да блокираме вота\", написа той в \"Туитър\" часове преди гласуването, като каза, че той първи ще си подаде оставката. Същевременно министри, които за разлика от Каменос не напуснаха кабинета, но бяха част от \"Независими гърци\", ще гласуват за договора. По-рано в. \"Катимерини\" писа, че с подкрепата на няколко независими депутати и такива от центристката \"Реката\" Ципрас вероятно има нужното мнозинство от поне 151 от 300 депутати (вотът би могъл да мине и с половината присъстващи в залата, но премиерът настоява, че абсолютното мнозинство ще придаде легитимност на решението).", "date": "2019.01.25", "title": "Гръцката полиция арестува 133-ма души за размирици пред парламента"}
{"url": "https://www.dnevnik.bg/politika/2019/01/25/3380507_tomislav_donchev_dokato_ne_se_reshi_problema_s_getata/", "text": "Интеграцията на ромите няма да се случи, ако не бъде решен проблемът с незаконното строителство, който образува гета. Тази теза разви вицепремиерът Томислав Дончев в отговор на въпрос на депутата от БСП Георги Гьоков в парламентарния контрол. Дончев смята, че има 4 основни опори за интеграцията, \"както масата има 4 крака\", и ако една от опорите липсва, няма как да се случи интеграцията. \"На първо място, това е образованието, което би решило проблема в дълбочина за 10-15 години. Защото, ако бяха придобили добро образование навремето, инцидентите от последните седмици нямаше да се случат. Държавата полага извънредни усилия в тази насока, ангажиран е целият държавен апарат. Близо 12 000 души от администрацията обикалят махалите и ползват всички законодателни възможности и резултат от това има – върнати са около 17 000 деца обратно в класните стаи, но по-важното е в този престой да има и смисъл\", каза Дончев. Вторият \"крак\" е здравеопазването. \"Там също трябва да се работи, тъй като ромите имат нисък здравен статус, семейното планиране също е проблем\", каза вицепремиерът. Третата опора е интеграцията им в пазара на труда. Според Дончев там се наблюдава положително развитие, което се дължи и на мерките на европейския социален фонд и на конюнктурата на пазара на труда. Според него заради липсата на работна ръка много роми вече работят в строителство и дори производството. И на четвърто място, но не по важност, \"най-голямата болка и рана е жилищната политика\", добави Дончев. \"В годините назад редица неразумни управници са допуснали появата на гета, като под \"гета\" нямам предвид квартали или села, имам предвид всички незаконни постройки, и фактът, че има гета, е само началото на проблема. Когато живееш в такова гето, няма как да имаш ток и вода по законов ред. Оттам се нарушава законът. От гетото тръгва криминалният статус. Истината е, че през последните 30 години държавата не намери адекватен подход да се справи с този проблем. В гетата се рециклират всички лоши навици. Ако не се реши този проблем, останалите мерки няма да имат никакво значение'', обясни Дончев.", "date": "2019.01.25", "title": "Томислав Дончев: Докато не се реши проблемът с гетата, няма да има интеграция"}
{"url": "https://www.dnevnik.bg/bulgaria/2019/01/25/3380397_v_konstituciiata_ne_pishelo_che_prezidentut_e/", "text": "Президентът не е обединител на нацията, а олицетворява единството на нацията - това пояснение направи в интервю за Би Ти Ви новоназначеният конституционен съдия Атанас Семов. Той встъпи в длъжност през ноември 2018 г. от квотата на държавния глава. По думите на Семов много политици, за които \"неграмотността не е простима, говорят за конституцията без да я познават или я четат по начин, който им е удобен\". Президентът (Румен Радев) олицетворява волята за отстояване на законността, националните интереси и права на гражданите. И допринася в определени ситуации, както преди президентите Желев и Стоянов, за намиране на баланс по важни въпроси. Може и трябва да бъде балансьор, носи институционална, а в повечето случаи и лична мъдрост\", каза конституционалистът като отбеляза, че в България не винаги се спазват основните принципи на държавността. \"Отношението към закона е като досадна подробност от пейзажа, която ни пречи да си подредим живота\", коментира юристът. Като взе повод от зачестилите наново случаи на строителство на морския бряг добави, че България само по документи е правова държава, както гората край Арапя по документи не е гора.", "date": "2019.01.25", "title": "В конституцията не пишело, че президентът е обединител на нацията"}
{"url": "https://www.dnevnik.bg/skorost/2019/01/25/3380513_ogranicheniia_za_novite_vodachi_i_zaduljitelni_zimni/", "text": "Ограничения за новите шофьори, задължителни зимни гуми за леките коли от ноември до март, по-ефективен механизъм за връчване на глобите и актуализиране на санкциите за някои нарушения, предвижда проект на  нов Закон за движение по пътищата , който е публикуван на портала за обществени консултации на правителството. Документът се появява след деветмесечно обсъждане, като сега становища по него се приемат до 23 февруари. Отпаднали са някои от най-спорните текстове като задължителното използване на каски и жилетки от колоездачите. В новия проект е записано, че през тъмната част на денонощието и при мъгла, при управление извън населените места, велосипедистите следва да има добре различими светлоотразителни елементи върху облеклото си или да носят аксесоари с такива елементи. Каските са задължителни за колоездачи на под 16 години, които карат по платното за движение. През април беше обявено, че сегашният Закон за движение по пътищата, който е от 1999 година и е променян над 80 пъти, ще бъде разделен в три нови закона -  Закона за движение по пътищата ,  Закона за пътните превозни средства  и Закона за водачите на моторни превозни средства. Според проекта за закон новите шофьори в първите шест месеца ще могат да карат сами автомобили с максимална мощност до 50 киловата (около 67 конски сили). По-мощни превозни средства ще имат право да шофират само в присъствието на правоспособен водач със стаж над 5 години, който не е употребил алкохол или наркотици и не е оставал без книжка през последните 5 години. При нарушение на тези изисквания е предвидено отнемане на книжката за 3 месеца и глоба от 500 лева. Освен това новите шофьори ще получават две трети от максималния брой контролни точки (26 вместо 39 към днешна дата), а оставащите една трета ще им се дават след две години шофиране без нарушения. Въвеждането на подобни ограничения се обмисля от години, но не се въвеждаха, тъй като имаше съмнение, че могат да бъдат атакувани като дискриминационни. Изненадващо в закона се появява текст, според който от 15 ноември до 1 март включително леките коли трябва да бъдат задължително с гуми, предназначени за зимни условия. За такива се приемат тези с означения M+S (Mud and Snow), M.S, M&S, M-S или едновременно с M+S и 923PMSF (снежинка в рамката на три планински върха). Досега от ноември до март можеше да се кара със зимни гуми или с други, но с дълбочина на протектора до 4 мм. С новия закон минималният грайфер през цялата година трябва да е поне 1.6 милиметра. За камионите и автобусите минималната дълбочина на протектора е 4 мм, като през зимата те задължително трябва да имат вериги в багажника. Велосипедисти до 12 години - на пътя само с придружител С новия Закон за движение по пътищата се забранява карането на велосипеди по пътните платна от лица до 12 години без придружител на минимум 18 години. За колелетата се въвежда изискване да имат спирачки, звънец, устройство за излъчване на бяла или жълта светлина отпред и червена светлина или светлоотразител отзад. Светлоотразители трябва да има и отстрани на колелата. Без книжка за минаване на червено и неспиране на зебра Новият закон запазва размера на глобите за основните нарушения - превишена скорост, неспазване на знаци, шофиране след употреба на алкохол и т.н.(какви са те, можете да видите  тук ). Нов момент е въвеждането на санкция за превишаване на средната скорост. Наскоро ръководителят на \"Пътна полиция\"  Росен Рапчев съобщи , че предстои камери за установяване на това нарушение да се монтират на още три пътни отсечки. В момента в страната такова оборудване има само в един от тунелите на магистрала \"Люлин\", като то засича по над 200 нарушения на ден. Леко завишаване има на глобите за минаване на червено и неспиране на пешеходна пътека. За тези нарушения ще се плаща 150 вместо 100 лева. Новост е, че при тези нарушения ще се отнема и книжката. В проекта за закон обаче не е записано за какъв период ще става това. Както и досега, книжката ще се отнема освен при шофиране след употреба на алкохол или наркотици, така и за неплатени глоби, влизане след временен знак, забраняващ влизането (за снегопочистване например), каране в аварийната лента или насрещното на магистрала. Без книжки до плащане на наложените им глоби ще остават и шофьорите без постоянен адрес в България. Временно спиране на автомобилите, както и до сега ще се налага при превишаване на максимално разрешената скорост в населено място над 50 км/ч (за месец), за влизане срещу забранителен временен знак (1 месец), каране в аварийното или насрещното на магистрала (3 месеца), за участие в нерегламентирани състезания по пътищата (три месеца). Нов момент по отношение на връчването на глобите, установени с камери и радари е изпращането им на имейл, ако водачът е обявил такъв пред Пътна полиция. Другите форми остават, както сега - чрез препоръчано писмо с обратна разписка и лично от длъжностни лица. Коланите в автобусите са задължителни В проекта за нов закон е записано, че пътниците в автобусите са задължени да \"използват обезопасителните колани, с които моторните превозни средства са оборудвани\". В момента  текстът гласи , че те се ползват, ако в превозните средства има такива. Както и досега, уведомяването за това задължение ще става от шофьора, от друго длъжностно лице, чрез аудио-визуални средства или с табели и/или изображения, поставени на видно място над всяко място за сядане. При нарушение глобата остава 50 лева. За пресичането от страната на пешеходците е написано, че и на зебра могат да преминат, след като, преди да навлязат на платното за движение, спрат, огледат във всички посоки на движение и се съобразят с разстоянието до приближаващите се превозни средства. Като тяхно задължение е записано да не удължават ненужно пътя и времето за пресичане, да не отклоняват вниманието си, както и да не спират без необходимост на платното за движение. На кръстовища без пешеходна пътека пешеходците могат да пресичат пътното платно по продълженията на тротоарите и банкетите върху пътното платно, след като пропуснат движещите се по пътя моторни превозни средства. Принудително преместване на колите без номера В раздела, която регламентира принудителното преместване на превозните средства е записано, че тази мярка се прилага спрямо автомобилите без номера и тези, които са били дерегистрирани преди повече от 30 дни.", "date": "2019.01.25", "title": "Ограничения за новите шофьори и задължителни зимни гуми предвижда новият пътен закон"}
{"url": "https://www.dnevnik.bg/bulgaria/2019/01/25/3380508_kratki_novini_bnb_spira_ot_obrashtenie_vuzpomenatelni/", "text": "Заради лошото време самолетът на Зоран Заев кацна в София Поради лошите метеорологични условия в Скопие самолетът на македонския премиер Зоран Заев кацна на летище София, съобщи БНТ. Заев участва в икономическия форум в Давос и тази вечер е пътувал обратно. След извънредното кацане, към Скопие Заев ще пътува с автомобил. Блокирани са коли на пътя Чепеларе-Пампорово Паднали са дървета на пътя, съобщи БНТ. В района и в момента вали тежък сняг. Има изоставени автомобили и ТИР. Движението между Чепеларе и Смолян е напълно блокирано. Изпратени са на място екипи на Гражданска защита, областното пътно управление и полицията. Приключи проверката за апартамента на Горанов, но резултатът не се съобщава Комисията за предотвратяване на и корупцията и отнемане на незаконно придобито имущество (КПКОНПИ) e приключила проверката си на финансовия министър Владислав Горанов, който живее безвъзмездно от години в апартамент на кръстника си Иван Сариев,  съобщава в. \"Сега\" . Резултатите са изпратени на Върховната касационна прокуратура, но се се съобщават публично с аргумента, че информацията е \"секретна\". В края на ноември главният прокурор Сотир Цацаров възложи проверка за престъпление по служба и търговия с влияние. Над 50 снегорина почистват пътищата в област Смолян Проходимостта на проходите се осигурява от 5 роторни снегорина, в момента обилният снеговалеж продължава, съобщава Агенция \"Пътна инфраструктура\" (АПИ). Всички автомобили трябва да бъдат с вериги, а товарните превозни средства над 12 т да са без ремаркета и полуремаркета по републиканските пътища и проходите. В момента за снегопочистване временно е ограничено движението на тежкотоварни автомобили над 12 тона с ремаркета и полуремаркета през проходите \"Рожен\" и \"Предела\". АПИ апелира шофьорите да тръгват на път само с автомобили, подготвени за зимни условия, да карат със съобразена скорост, повишено внимание и да не предприемат изпреварване на снегопочистващата техника. ", "date": "2019.01.25", "title": "Кратки новини: Блокирани са коли на пътя Чепеларе-Пампорово"}
{"url": "https://www.dnevnik.bg/razvlechenie/2019/01/25/3380436_sporen_kusometrajen_film_za_ubito_dete_ostava_v/", "text": "Майката на убитото двегодишно дете Джеймс Бълджър през 1993 г. от две десетгодишни момчета вчера поиска късометражният филм за случая Detainment да бъде изтеглен от номинациите за \"Оскар\" и да не се разпространява. Днес режисьорът на филма Винсънт Ламб обяви, че няма намерение да изтегля Detainment от надпреварата за наградите, предаде \"Би Би Си\". През 1993 г. десетгодишните Джон Венъбълс и Робърт Томсън отвличат и убиват Джеймс Бълджър в Ливърпул. В 30-минутния си късометражен филм Detainment ирландският режисьор Винсънт Ламб разказва за моментите преди и след покушението на малкото дете. За създаването на лентата са използвани полицейските разпити на невръстните престъпници, а филмът е представен като \"истинска история, основана на полицейските протоколи и записи\". Реакцията на майката  Detainment беше номиниран за наградите \"Оскар\", но майката на убитото дете Денис Фъргюс още преди месец обяви, че филмът я връща към травматични спомени, и настоява той да не получава разпространение по кината. Вчера тя настоя и той да бъде изтеглен от надпреварата за наградите \"Оскар\", където е номиниран в категорията за най-добър игрален късометражен филм. Основната й критика е, че филмът е направен без нейното и на съпруга й одобрение. Тя е възмутена от изказването на Винсънт Ламб, че умишлено не е поискал разрешение от родителите, защото е знаел, че отговорът им ще бъде отрицателен. Отговорът на режисьора  Вчера Ламб обяви, че не е искал да донесе още страдания на семейството. \"Ние нямахме намерение да покажем неуважение, като не се консултирахме с тях. При все че това е болезнено труден случай за осъзнаване, аз смятам, че наша отговорност е да се опитаме да разберем какво е станало\", каза режисьорът. Днес Ламб заяви пред Би Би Си, че няма да оттегли филма от надпреварата за наградите \"Оскар\". Според него думите на Денис Фъргюс звучат сякаш тя иска всяко копие от лентата да бъде изгорено. \"Мисля, че това не отговаря на целта, с която е направен филмът\", каза той. За него част от проблема е, че според общественото мнение Джон Венъбълс и Робърт Томсън са зли и всеки, който има различна гледна точка по отношение на това защо те са извършили убийството или се опитва да разбере защо са го направили, бива критикуван. Ламб се извини, че не се е консултирал със семейството на Джеймс Бълджър. \"Ние много мислихме за това. Аз исках да се срещна с тях и да им обясня защо го направихме\", коментира той. Но неговият план е бил това да се случи, след като филмът бъде показан на кинофестивали. \"Не съжалявам, че не им казах по-рано\", признава Ламб. Детективът Алън Кърби, който навремето е разследвал случая, също се изказа негативно за Detainment. Според него филмът показва по неправилен начин работата на полицията. Той описва лентата като \"безчувствена\" и твърди, че в нея е показана \"страшно много агресия по време на полицейските разпити\". В същото време повече от 100 000 души са подписали петиция, която настоява за изтеглянето на филма от номинациите за \"Оскар\". През годините Денис Фъргюс се е борила многократно за увеличаване на присъдите на Джон Венъбълс и Робърт Томсън, които получават най-малката възможна присъда от 8 години. През 2001 г. те са пуснати на свобода условно със сменени самоличности.", "date": "2019.01.25", "title": "Спорен късометражен филм за убито дете остава в надпреварата за \"Оскар\""}
{"url": "https://www.dnevnik.bg/sport/2019/01/25/3380519_lebron_djeims_i_antetokumbo_poluchiha_nai-mnogo/", "text": "Леброн Джеймс и Янис Антетокумбо ще бъдат капитани на двата тима в 68-ия Мач на звездите в Националната баскетболна асоциация (НБА). Крилото на \"Лос Анджелис лейкърс\" получи най-много гласове във вота на феновете 4.6 милиона и оглави състава от Западната конференция. Лидерът на \"Милуоки бъкс\" Антетокумбо е втори с 4.4 милиона гласа, като предвожда звездите на Изток. Мачът на звездите ще се проведе на 17 февруари в зала \"Спектрум сентър\" в Шарлът, Северна Каролина. В момента Джеймс лекува контузия, заради която не взе участие в последните 15 мача на \"езерняците\". Според последните информации в САЩ крилото е под въпрос за двубоя в Шарлът. Ако все пак участва, Джеймс ще се нареди на трето място във вечната ранглиста с 15 мача. По толкова участия в Мача на звездите имат още Тим Дънкан (1998, 2000-11, 2015), Кевин Гарнет (1997-98, 2000-11, 2013) и Шакийл О'Нийл (1993-98, 2000-07, 2009). С рекордните 19 мача е Карийм Абдул-Джабар, а с 18 Кобе Брайънт. Това ще бъде втори Мач на звездите, който няма да се проведе в традиционния формат между Източната и Западната конференция. Двамата капитани Джеймс и Антетокумбо ще избират на живо по телевизията на 7 февруари останалите осем титуляри. Списъкът беше определен от 50% от вота на феновете, 25% от баскетболистите и 25% от журналистите. Откакто премина в \"Лейкърс\", Джеймс има средно по 27.3 точки, 8.3 борби и 7.1 асистенции на мача. Антетокумбо е с 26.5 точки, 12.6 борби и 5.9 асистенции средно на мач. Освен Антетокумбо от Източната конференция бяха избрани Кайри Ървинг, Кемба Уокър, Кауай Ленърд и Джоел Ембийд. С най-много участия от тях в Мача на звездите е гардът на \"Бостън селтикс\" Ървинг с пет, а през 2019 г. ще играе за шести. От Западната конференция бяха избрани действащият MVP в Лигата Джеймс Хардън, Стеф Къри, Кевин Дюрант и Пол Джордж. Дълго време новобранецът от \"Далас маверикс\" Лука Дончич водеше във вота, но в крайна сметка беше изпреварен и не попадна в стартовата петица. На 7 февруари Джеймс и Антетокумбо ще избират своите съотборници в стартовите петици от този списък. Първи избор има крилото на \"Лейкърс\" заради по-големия брой гласове, който получи. Останалите участници в Мача на звездите ще бъдат определени от вота на треньорите.", "date": "2019.01.25", "title": "Леброн Джеймс и Антетокумбо получиха най-много гласове за Мача на звездите"}
{"url": "https://www.dnevnik.bg/evropa/2019/01/25/3380521_gruckiiat_evrokomisar_se_obiavi_protiv_sdelkata_s/", "text": "Еврокомисарят по миграцията Димитрис Аврамопулос направи вчера изявление против историческата сделка за името между Атина и Македония, която предстои да бъде ратифцирана от гръцкия парламент, предаде EurActiv. \"Преспанското споразумение не е балансирано и следователно е проблематично\", каза Аврамопулос, който е гръцки десноцентристки политик. По думите му правителството е трябвало да потърси национален консенсус по спора за името, преди да сключи сделката. Според еврокомисаря \"географското определение, с което всички (гръцки) правителства са се съгласили, е едно нещо, но историческото определение, което се прокарва чрез споразумението, е друго нещо\". Той каза, че етническата принадлежност и езикът съставляват националната идентичност, но в случая с Преспанското споразумение те \"отварят вратата за иредентистки, националистки политики\". Изявлението му контрастира с официалната позиция на Европейската комисия, която изцяло подкрепи споразумението и го определи като исторически момент за европейското бъдеще на Западните Балкани. \"Нашата позиция е ясна: Европейският съюз подкрепя историческото споразумение, подписано от премирите Ципрас и Заев през юни миналата година\", заяви говорител на ЕС пред EurActiv. В миналото Аврамопулос бе министър от основната опозиционна партия \"Нова демокрация\", която заяви, че ще блокира сделката за името в гръцкия парламент. Според информация на EurActiv Аврамопулос, който е смятан за по-либерален член на \"Нова демокрация\", е бил поставен под натиск от партията си в Атина да заеме позиция по въпроса няколко часа преди гръцкият парламент да гласува сделката.", "date": "2019.01.25", "title": "Гръцкият еврокомисар се обяви против сделката с Македония въпреки позицията на ЕС"}
{"url": "https://www.dnevnik.bg/politika/2019/01/25/3380434_bsp_obiavi_che_ima_represiia_sreshtu_elena_ioncheva/", "text": "Реплики като \"Крадци\" и \"Убийци\" си размениха депутати от двете основни политически сили у нас ГЕРБ и БСП в парламента днес. Повод стана  декларация на социалисти  в защита на  обвинената в пране на пари от КТБ Елена Йончева . \"Това е политически процес, а не наказателен. Това е репресия заради смелостта ѝ да изнася случаите на кражби и корупция в България при оградата на границата, \"Кумгейт\" в Хасково, строителството на пътища и да си позволи  да започне разследване за къщата на един политик в Барселона , както и да го осъди за лъжа\", обяви лидерът на БСП Корнелия Нинова. Без да спомене имена, председателят на БСП направи препратка към въртящите се в социалните мрежи миналото лято  видеоклипове с анонимен автор , в които през описани свързаности се стига до внушението, че премиерът и лидер на ГЕРБ Бойко Борисов е купил за манекенката Борислава Йовчева къща за 2.9 млн. евро в Барселона, където тя живее с шестгодишната си дъщеря и родителите си. В предаване на Сашо Диков по \"Евроком\"  Борисов отрече да има връзка с къща в Барселона . Тогава пред \"Дневник\" Елена Йончева каза, че  прави разследване по случая заедно с европейски институции, но не обяви подробности . Задкулисието все още разграбвало от КТБ  Корнелия Нинова обяви, че още  през 2017 г. е поискала от прокуратурата да бъде публично оповестен списъка на политици , \"получавали нерегламентирано пари от КТБ в брой по нареждане на Цветан Василев\", но това не е станало. Сега обаче атакували Елена Йончева. \"КТБ е ярък пример за задкулисие, сливане на власт и пари, на мафия и управление. Истинските виновници за разграбването ѝ няма да бъдат наказани. Те стоят и сега в задкулисието и продължават да доразграбват КТБ, за която вие платихте от джоба си\", каза още Нинова, без да цитира имена. В четвъртък по Би Ти Ви зам.-председателят на парламентарната група на \"БСП за България\" Антон Кутев каза: \"Четири-пет години разследваха КТБ и накрая намериха кой е изпрал парите - Елена Йончева и група нейни приятели. Най-близкият човек на Цветан Василев по времето на КТБ беше Делян Пеевски. Той узакони стотици милиони за тези години. Беше личен приятел на тогавашния шеф на банката, работиха заедно. Той не е перач на пари, а Йончева е перач на пари. Това е абсурдно.\"  Според БСП в  обвинението на Елена Йончева  личи грубо потъпкване на разделението на властите. \"Изпълнителната власт използва част от съдебната за политическа репресия, за да се спаси\", смята Корнелия Нинова. За да привлекат международна подкрепа за Йончева, от \"Позитано\" 20 ще изпратят писма с информация за случващото се до посолствата на страните от ЕС, до Международната федерация на журналистите, Европейската федерация на журналистите и \"Репортери без граници\". \"Това е тест за съпротивителните сили на нашето общество. Можем заедно не само да осъдим авторитарния режим на Бойко Борисов в България, можем заедно да го отхвърлим\", обяви Нинова. Крадецът викал \"Дръжте крадеца\"  От ГЕРБ реагираха на декларацията на БСП със забележка, че Народното събрание не трябва да бъде използвано като трибунал, защото има съд и прокуратура. Според депутата Александър Иванов не е допустимо Корнелия Нинова да опитва вмешателства в работата на тези институции именно заради разделението на властите. Колегата му от ГЕРБ Спас Гърневски се обърна към председателстващия заседанието Емил Христов от ГЕРБ с думите: \"Председателят на парламента няма право да дава думата на крадците да викат \"Дръжте крадеца\".\" От парламентарната група на \"БСП за България\" настояха Гърневски да бъде наказан за обида, но Емил Христов отказа, тъй като основание нямало, а социалистите правели несъществуващи връзки. Депутатът от ГЕРБ Лъчезар Иванов даде пример как след тежката катастрофа с 20 жертви край Своге в декларация на БСП цялата парламентарна група на ГЕРБ била наречена \"убийци\", но никой не реагирал. \"Ако на ваши срещи е нормално да си казвате \"Крадци\" и \"Убийци\" като думи за възхвала, за нас това е обида\", обяви зам.-председателят на парламентарната група на \"БСП за България\" Георги Свиленски.", "date": "2019.01.25", "title": "БСП обяви, че има репресия срещу Елена Йончева заради разследването ѝ за \"къщата на един политик в Барселона\""}
{"url": "https://www.dnevnik.bg/evropa/2019/01/25/3380528_migraciiata_tlasna_naselenieto_na_germaniia_do/", "text": "Населението на Германия миналата година е достигнало рекорден максимум от 83 милиона души заради положителната нетна миграция, която с лекота е взела връх над хроничния отрицателен естествен прираст, съобщи статистическата служба на страната, цитирана от \"Ройтерс\". През 2017 г. германското население е наброявало 82.8 милиона души. Германия, която е европейската срана с най-многобройно население и се радва на икономически растеж девет последователни години, за миналата година отчита нетна миграция от 380 хил. души, сочи предварителната оценка. Отрицателният естествен прираст (повече смъртни случаи отколкото раждания) се оценява на 150 хил. до 180 хил. Въпреки увеличаването на броя на населението застаряването се увеличава, отбелязва статистическото ведомство. Нетната миграция е най-ниската от 2012 г. и значително под стойностите от 2015 година, когато в страната пристигнаха близо един милион кандидати за убежище, основно мюсюлмани от Близкия изток. Германия освен това всяка година привлича хиляди млади хора от други европейски страни, които идват да учат или работят. Демографията е траен проблем в Германия, където много селски райони се обезлюдяват. В същото време много големи градове силно се разрастват, което пък тласка нагоре  цените на жилищата и наемите . Статистическата служба прогнозира, че населението ще се свие до 79 милиона през 2030 година, когато хората на възраст 65 години и повече ще бъдат 28 процента от общия брой. /БТА", "date": "2019.01.25", "title": "Миграцията тласна населението на Германия до рекордните 83 млн. души"}
{"url": "https://www.dnevnik.bg/kultura/2019/01/25/3375966_otkus_ot_posledniiat_geroi_na_teri_pratchet/", "text": "Апокалипсис в Света на Диска – идва \"Последният герой\" от Тери Пратчет! Луксозното издание излиза с илюстрациите на Пол Къдби. Началото на тази история се е случило преди десетки хилядолетия, в една нощ на необуздана буря. Когато първият герой е взел огъня от боговете. Краят на историята започва с появата на \"Последният герой\" от магьосника сър Тери Пратчет в ново луксозно издание с твърди корици и цветните илюстрации на Пол Къдби. И нека апокалипсисът започне сега! Бум! Той се превърна в легенда приживе. Още помни славните дни на велики приключения. Времената, когато героят не мислеше за бариери, адвокати и цивилизация. И хората не му мърмореха за изтребването на дракони. Но напоследък не винаги помни къде си е оставил ченето И никак не му е весело. Затова Коен Варварина е потеглил на поредния поход със своя древен меч, нов бастун и старите (наистина много старите) си приятели. Животът беше хубав. Сега той ще изкачи най-високата планина на Диска, за да се срещне с боговете си. Изобщо не е доволен, че те оставят хората да остаряват и умират. Впрочем време е да им върне нещо. Последният герой на света ще върне онова, което първият герой е откраднал. И то с лихвите. И това ще означава края на този свят, ако никой не го спре навреме. Някой обаче ще се опита. И не е много ясно кой всъщност е \"Последният герой\". \"Последният герой\" достига до вас благодарение на: закачки с религия, кацането на Луната, богове, митични герои (прикования Прометей, Александър Македонски), драматичното преобразяване на Конан Варварина и Леонардо да Винчи. Читателят също трябва да благодари на героите, които изобщо по нищо не приличат на хора: Вена Гарванокосата, един брой нещастен менестрел, един брой нескопосан магьосник в лицето на Ринсуинд, магьосниците от Университета, Библиотекаря, Смърт, Капитан Керът от Градската стража и естествено, на Лорд Ветинари. И най-вече на невероятното чувство за хумор и въображението на сър Тери Пратчет – един от най-обичаните автори в световен мащаб! Мястото, където се случи тази история, беше един свят върху гърбовете на четири слона, стъпили върху корубата на гигантска костенурка. Това му е хубавото на пространството. Достатъчно голямо е, за да побере практически всичко. И го побира. Хората смятат, че е твърде странно да има костенурка, дълга петнайсетина хиляди километра, и слон, висок над три хиляди километра, което само доказва, че човешкият мозък не е добре приспособен за мислене и вероятно отначало е бил предназначен за охлаждане на кръвта. Този мозък вярва, че някакви си размери са стъписващи. Нищо изумително няма в големината. Костенурките бездруго са фантастични, а слоновете направо ти вземат ума. И фактът, че някъде има огромна костенурка, е несравнимо по-малко учудващ от самото съществуване на костенурките. Причината за тази история е смесица от много дреболии. Например желанието на хората да вършат забраненото тъкмо защото е забранено. Или стремежът им да откриват нови хоризонти и да изтребват другите хора, които живеят отвъд хоризонтите. Или загадъчните свитъци. Или онази кисела краставичка. Но най-важна е увереността, че някой ден, и то скоро, всичко ще свърши. \"Е, все пак животът продължава\" – казват, когато някой умре. Но това не е вярно от гледна точка на току-що починалия. Продължава Вселената, а не животът му. Тъкмо покойникът е започнал да схваща как да се оправя с нещата и му отмъкват всичко изпод носа – поради болест, злополука или кисела краставичка в един конкретен случай. Защо трябва да бъде така, е един от неразрешимите въпроси на живота и щом се сблъскат с него, хората или започват да се молят или се ядосват, ама до полуда. Началото на историята се случи преди десетки хилядолетия, в една нощ на необуздана буря, когато ярка точица се спусна по склона на планината в центъра на света. Тя криволичеше и ту ускоряваше движението си, ту спираше, сякаш невидимият носител на светлината се хлъзгаше и падаше от камък на камък. В един миг очертаната от сиянието линия се превърна в облак искри, спрян от пряспа в подножието на една урва. Но подалата се от снега ръка задържа димящата жарава на факела и вятърът, пришпорван от гнева на боговете, прояви особеното си чувство за хумор, като раздуха пламъка Който никога не угасна. Краят на историята започна високо над света, но се снишаваше и кръжеше към хем древния, хем съвременен град Анкх-Морпорк, където според мълвата всичко можеше да бъде купено или продадено, а ако нямаха каквото ви е нужно, веднага биха го откраднали за вас. Някои дори биха го мечтали вместо вас Съществото, което вече търсеше точно определена сграда, беше обучен Безцелен албатрос и по мерките на този свят не представляваше нищо кой знае колко странно . Въпреки това си оставаше безцелен. Прекарваше целия си живот в мързеливи пътешествия между Главината и Ръба на Диска, а каква цел може да се открие в подобни занимания? Този албатрос беше що-годе дресиран. Мънистените му налудничави очички откриха мястото, където по абсолютно неразбираеми за него причини намираше запаси от аншоа. Пък и там някой щеше да свали това неудобно цилиндърче от крака му. Според птицата размяната беше доста изгодна, от което следва заключението, че дори тези албатроси да не са напълно безцелни, поне са твърде глуповати. Значи изобщо по нищо не приличат на хората.", "date": "2019.01.25", "title": "Откъс от \"Последният герой\" на Тери Пратчет"}
{"url": "https://www.dnevnik.bg/sport/2019/01/25/3380532_djokovich_dade_samo_4_geima_na_na_pui_i_se_dobliji_na/", "text": "Световният №1 Новак Джокович се доближи на една победа от рекордна седма титла от Аustralian Open. Носителят на 14 трофея от Големия шлем премина с лекота през полуфиналите в Мелбърн след безапелационен успех срещу Люка Пуи. Джокович даде само четири гейма на 24-годишния французин и спечели с 6:0, 6:2, 6:2 за 83 минути. 31-годишният сърбин  ще се изправи срещу Рафаел Надал  в опит да спечели трети пореден турнир от Големия шлем. Надал също стигна безпроблемно до финала, след като надигра Стефанос Циципас с 6:2, 6:4, 6:0 за 1.46 ч. Испанецът преследва втора титла в Мелбърн след 2009 г. при петия си финал, а Джокович - седми трофей от седем финала. Двамата ще се изправят един срещу друг за рекорден 53-и път. Сърбинът води с 27:25 победи, а при нов успех ще изпревари Роджър Федерер и Рой Емерсън по най-много титли от Australian Open. Джокович и Надал ще си оспорват трофея в Мелбърн за втори път след 2012 г. Тогава те изиграха легендарен двубой, в който сърбинът навакса пробив пасив в последния пети сет и спечели със 5:7, 6:4, 6:2, 6:7 (5), 7:5 след 5.53 часа игра. След неравностойния първи полуфинал между Надал и Циципас в мача за определянето на втория финалист също нямаше никаква интрига. Джокович показа безупречен тенис и не остави шансове на поставения под №28 Пуи, който за пръв път в кариерата си достигна до финалната четворка в турнира от Големия шлем. Световният №1 допусна едва пет непредизвикани грешки в мача, не даде нито една възможност за пробив на съперника и загуби едва осем от 53-те точки, които бяха разиграни в подаванията му. Сърбинът сервираше отлично и напълно контролираше разиграванията от основната линия. Той вкара 72% от първите си сервиси, пласира шест аса и записа общо 25 печеливши удара. Пуи вкара само 54% от първите си подавания, направи четири аса при три двойни грешки и завърши с 18 уинъра и 27 непредизвикани грешки. Въпреки тежкото поражение французинът остави зад гърба си най-силния турнир в своята кариера. В понеделник той ще се изкачи до 17-ото място в световната ранглиста, след като започна годината под №32. Джокович постигна 20-ата си последователна победа в турнирите от Големия шлем. Това е третата най-добра серия в кариерата му след 27-те поредни успеха между \"Уимбълдън\" 2011 и \"Ролан Гарос\" 2012 и 30-те поредни през 2015 и 2016 г., когато държеше едновременно всички трофеи от Шлема. \"Днес беше перфектен мач за мен от първата до последната точка. Изпълних всичко, което планирах, че дори и по-добре, отколкото очаквах\", каза световният №1 след мача с Пуи. Финалът между Джокович и Надал е в неделя от 10.30 ч.", "date": "2019.01.25", "title": "Джокович даде само 4 гейма на Пуи и се доближи на победа от рекордна титла в Мелбърн"}
{"url": "https://www.dnevnik.bg/sport/2019/01/25/3380539_spas_rusev_za_men_levski_e_poveche_romantichna_mechta/", "text": "Собственикът на \"Левски\" Спас Русев заяви, че преговаря за смяната на собствеността в клуба. Той обясни, че \"след първоначалната еуфория\" вече не гледа на участието си при сините като на бизнес възможност. \"Ако трябва да оприлича с нещо моето участие в \"Левски\", то ми напомня на романа \"Вечер във Византия\" на Ъруин Шоу за онези две седмици в Кан, където всичко изглежда супербляскаво, но всъщност не е. Мисля, че за мен \"Левски\" е много повече романтична мечта, отколкото бизнес перспектива, а това след първоначалната еуфория не е здравословно, защото аз съм преди всичко бизнес човек\",  каза Русев в интервю за \"Капитал\" . Той потвърди, че води преговори за смяна на собствеността, но посочи, че няма нищо сигурно. Преди два дни  новият изпълнителен директор Павел Колев каза, че ще има нови собственици  и че на общото събрание на 6 март ще се разбере кои са те. \"Не знам какво, защо и на кого е казвал новият изпълнителен директор, а и не мисля, че е моя работа да коментирам изказванията му. Сами разбирате, че смяната на собственост не става на общо събрание. Има си определени правила и процедури, които трябва да се следват, за да има промяна в собствеността\", посочи Русев. \"А дали преговарям – да, това съществува като възможност, но към момента не мога да споделя повече по въпроса\", добави собственикът на клуба. Самият  Колев  беше поканен от Русев да дойде в \"Левски\", но  отказа с обяснението, че не вижда възможности за развитие . Седмица по-късно досегашният заместник изпълнителен директор на БФС  промени мнението си и прие . Впоследствие Колев обясни, че е размислил след разговор с новите собственици.", "date": "2019.01.25", "title": "Спас Русев: За мен \"Левски\" е повече романтична мечта, отколкото бизнес перспектива"}
{"url": "https://www.dnevnik.bg/detski_dnevnik/2019/01/25/3377797_s_decata_v_pochivnite_dni_26_i_27_ianuari/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота От 14 часа в Националната галерия \"Квадрат 500\" ще е официално представен на \" Семеен пътеводител Вълшебен квадрат \". Изданието представя 15 избрани произведения от постоянната колекция на галерията. С този пътеводител всеки член от семейството ще се превърне в екскурзовод и музеен педагог, като намери нов подход и ключ към експозицията. Входът е свободен. За записване и допълнителна информация: 0879 147 679; 0886 817 233 или на e-mail:  edu_nag@yahoo.com . - Безплатни детски ателиета за изработка на картички, кукерски маски, колажи, марионетки е подготвила фондация \"Изиарт\" от 11 часа в Младежкия дом. Неделя - Музика, танци, игри, детска дискотека, състезания и награди - безплатни билети за атракционите очакват децата на сцената на Fun RIbg Park от 11.30 часа. Входът е свободен.", "date": "2019.01.25", "title": "С децата в почивните дни (26 и 27 януари)"}
{"url": "https://www.dnevnik.bg/bulgaria/2019/01/25/3380474_ot_ponedelnik_i_sofiia_shte_e_v_gripna_epidemiia/", "text": "От понеделник, 28 януари, Столичната регионална здравна инспекция обявява грипна епидемия на територията на област София-град, съобщиха от здравното министерство. С писмо на директора на инспекцията се уведомява Регионалното управление по образованието София-град за създаване на организация за преустановяване на учебните занятия от 28 януари до 4 февруари включително. На 5 февруари пък е междусрочната ваканция на учениците. Така те трябва да са на училище на 6 февруари. От понеделник и инспекциите в Благоевград и Кюстендил също обявяват грипна епидемия на територията на областите. Там учениците ще почиват до 1 февруари включително. До второ нареждане в трите области се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации. Към днешна дата грипна епидемия е обявена на територията на следните области: Бургас, Варна, Видин, Добрич, Кърджали, Пазарджик, Пловдив, Силистра, Сливен, Смолян, Софийска област, Стара Загора, Хасково, Шумен, Ямбол, както и на територията на община Луковит. Отменена е грипната епидемия на територията на област Перник.", "date": "2019.01.25", "title": "От понеделник и София ще е в грипна епидемия"}
{"url": "https://www.dnevnik.bg/photos/2019/01/25/3380445_fotogaleriia_stroitelnite_ploshtadki_na_arapia_alepu_i/", "text": "Вече няколко дни поредицата от строежи в местностите \"Арапя, \"Алепу\" и \"Градина\" предизвиква бурен дебат в медиите и онлайн. Отвисоко размерът на строежите се вижда още по-добре. Кадрите са направени с дрон вчера, 24 януари и са предоставени на \"Дневник\" от DronBurgas. Те показват състоянието на строежите в трите местности.", "date": "2019.01.25", "title": "Фотогалерия: Строителните площадки на \"Арапя\", \"Алепу\" и \"Градина\" отвисоко"}
{"url": "https://www.dnevnik.bg/razvlechenie/2019/01/25/3380555_sjujetut_v_novata_kniga_ot_avtorkata_na_50_njuansa/", "text": "Авторката на хитовата поредица от книги \"50 нюанса сиво\" се завръща на книжния пазар с нова еротична книга, която тя определя като романтична история за Пепеляшка от XXI век, съобщи \"Ройтерс\". Книгата на Ерика Ленард Джеймс е озаглавена \"Господинът\" (The Mister) и ще тръгне в продажба във Великобритания и Северна Америка от 16 април, обяви издателят Vintage Books. Действието в романа се развива в Лондон и Източна Европа и проследява историята на английски аристократ, който се влюбва в мистериозна, музикално надарена млада жена, пристигнала наскоро в Англия, допълва издателството. В свое изявление Джеймс обяви, че е развълнувана най-накрая да покаже на света тази \"страстна нова любовна история\". \"Това е история за Пепеляшка от XXI век. Максим и Алесия ме отведоха на завладяващо пътешествие и се надявам, че читателите ми ще бъдат отнесени от тяхната вълнуваща и чувствена история.\" Трилогията на Джеймс \"50 нюанса сиво\", в която имаше дори елементи на садомазохизъм, бе публикувана за първи път през 2012 г. и се изстреля в списъка на бестселърите по света с продажби от над 150 млн. копия. Книгите бяха екранизирани в три филма от \"Юнивърсъл Пикчърс\" и спечелиха над 1 млрд. долара в глобалния боксофис. Така нареченото порно за майки привлече голяма част от женската аудитория, но в същото време провокира и дебат за границите между еротиката и емоционалния и сексуален тормоз. Засега няма информация дали новият роман също ще бъде адаптиран за киното.", "date": "2019.01.25", "title": "Сюжетът в новата книга от авторката на \"50 нюанса сиво\" включва Източна Европа"}
{"url": "https://www.dnevnik.bg/bulgaria/2019/01/25/3380556_asociaciia_razkritikuva_priziva_na_rabotodatelski/", "text": "Асоциацията на европейските журналисти (АЕЖ) - България, изразява категорично несъгласие с изказването на изпълнителния директор на Конфедерацията на работодателите и индустриалците в България (КРИБ) Евгений Иванов от вторник, в което директно призовава за налагане на цензура в медиите, става известно от позиция на асоциацията. АЕЖ цитира Иванов, според когото чужди медии не би трябвало да имат право да разработват теми, свързани с развитието на страната, а \"нашите\" (вероятно има предвид българските - бел. ред.) медии не би трябвало да тиражират подобни публикации. Цитира се изказването му по време на представянето на приоритетите на работодателските организации: \"Не можем да допуснем всеки проект да се атакува от т.нар. зелени, от групи, финансирани от конкуренти отвън или просто от рекетьори, които работят на принципа за това да обжалват, ако не получат финансиране на свои проекти. Не може една месарница да обжалва един конектор или чужда медия – говоря за \"Дойче веле\", което дава акъл как да се развива курортът Банско. Лошото е, че наши медии услужливо тиражират тия съвети.\" Позицията на АЕЖ гласи, че изказването на Иванов е опит за налагане на цензура. \"На първо място, част от компаниите - членове на организацията, са сред големите рекламодатели. Позицията на изпълнителния директор на организацията може да провокира автоцензура, доколкото медиите могат да приемат, че ако цитират уважавана медия като \"Дойче веле\", това ще доведе до оттегляне на реклама. Не по-малко важен факт е, че в КРИБ членуват и редица държавни компании, чиито принципали са съответните министерства. Това поставя сериозния въпрос дали изпълнителната власт се асоциира с твърдението на ръководителя на КРИБ.  Асоциацията настоява компаниите - членове на КРИБ, да заявят ясно дали подкрепят тази позиция. \"Очакваме недвусмислен отговор от страна на държавните компании - членове на КРИБ, от страна на българския частен бизнес, но и от представителствата на чужди компании в страната. Особено важно е последните да посочат смятат ли, че чуждите медии нямат право да работят по теми, свързани с България\", пише в позицията.", "date": "2019.01.25", "title": "Асоциация призова големите компании да кажат подкрепят ли цензурата в медиите"}
{"url": "https://www.dnevnik.bg/zdrave/2019/01/25/3380559_belodrobnite_transplantacii_za_bulgari_vuv_viena/", "text": "Петима българи,  чакащи белодробна трансплантация , ще заминат тази година за Виена, за да бъдат оценени в Клиниката по белодробна хирургия на Университетската болница в Австрия дали са годни за операция. Тези, които могат да бъдат трансплантирани, ще бъдат включени като чакащи и  ще могат да бъдат оперирани при наличието на орган . Преди това български лекари от болница \"Св. Екатерина\" ще преценят кои петима души  от общо 14-те чакащи присаждане на бял дроб  ще заминат за Виена. В клиниката в Австрия ще могат да се оперират до петима българи на година. България ще изпрати и лекари, които да се обучават в клиниката във Виена, като ще могат да се сменят специалистите на всеки шест месеца през следващите няколко години. Плановете са към края на 2020 г. или най-късно началото на 2021 г. да може да се направи и първата в България белодробна трансплантация. Това са параметрите и възможностите, които ще даде подписаното днес тригодишно Споразумение за квалификация и обучение на български медицински специалисти във виенската болница. За времето от около година и половина, откакто заради редица проблеми спряха белодробните трансплантации на българи в клиниката във Виена,  починаха четирима души , включени в листата на чакащи трансплантации. До момента нямаше къде да бъдат трансплантирани българи и това обричаше 14-те души, които в момента чакат присаждане на бял дроб. Под споразумението с правителството днес се подписа президентът на Европейската асоциация за гръдна хирургия и белодробни трансплантации и ръководител на Клиниката по белодробна хирургия в университетската болница във Виена проф. Валтер Клепетко. Професорът, който доскоро трансплантираше българи във Виена, е на посещение в България. Тази сутрин той получи Златен почетен знак на Министерството на здравеопазването I степен. А по-късно се срещна и с премиера Бойко Борисов. След която среща беше обявено подписването на споразумението. Предвижда се първоначално на обучение да заминат хирурзи от \"Св. Екатерина\" и пулмолози от ВМА. След трансплантациите на български пациенти във Виена пък проследяването ще бъде в болница \"Св. Екатерина\". \"Имаме голям съвместен проект пред нас. Искаме да направим трансплантацията на бял дроб възможна в България. Голямата предпоставка е донорството на органи. Централна задача на всяко модерно общество е да осъзнае колко важно е да се даряват органи\", каза проф. Клепетко. Университетската многопрофилна болница във Виена е сред водещите световни центрове за белодробни трансплантации и в нея са извършени повече от 1800 присаждания. От години проф. Валтер Клепетко се опитва да помогне и увещава властите да предприемат действия, за да направят белодробните трансплантации в България възможни. Времето, за което един лекар може да бъде научен с необходимите тънкости, да се направят необходимите подготовки, инфраструктура и база, за да започнат да се правят белодробни трансплантации, е около три години, предупреди преди време професорът. Като поне около година лекарят трябва да е на място в клиниката във Виена. Така постъпвали страни като Словения, Гърция и други. Подписаното споразумение за обучение и квалификация на български лекари във Виена вече е изпратено в \"Евротрансплант\". В близките дни България ще изпрати и официално заявление за членство в \"Евротрансплант\".", "date": "2019.01.25", "title": "Белодробните трансплантации за българи във Виена отново ще са възможни"}
{"url": "https://www.dnevnik.bg/politika/2019/01/25/3380564_volen_siderov_useshta_che_gerb_imat_polza_ot/", "text": "ГЕРБ като че ли имат полза от това да не сме единни. Това е само усещане, нямам доказателства\", каза лидерът на \"Атака\" и групата на \"Обединени патриоти\" Волен Сидеров за провала на преговорите на трите партии в коалицията за общо явяване на европейските избори. Теорията му е, че ако патриотите са със слаб резултат на европейските избори, ГЕРБ може да получат още един депутат от преразпределението на гласовете Сидеров заподозря, че интересът на медиите към темите с коалиционните съвети на \"патриотите\" и дали ще се явят заедно на изборите е изкуствено възбуждан. \"Вчера ме питат защо не съм на коалиционен съвет, казвам, че никой не ме е канил. Питат ме - как медиите са там? А кой им е казал\", попита лидерът на \"Атака\". Партийната му телевизия \"Алфа\" дори направи \"разследване\" за това дали вчера е имало коалиционен съвет, на който Сидеров не е бил поканен. Съвет не е имало, но според някои източници е имало среща на депутати на НФСБ и ВМРО, на която се твърди, че са обсъждани законодателни промени. Валентин Касабов от НФСБ отрече пред \"Дневник\" да е имало среща. Сидеров не се яви на няколко поредни коалиционни съвети. Според ВМРО причината е, че на тях е трябвало да се разисква Валери Симеонов да стане съпредседател на парламентарната група. Симеонов остана единственият от лидерите на трите партии в \"малката коалиция\" без ръководен пост, след като подаде оставката си като вицепремиер след месеци протести на майки на деца с увреждания. Борисов можел да реши за нови избори при лош резултат При по-лош резултат на ГЕРБ и \"Обединени патриоти\" от този на БСП и ДПС на евроизборите, ще има някакви искания от страна на БСП за избори, дали ще се случат зависи от ГЕРБ, прогнозира Сидеров. \"Ако Борисов реши да хвърли оставка, ще се отиде на избори\", заключи Сидеров. \"Цветан Цветанов е голям политик, ще остане в учебниците по история и политология. Той винаги така подрежда нещата, че гласовете на патриотите вече не са фатални. Взимат си гласове от \"Воля\" и ДПС\", коментира коалиционния си партньор лидерът на \"Атака\". Сидеров обясни, че за евроизборите е готов на всякакви варианти. \"Атака\" си е \"Атака\", доказали сме се и пак можем да се докажем\", каза той. Според него \"Атака\" имала шансове да влезе в европарламента и ако не се обедини с ВМРО и НФСБ. Сидеров каза, че може да има скрит коз, но това не е Николай Бареков, който само лобирал за участието на \"Атака\" в Алианса на консерваторите и реформистите. Хронология на скандалите В сряда и  трите партии в \"Обединени патриоти\" заговориха за разпад на коалицията  след неуспешното начало на преговорите им за общо явяване на европейските избори. Не ни обиждайте, можем и сами да се явим на вота, каза в сряда Симеонов на въпрос на \"Дневник\" дали е възможна подкрепа за Джамбазки, ако той се яви във формат извън \"патриотичната\" коалиция. В началото на седмицата група \"интелектуалци\" поиска евродепутатът Ангел Джамбазки пак да бъде кандидат. Симеонов твърди, че до този момент не обсъждано нито едно име за водач на листа на \"Обединени патриоти\", а преговорите за това между НФСБ и ВМРО са започнали едва миналата седмица. Според други Волен Сидеров е настоявал той да води бъдещата листа за европарламента и това е една от причините за конфликти в коалицията. Симеонов обяви край на преговорите заради изказвания на лидера на ВМРО Красимир Каракачанов от  миналата седмица  и заради  ултимативната декларация на партията му  от вторник. Военният министър Каракачанов миналата седмица нарече глупави аргументите на НФСБ, които не гласуваха промяната на условията на решението на парламента и даването на мандат на правителството да преговарят със САЩ за покупката на F-16 block 70. Според Симеонов коалицията \"Обединени патриоти\" е създадена заради участие в парламентарните избори и за НФСБ европейските избори са без значение.", "date": "2019.01.25", "title": "Волен Сидеров \"усеща\", че ГЕРБ има полза от разединението на \"Обединени патриоти\""}
{"url": "https://www.dnevnik.bg/politika/2019/01/25/3380552_neno_dimov_za_vtoriia_lift_v_bansko_na_hod_e/", "text": "Министърът на околната среда и водите Нено Димов заговори днес за законови промени, с които да се разреши развитието на националните паркове. Коментарът му бе в отговор на въпрос на журналисти дали след  окончателното съдебно решение за спиране на промените в плана за Пирин  държавата има някакъв ход, за да подпомогне хората от Банско, които искат втори лифт. \"Ние се намираме в сградата, която може да бъде на ход. Решението на съда означава, че в този тип национални паркове не може да има никакво развитие при този закон. Съдът тълкува този закон по този начин. Аз не коментирам защо е тълкуван по този начин и приемам това решение за изпълнение. Следователно, докато законът е в този вид, не може да се процедира нищо. Ако законът бъде променен, пак казвам - ние сме в сградата, която може да процедира това\", обяви Нено Димов в парламента. После допълни: \"Законите се приемат в Народното събрание, доколкото знам, все още.\" На въпрос на \"Дневник\" дали през Министерския съвет той планира да внася законови промени в тази посока министърът отвърна: \"Казах много ясно, че се намирам в сградата, която може да реши този проблем.\" Миналата седмица Върховният административен съд  отмени окончателно промените в Плана за управление на Национален парк \"Пирин\",  приети от Министерския съвет в края на 2017 г. Решението на кабинета \"Борисов 3\", гласувано в последния работен ден на годината, разширяваше възможностите за строежи в националния парк, обявен от ЮНЕСКО през 1974 г. за обект на световното наследство. То предизвика шестмесечни протести в София и други 50 града в България и чужбина. Концесионер на най-голямата ски зона в Пирин - тази над Банско, е фирмата \"Юлен\", зад която - според  изявление на премиера Бойко Борисов  от началото на миналата година - стои Цеко Минев. Миналата година под натиска на прокуратурата правителството започна преговори за предоговаряне на концесионния договор, тъй като проверка установи, че в продължение на години  \"Юлен\" е ползвала с две трети по-голяма площ от определената по договор . По същото време петкратният носител на световната купа по ски  Марк Жирардели обяви, че е собственик  на \"Юлен\". След като миналата седмица стана известно окончателното съдебно решение за Пирин,  Нено Димов обяви, че ще се съобрази с него.  В сряда правителството отмени  решението си да действа спешно, ако има инвестиционно намерение за построяване на втори лифт в ски зоната на Банско .Снощи в София имаше пореден протест с искане на оставката на министъра. \"Това ли е най-интересният въпрос на деня? Аз съм поканен от \"Обединени патриоти\", в частност от ВМРО, да изпълнявам предизборна програма, за която са гласували няколкостотин хиляди души. Тази предизборна програма е станала част от управленската програма на управляващото мнозинство. Основен фокус в нея е повишаване на доходите на гражданите. Така че аз работя в тази посока. Когато управляващата коалиция реши, че аз не се справям с тази задача, тази тема ще е на дневен ред\", коментира днес Нено Димов в отговор на въпрос на журналисти. Попитан как точно той работи за по-високи доходи, Димов цитира проучване на Красен Станчев, според което от спиране на инвестиционни проекти в страната се губели по 1 млн. лева на ден. По думите му това можело да бъдат пари за повишаване на пенсиите.", "date": "2019.01.25", "title": "Нено Димов подсказа на депутатите да променят закона и да заобиколят съдебното решение за Пирин"}
{"url": "https://www.dnevnik.bg/sport/2019/01/25/3380538_naruchnik_za_napadateli_trite_kachestva_v_koito_viarva/", "text": "Мениджърът на \"Манчестър юнайтед\" Оле Гунар Солскяр посочи качествата, които един нападател трябва да притежава, за да бъде успешен. Според норвежеца най-важното е атакуващите играчи трябва да бъдат уверени във възможностите си. \"От опита ми, на първо място, е необходимо да знаеш какво ще направиш. След това трябва да си способен да го направиш, като се връщаш да тренираш на терена. И накрая е позиционирането\", каза Солскяр пред Би Би Си. През декември бившият нападател на \"Юнайтед\" пое отбора и привлече погледите с доброто си представяне. \"Червените дялови\" летят високо, като спечелиха първите си седем мача под ръководството на Солскяр. Според 45-годишния норвежец психическата устойчивост заема важно място в играта. \"Нужно е да знаеш какво трябва да направиш, да бъдеш способен да го направиш и да се увериш, че си в добра позиция. И също да вземеш правилното решение. Психиката е важна. Остави цялото мислене на тренировъчното игрище, но след това трябва да си спокоен.\" \"Не може да си под стрес. Не трябва да си мислиш \"Не пропускай\", а да си кажеш \"Най-сетне ми излиза възможност\" и да завършиш. Няколко пъти съм си казвал \"Не пропускай\" и съм пропускал. Така че трябва да си уверен и да имаш вяра в себе си\", каза още Солскяр.", "date": "2019.01.25", "title": "Наръчник за нападатели: трите качества, в които вярва Оле Гунар Солскяр"}
{"url": "https://www.dnevnik.bg/evropa/evropeiski_parlament/2019/01/25/3380567_es_se_gotvi_da_vuvede_10_dena_platen_otpusk_po/", "text": "Преговарящите от Комисията по заетостта на Европейския парламент постигнаха споразумение с министрите от ЕС за отпуска по бащинство и непрехвърляемия родителски отпуск, за да се подобрят шансовете на жените на пазара на труда, предаде пресслужбата на европарламента. Споразумението установява минимални изисквания за държавите членки, за да се увеличи представителството на жените на работното място и да засили ролята на бащата или на равностоен втори родител в семейството. Това би подобрило живота на децата и семейния живот, като същевременно с това отразява по-точно промените в обществото и насърчава равенството между половете. Отпуск по бащинство Преговарящите се съгласиха да въведат правото на най-малко 10 работни дни платен отпуск за бащи и равноправен втори родител (когато вторият родител е признат от националното законодателство) около времето на раждането или осиновяването, който отпуск да бъдат платен не по-ниско от заплащането за отпуск по болест.  Те също така добавиха два месеца непрехвърляем и заплатен родителски отпуск. Той трябва да бъде индивидуално право, създаващо подходящите условия за по-балансирано разпределение на отговорностите за полагането на грижи. Преговарящите се съгласиха, че държавите членки ще определят подходящо ниво на заплащане или помощи за минималния непрехвърляем период на родителски отпуск, като се има предвид, че взимането на родителски отпуск често означава загуба на доход в семейството и по-високо платеният член на семейството (който в повечето случаи е мъж) трябва да може да се възползва от това право. Нивото на заплащането трябва да позволява приемлив стандарт на живот и по този начин да насърчава и двамата родители да вземат отпуск. За да се осигури гъвкавост за държавите членки с щедра система за родителски отпуск, бе добавена клауза по искане на министрите от ЕС, според която страните гарантират, че служителят ще получава заплащане или обезщетение от поне 65% от чистата заплата за най-малко 6 месеца родителски отпуск за всеки родител. Държавите членки могат да решат да поддържат такава система.  Преговарящите също така се споразумяха за 5 дни годишен отпуск за служители, които полагат лична грижа за роднина или лице, живеещо в същото домакинство със сериозно медицинско заболяване или заболяване поради напреднала възраст.  Гъвкаво работно време Работещите родители и хората, полагащи грижи, биха могли да поискат промени в своето работно време, включително, където е възможно, работа от разстояние и гъвкав график. При разглеждане на исканията за гъвкаво работно време работодателите могат да вземат предвид не само собствените си ресурси и оперативен капацитет, но и специфичните нужди на родителите на деца с увреждания или продължително заболяване, както и тези на самотните родители. Неформално приетият текст ще трябва да бъде потвърден с гласуване на пленарно заседание.", "date": "2019.01.25", "title": "ЕС се готви да въведе 10 дена платен отпуск по бащинство (допълнена)"}
{"url": "https://www.dnevnik.bg/sport/2019/01/25/3380572_bfs_spria_pravata_na_dvama_futbolisti_zaradi/", "text": "Българският футболен съюз (БФС) спря правата на двама играчи за манипулиране на мачове, обяви сайтът на организацията. Състезателите на \"Банско\" Любомир Витанов и Иван Топузов са със спрени права за две години, реши Дисциплинарната комисия към Зоналния съвет на БФС - София. Комисията е разгледала писмо от изпълнителния директор на БФС Борислав Попов, свързано с повдигнати обвинения срещу двамата футболисти. В него пише, че обвиненията са за образуване на организирана престъпна група с цел извършване на престъпления по гл. 8 \"Престъпления против спорта\" от Наказателния кодекс, съобщават от БФС. Витанов и Топузов са обвинени в манипулиране на мачове на \"Банско\" през сезон 2016-17 г. във Втора лига. Разследването на случая се проведе с участието на Икономическата полиция към МВР, Специализирана прокуратура и БФС и завърши с повдигане на обвинения. През юни 2017 г. футболният съюз  глоби с по 10 хиляди лева втородивизионните \"Несебър\" и \"Оборище\" (Панагюрище) заради съмнения за уреждане на мачове . Наскоро министърът на спорта Красен Кралев заяви, че българският футбол няма проблем с уговорени мачове. \"Аз не смятам, че има нагласени мачове, за пореден път го казвам. Българският футбол е един от най-чистите\",  заяви Кралев в началото на миналия ноември .", "date": "2019.01.25", "title": "БФС спря правата на двама футболисти заради манипулиране на мачове"}
{"url": "https://www.dnevnik.bg/skorost/avtomobilna_industriia/2019/01/25/3380579_erata_gon_v_reno_prikljuchi_noviiat_predsedatel_idva/", "text": "След над 20 години в ръководството на \"Рено\" от вчера Карлос Гон вече не е част от него. Той беше принуден да напусне поста председател на борда на директорите, след като  беше обвинен във финансови злоупотреби . Смяната му беше решена официално вчера от управителния съвет на \"Рено\". В края на миналата година  Карлос Гон беше освободен  от поста председател на съвета на директорите на \"Нисан\" и от ръководния пост в съвета на директорите на партньорската компания  \"Мицубиши мотърс\" . Новият председател на борда на директорите на \"Рено\" е Жан-Доминик Сенар, който досега беше главен изпълнителен директор на \"Мишлен\". Любопитен факт е, че Карлос Гон също започва кариерата си автоиндустрията от \"Мишлен\", където работи в продължение на 18 години и стига до позицията главен изпълнителен директор за Северна Америка. Гон е в ръководството на \"Рено\" от 1996 година, когато е издигнат като заместник на тогавашния главен изпълнителен директор Луи Швейцер. Задачата му е да намали разходите до 2000 година, като спаси компанията от фалит. С ефикасните си решения Карлос Гон си спечелва прякора \"Убиецът на разходи\" (\"Le Cost Killer\"). След като през 1999 година спасява от фалит и \"Нисан\", получава и прякора \"Мистър Поправи го\" (\"Mr. Fix It\"). Успешната му работа в \"Нисан\" му носи титлата бизнесмен на Азия през 2002 г., а през 2003-а \"Фортън\" го избира за един от десетте най-влиятелните хора в бизнеса извън САЩ. През май 2005 г. Карлос Гон е избран за президент и главен изпълнителен директор на \"Рено\". Две години по-късно става шеф на целия алианс. На вчерашното заседание на управителния съвет на \"Рено\" за нов главен изпълнителен директор на \"Рено\" е избран Тиери Болоре. Новият председател на борда на директорите на компанията Жан-Доминик Сенар обяви, че първата му задача ще е да консолидира алианса \"Рено-Нисан\". Той обяви, че ще започне разговори с ръководствата на партньорите от \"Нисан\" и \"Мицубиши\", за да се намерят начини за заличаване на различията.", "date": "2019.01.25", "title": "Ерата \"Гон\" в \"Рено\" приключи, новият председател идва от \"Мишлен\""}
{"url": "https://www.dnevnik.bg/bulgaria/2019/01/25/3380573_grupata_za_reket_ot_4-to_raionno_raboteli_pod/", "text": "Прокуратурата поиска постоянен арест за четирима от  задържаните в сряда полицаи  от 4 РПУ в квартал \"Лозенец\" в София. Задържаните са опитни служители, участвали в схемата от 2017 под ръководството на началника си - ръководителят на сектор \"Икономическа полиция\" Красимир Кръстев, съобщава БНР. Те били опитни служители и целенасочено изолирали по-младите си колеги, стана известно от пресконференция на Специализираната прокуратура и дирекция \"Вътрешна сигурност\" на МВР. Четиримата били арестувани при получаване на 2000 лв. от търговец за такса \"Спокойствие\", като първоначално задържаните искали 2000 евро. Самото предаване и се е случило в сградата на районното управление. \"Става дума за десетки търговци, които са плащали за своето спокойствие\", уточни ръководителят на спецпрокуратурата Димитър Петров. От началото на престъпната схема досега били рекетирани собствениците на магазини, автокъщи и заведения. В някои случаи пред тях полицаите даже злоупотребявали с имена на свои колеги и на столични магистрати, за да искат пари от жертвите си. Наблюдаващият прокурор Ангел Кънев разказа, че участниците в престъпната група даже си позволявали да пазаруват в обектите, без да си плащат. Сигналите срещу тях започнали да постъпват в края на миналата година, но не от техни колеги, стана известно от пресконференцията.", "date": "2019.01.25", "title": "Групата за рекет от 4-то районно в София работела под ръководството на началника си"}
{"url": "https://www.dnevnik.bg/ot_vas/novini_ot_vas/2019/01/25/3380544_mol_paradais_raiat_za_narushitelite/", "text": "След близо 1000 сигнала от и около мол \"Парадайс\" нямаше как да не напишем тази статия и да визуализираме един от най-проблемните пътни участъци в София. Стотици нарушения дневно се извършват във и около мола и една визуализация на проблемите с тяхното описание ще помогне както на органите на реда, така и на собствениците на мола да вземат нужните мерки. Пълния текст, снимки и видеа на нарушения, можете да намерите  . На снимката - местоположението на мола.", "date": "2019.01.25", "title": "Мол \"Парадайс\" – раят за нарушителите"}
{"url": "https://www.dnevnik.bg/evropa/evropeiski_parlament/2019/01/25/3380586_nov_uebsait_obiasniava_kak_da_se_glasuva_na/", "text": "Четири месеца преди европейските избори Европейският парламент даде началото на нов уебсайт, който подробно обяснява как се гласува във всички държави членки или от чужбина, предаде пресслужбата на институцията. Уебсайтът  е направен така, че да помага на хората да намират цялата необходима информация на едно място. За пръв път Европейският парламент предлага такъв инструмент. Как може да гласувате, стъпка по стъпка Националните правила за гласуване са обяснени във формат \"въпроси и отговори\", които включват информация за деня на провеждането на изборите, избирателната възраст, крайния срок за регистрация, необходимите документи за регистрация, както и минималния праг за избиране на политическите партии, общия брой евродепутати, които ще бъдат избрани във всяка държава членка, и връзки към уебсайтовете на националните избирателни органи. Цялата тази информация е специфична за всяка държава. Уебсайтът предоставя отговори за всички държави на официалния им език и на английски. Гласуване от чужбина  Уебсайтът предоставя информация за гласуването от чужбина (от други страни на ЕС или от трета държава) или чрез пълномощник. Това може да бъде от особено значение за трите милиона жители на ЕС, пребиваващи в Обединеното кралство. Уебсайтът също съдържа: - секция с въпроси и отговори за Европейския парламент, водещите кандидати и какво се случва след изборите, - възможност за самите граждани да се включат в повишаването на осведомеността за изборите, - секция с новини за изборите от централната страница на парламента, - връзка към страница с резултати от изборите, - връзки към политическите групи в Европейския парламент и към европейските политически партии. В България евроизборите се очаква да бъдат на 26 май.", "date": "2019.01.25", "title": "Нов уебсайт обяснява как да се гласува на евроизборите"}
{"url": "https://www.dnevnik.bg/sviat/2019/01/25/3380580_politicheski_suvetnik_na_trump_e_arestuvan_po_7/", "text": "Роджър Стоун, политически съветник на президента Доналд Тръмп, е бил арестуван тази сутрин във Флорида от ФБР по 7 обвинения, включително възпрепятстване на правосъдие, заплашване на свидетел и неверни показания. Съобщението за задържането бе направено от екипа на специалния прокурор Робърт Мюлър, който разследва руската намеса в президентските избори през 2016 г. и какъв характер имат връзките между кампанията на Доналд Тръмп и Москва. Стоун ще се изправи днес пред съда, като в обвинителния акт се казва, че значителна част от престъпленията са свързани с контактите му с \"Организация 1\", което американските медии преди време разчетоха като Wikileaks. \"Ню Йорк таймс\" го описва като \"прекарал десетилетия в игри на тъмно за предизвикване или потулване на скандали и използване на мръсни трикове за въздействие върху политически кампании в САЩ\". \"Вашингтон пост\" посочва, че екипът на Мюлър от месеци е проверявал Стоун и че той е признал, че по време на кампанията от 2016 г. е разменял съобщения с Guccifer 2.0. Това е прякорът на потребител на \"Туитър\", който според американското разузнаване е подставено лице на офицери от ГРУ, които са извършили хакерската атака, откраднала електронната кореспонденция на Демократическата партия. Електронните съобщения бяха разпространени от WikiLeaks точно в навечерието на конгреса на демократите и предизвикаха оставка на председателя на партията часове преди началото му. Стоун публично приветства това и е казвал преди изборите, че е поддържал контакти с Джулиан Асанж, когото нарича \"моят герой\". След победата на Тръмп той започна да настоява, че не е имал никакви контакти с Русия или WikiLeaks, че неволно е създал впечатление за директна комуникация с Асанж и че контактите му с Guccifer 2.0 са били със съвсем различен характер. През 2016 г. дългогодишният неформален съветник на Тръмп (той е бил част от екипа му само за кратко през 2015 г.) е разговарял с хора от екипа на кандидата за президент за това какви материали срещу Хилъри Клинтън биха могли да имат в Wikileaks. \"Високопоставени служители в кампанията на Тръмп са се свързали със Стоун за това какви ще разпространява \"Организация 1\" в бъдеще\", се казва в обвинителния акт от четвъртък. След това Стоун е направил \"множество фалшиви изявления\" за действията си с Wikileaks и \"невярно е отрекъл да притежава записи с доказателства за тези контакти\", както и че е \"опитал да убеди очевидец да лъжесвидетелства и да не предоставя информация на следователите\".", "date": "2019.01.25", "title": "Политически съветник на Тръмп е арестуван по 7 обвинения от екипа на Мюлър"}
{"url": "https://www.dnevnik.bg/sviat/2019/01/25/3380550_sasht_tursiat_nachin_da_prenasochat_prihodite_na/", "text": "Съединените щати търсят начини да пренасочат приходите на венецуелските власти от управляващите и президента Николас Мадуро към самообявилия се за държавен глава и признат от Вашингтон Хуан Гуайдо, каза съветник на президента Доналд Тръмп, предаде \"Ройтерс\". Според съветника на Тръмп по въпросите на националната сигурност Джон Болтън Белият дом се е \"съсредоточил... върху прекъсването на връзката между нелегитимния режим на Мадуро и източниците на приходите му... Мислим, че с нашето признаване на Хуан Гуайдо като временен президент на Венецуела съвпада идеята тези приходи да се насочат към легитимното правителство\". Болтън добави, че процесът е \"много сложен\" и властите още се опитват да разберат как би се осъществил, пише \"Ройтерс\". Пореден удар Агенцията добавя, че макар Болтън да не предлага подробности, изявлението е знак, че страната му е готова да нахвърли традиционните дипломатически мерки, като опита да остави администрацията на Мадуро без средства в момент на тежки икономически сътресения. Страната е силно зависима от приходите от петрол в момент, в който икономиката ѝ рухва, и пренасочването на финанси от Мадуро към опозицията би ги засегнала, отбелязва \"Ройтерс\". Новината за възхода на Гуайдо бе посрещната с вълнение от инвеститори, притежаващи облигации на Венецуела и държавната петролна компания PDVSA, които достигнаха най-високата си стойност от 2017 г., отбелязва \"Ройтерс\". Агенцията допълва, че цените на петрола бяха подсилени от възможността за проблеми със сектора във Венецуела. Каква би била ползата Мадуро разчита в голяма степен на армията, за да се справи с политическата криза, започнала в разгара на дълбоки икономически проблеми, почти 2 млн. процента инфлация и бягството на над 2.3 млн. венецуелци от страната от 2015 г. насам. Въпросът за легитимността на Гуайдо, който се самообяви за президент в сряда, обаче все още е на дневен ред. САЩ и Канада, заедно с над десет латиноамерикански държави, две балкански и Грузия, го признаха. Мадуро същевременно изтъква с насмешка, че екипът му се състои от \"министри на въздуха\", а армията не би му се подчинявала. Проблемът за Гуайдо и чуждестранните му поддръжници е как да превърнат средства в чужбина в истинска власт във Венецуела без никакъв контрол върху въоръжените сили, пристанищата или банките и това важи и за хуманитарните помощи за близо 20 млн. долара, които САЩ твърдят, че са готови да изпратят въпреки блокажа на правителството, пише \"Гардиън\". \"Може да започнете да опитвате да преместите активи в чужбина и постъпления от САЩ в ръцете на временното правителство на Хуан Гуайдо, но е твърде рано да е каже дали е осъществимо\", казва за вестника Иван Брискоу, който ръководи латиноамериканската програма на Международната кризисна група. \"Можете да отворите сметки в чужбина, но ако те стигнат до опозиционните лидери, без те да имат контрол или възможност за принуда, това само повишава риска от преследване и затвор\", обяснява той. Според Мойсес Рендон от Центъра за стратегически и международни изследвания (CSIS) намеренията на администрацията на САЩ са правилни, особено в момент, когато Русия няма възможност да му помогне, а Китай \"се притеснява за досегашните заеми, които не са изплатени\". Натискът срещу Мадуро обаче крие и рискове. \"Ако мерките не проработят и Мадуро оцелее, можем да видим изолиран режим като Северна Корея, но с петрол и наркотрафик.\"", "date": "2019.01.25", "title": "САЩ търсят начин да пренасочат приходите на Венецуела от Мадуро към опозицията"}
{"url": "https://www.dnevnik.bg/sport/2019/01/25/3380551_dominik_paris_pokori_za_treti_put_mitichnoto_spuskane/", "text": "Доминик Парис спечели за трети път в своята кариера спускането на пистата \"Щрайф\" в Кицбюел, част от Световната купа по ски алпийски дисциплини. Италианецът записа време 1:56.82 минути на легендарното трасе с дължина 3312 метра. Парис изпревари само с 20 стотни действащия световен шампион в дисциплината Беат Фойц. Италианският спускач, който спечели на \"Щрайф\" през 2013 и 2017 г., става петият скиор с три успеха на австрийската писта. Това са правили още Франц Хайзер, Карл Шранц, Люк Алфон и Пирмин Цурбриген. С повече победи са единствено рекордьорът Дидие Кюш (5) и Франц Кламер (4). Победата е 12-а за Парис в кариерата му в Световната купа в неговия 179-и старт. Италианецът печели за трети път през сезона, след като в края на декември взе  стартовете в Бормио  ( супер-Г  и спускане). Освен това Парис е първият скиор през този сезон, който печели повече от едно спускане. В досегашните пет старта имаше пет различни победители.  Фойц спечели в Бийвър крийк ,  Макс Франц в Лейк Луис ,  Александър Оомод Килде във Вал Гардена  и  Винсент Крихмайер във Венген . \"Невероятно е да спечелиш тук, а чувството да го направя за трети път не може да се опише. Беше много трудно състезание, до последно нямах усещане за това какво спускане съм направил\", каза Парис след финала. Скиорът от Мерано се спусна с фаталния №13, но това не му попречи. Той подобри времето на Беат Фойц, който изглеждаше фаворит за победата. Швейцарецът беше направил много по-добро спускане от това на ранния лидер Йозеф Ферстъл от Германия. Трети на подиума зад Парис и Фойц се нареди представител на домакините. Отмар Щридингер беше с 27-и стартов номер и не беше в кръга на фаворитите. Дотук в кариерата си 27-годишният австриец имаше едва един подиум от 2013 г., при това в дисциплината супер-Г. Щридингер изостана с 37 стотни от времето на Парис, като във втората половина свали много голяма част от пасива си. Доброто представяне на Италия беше допълнено от четвърто място на Кристофер Инерхофер. С невероятно пето място се поздрави и друг австриец – Кристиан Данкълмайер, който беше с 41-и стартов номер. Само няколко дни по-рано 25-годишният скиор беше спечелил старта в Кицбюел за Европейската купа. В топ 10 се класираха още Бенджамин Томсен, Ферстъл и още двама австрийци - Ханес Райхелт и Матиас Майер. Именно Райхелт остава последният представител на домакините, спечелил на \"Щрайф\", като това стана през 2014 г. Десети се нареди още един италианец - Матео Марсалия, който стартира с 47-и номер. Надпреварата беше белязана от тежко падане на Александър Кьол (Швеция). Той загуби контрол и се контузи тежко, заради което беше откаран с хеликоптер. Участие в състезанието не взеха Аксел Лунд Свиндал, който се оплака от болки в коляното, както и победителят от 2015 г. Шетил Янсруд, който счупи ръка на тренировката. По време на състезанеито пък не завършиха победителят от последното спускане Крихмайер и Макс Франц. След шест проведени спускания в Световната купа лидер в дисциплината остава Фойц, който е с 420 точки. Швейцарецът има аванс от точно 100 точки пред Доминик Парис, който се изкачи с две места. Трети е Инерхофер с 260 точки. Следващото спускане е на 2 февруари в Гармиш-Партенкирхен. В класирането за Големия кристален глобус лидер остава Марсел Хиршер с 1036 точи и огромна преднина от 415 точки пред Хенрик Кристоферсен. Трети е Алекси Пинтюро с актив от 560 точки. В събота в Кицбюел предстои слалом, а в неделя е стартът в супер-Г.", "date": "2019.01.25", "title": "Доминик Парис покори за трети път митичното спускане \"Щрайф\" в Кицбюел"}
{"url": "https://www.dnevnik.bg/zelen/2019/01/25/3380635_direkciiata_za_stroitelen_kontrol_spria_stroeja_krai/", "text": "Спира се  строителството до \"Шофьорския плаж \" в близост до местността Алепу, каза днес началникът на Дирекцията за национален строителен контрол Иван Несторов. Това е един от няколко спорни строежа, който започнаха по черноморското крайбрежие тази година. След общественото недоволство  премиерът Бойко Борисов нареди  на Несторов да направи проверки по сигналите както в района на Алепу, така и край къмпингите  \"Градина\" , и  \"Арапя\" . Строителството се спира реално от понеделник, когато експерти от държавния строителен надзор ще извършат нов оглед, каза началникът Иван Несторов, цитиран от БНР. По думите му дейностите там се спират, тъй като не са спазени всички разпоредби. Строителството е трябвало да се извърши на два етапа. Първият включва изграждането на брегоукрепително съоръжение. Едва след това е трябвало да се премине към същинското построяване на сградите, при това след проверка на контролните органи. \"Дори и с просто око се вижда, че вече е започнало строителството на една от сградите\", посочи Несторов. Според инвеститорите в момента се строи единствено брегоукрепителното съоръжение. Те ще оспорват решението на ДНСК в съда. По-рано днес кметът на Созопол  Панайот Рейзи каза , че всичко със строежа е законно. Той добави, че проектът е съгласуван с Министерството на околната среда и водите.", "date": "2019.01.25", "title": "Дирекцията за строителен контрол спря строежа край Алепу"}
{"url": "https://www.dnevnik.bg/evropa/2019/01/25/3380632_opitite_na_rumuniia_da_pritiska_medii_s_pravilata_za/", "text": "Европейските органи за защита на данните договориха единна позиция по повод заплахата, че Румъния ще глобява с 20 милиона евро разследващи журналисти за нарушение на закондателството за личните данни, предаде EUobserver. Джовани Бутарели, ръководител на Европейския надзорен орган за защита на данните, каза пред изданието, че е постигнато споразумение по-рано тази седмица след дълги дискусии. Очаква се скоро то да бъде публикувано. През ноември миналата година Румънският орган за защита на данните (DPA) нареди на журналистите да разкриват източниците си на основание Европейския регламент за защита на личните данни ( GDPR ). Репортери от  Rise Project  бяха разследвали връзки между румънски политици като Ливиу Драгня, лидер на управляващата Социалдемократическа партия, и румънска компания, замесена в мащабни измами. Около седмица след като репортерите разкриха връзките във \"Фейсбук\", DPA обяви заплахата с глоба, засилвайки  критиките от страна на защитници на медийната свобода . Бутарели, цитирайки закони в неговата страна, Италия, каза, че държавните органи, с изключение на правосъдните, не могат да имат достъп до източниците на журналистите. По думите му чл. 58 от GDPR позволява на надзорните органи да поискат информацията, която им е необходима, но това право е по-сложно, когато става въпрос за журналистически източници. Бутарели изтъкна юриспруденцията на европейските съдилища в Страсбург и Люксембург, според които защитата на журналистическите източници е \"крайъгълен камък за свободата на информацията\", но отбеляза като проблем, че тази закрила е различна в отделните държави членки. Румъния наскоро  бе остро критикувана  и за плановете за декриминализиране на някои случаи на корупция и широка амнистия за някои престъпления. Правосъдният министър на страната наскоро предложи извънреден указ, който би позволил осъдените за корупция след 2014 г.  да оспорят присъдите си  във Върховния съд. Това решение би било от полза за Драгня, който има условна присъда за изборни измами от 2015 г. Заради нея той не може да бъде премиер.", "date": "2019.01.25", "title": "Опитите на Румъния да притиска медии с правилата за личните данни може да бъдат осуетени"}
{"url": "https://www.dnevnik.bg/sport/2019/01/25/3380585_nad_5000_chujdenci_sa_ostanali_nelegalno_v_rusiia_sled/", "text": "Повече от 5000 чуждестранни туристи, които са посетили Русия за световното първенство по футбол през 2018 г., все още пребивават нелегално в страната. Това обяви пред репортери заместник-директорът на отдела за миграция към Министерството на вътрешните работи Андрей Каюшкин. Световното се проведе от 14 юни до 15 юли. В този период в Русия са влезли 650 хиляди чуждестранни граждани, каза Каюшкин. Достъпът до страната беше възможен чрез т.нар. фенски паспорти, които се издаваха след предварителни заявки. \"По-голямата част от чужденците спазиха законите и напуснаха своевременно, но малко повече от 12 хиляди от тях останаха в Русия. Благодарение на съвместната ни работа с Федералната служба за сигурност успяхме да намалим бройката до около 5.5 хиляди\", каза още Каюшкин. \"Продължаваме дейностите по идентифицирането им. Надяваме се всички да бъдат екстрадирани до 30 март\", допълни той.", "date": "2019.01.25", "title": "Над 5000 чужденци са останали нелегално в Русия след световното"}
{"url": "https://www.dnevnik.bg/sviat/2019/01/25/3380312_glupavata_leniva_pliachka_opasno_izchezva_v/", "text": "Благодарение на това, че моретата около полюсите са студени, топлокръвни същества като тюлени, китове и пингвини имат предимство в лова и са господари в хранителната верига. Но климатичните промени затоплят тези води, рибата вече не е толкова ленива и \"глупава\" и намирането на плячка става по-трудно. Това твърдят учени от САЩ, Германия, Канада и Великобритания в  публикация  в сп. \"Сайънс\", които посочват също, че хищни рибни видове също се възползват от промяната, разширяват на север ловните си полета и измъкват храна от традиционните местни ловци. Топлокръвните бозайници и птици поддържат постоянна вътрешна температура, позволяваща им да се нахвърлят върху плячката. Топлината ги прави и по-зорки от студенокръвните животни. Сега повишаващата се водна температура прави по-жизнени рибите - от малката мойва до големите акули, чиито тела и мозъци функционират по-бавно в студа. \"По-бързите акули са и по-смъртоносни. Най-застрашените бозайници и птици са хранещите се с бързо движещи се риби, защото ще трябва да се притесняват от хищни акули. Става дума за пингвини, тъпоклюни кайри и морски лъвове\", коментира Джон Грейди от Университета на Мичиган. Заедно с колегите си той е изчислил, че затопляне с 1 градус по Целзий на водната повърхност ще предизвика 12% намаляване на морските бозайници в района. През 2015 г. почти 200 правителства обещаха на срещата на ООН в Париж за климата постепенно да се откажат от изкопаеми горива, за да намалят глобалното затопляне \"доста под 2 градуса\" спрямо доиндустриалните нива. Преди няколко месеца ООН обяви, че държавите се бавят в налагането на тези мерки, и изчисли, че към края на века средната годишна температура на планетата ще е с 3 градуса по-висока. Битката в полярните области между топлокръвни и студенокръвни е само един аспект от промените. Заради затоплянето различни видове риби и други морски животни навлизат още по-далеч на север и юг или в нови дълбини на океана. Учените са установили, че през последните години изтъняват телесните мастни тъкани на бозайниците в студените райони като тюлени и китове. Промяната в този индикатор за здравословното състояние на животните вероятно се дължи на навлизането на пасажи хищна треска, с които са започнали да се конкурират за по-дребните риби.", "date": "2019.01.25", "title": "Глупавата ленива плячка опасно изчезва в затоплящите се полярни морета"}
{"url": "https://www.dnevnik.bg/bulgaria/2019/01/25/3380687_terminut_djendur_v_dokument_na_mejdunarodnata/", "text": "Терминът \"джендър\" в документ на Международната организация на труда, внесен от Министерския съвет в парламента, възмути ВМРО. Става дума за \"Препоръката за заетост и достоен труд за мир и устойчивост\", приет на сесия на Международната конференция на труда в Женева от 2017 г. В мотивите на Министерския съвет към документа се казва, че препоръката дава насоки на държавите членки за мерките, които трябва да предприемат за създаване на работни места и достоен труд за целите на предотвратяване и възстановяване при кризисни ситуации, следствие от конфликти и бедствия и обезпечаване на мира и устойчивостта. Министерският съвет, в който вицепремиер е лидерът на ВМРО Красимир Каракачанов, уточнява, че членството на България в МОТ я задължава да представи препоръката пред националния законодателен орган, но тя няма правнообвързваща сила и не е предмет на ратификация. Въпреки това ВМРО настоява документът \" да бъде спрян и върнат\".  Самият факт, че вътре отново се прокрадват термини като \"джендър\", \"джендър перспективи\" и тяхното прилагане към всички дейности и т.н. е неприемлив, пише партията в съобщение до медиите. Според ВМРО в препоръката има и \"открита пропаганда за вкарването на мигрантите като равноправни участници на трудовия пазар в страната, прокламиране на равния им достъп до образование и обучение на тях и децата им, както и нарочното запознаване на тези категории хора с личните им и трудови права\". Партията подозира, че документът позволява \"внедряване\" на мигранти в организации в защита на трудовите права в страната. Тя чете \"между редовете\" на международния акт, участие \"на НПО-та, които и днес виждаме какво правят на терена на \"равнопоставеността\". Международната организация на труда е специализирана агенция на Организацията на обединените нации по трудови въпроси, която налага международни стандарти за основни трудови права. България е член на МОТ от 1920 г.", "date": "2019.01.25", "title": "Терминът \"джендър\" в документ на Международната организация на труда възмути ВМРО"}
{"url": "https://www.dnevnik.bg/biznes/2019/01/25/3380641_dunarit_pokaza_dokumenti_che_ne_e_dlujnik_a_kreditor/", "text": "Дружеството \"Дунарит\"АД не дължи пари нито на фалиралата Корпоративна търговска банка, нито на държавата. Това се посочва в писмо до медиите, в което са приложени и съответните документи. Писмото идва, след като през седмицата ръководителят на Специализираната прокуратура  Иван Гешев обяви  в телевизионния ефир, че предприятието е купено с авоари на вложители от КТБ, печелившо е, но върху акциите му има запори от КТБ, с което трябва да бъдат удовлетворени вложителите. В писмото се посочва и прилага документ за това, че дружеството не е длъжник на КТБ, и се посочва, че на сайта на банката може да се види, че то е сред кредиторите й. Показан е и документ от данъчната администрация за липсата на задължения и се уточнява, че вече пет години дружеството работи със собствени средства. Освен това няма просрочени дългове към никое дружество. В края на август 2017 г. държавата изкупи дълга на военния завод с намерението да поеме контрола над компанията. Дългът, за който държавата плати 48 млн. лв., беше към дружества, свързвани с депутата от ДПС Делян Пеевски (за дружеството \"Виафот\" и сложната верига на прехвърляне на вземането четете подробно в публикацията на \"Капитал\"  \"Цялото Борисово войнство срещу \"Дунарит \"). Дни по-късно обаче ръководството на \"Дунарит\" обяви, че е  погасило предсрочно всичките си задължения към държавата , внасяйки 50-те милиона лева. \"Остава висящ въпросът, който никой не задава: Защо две държавни структури търгуват с вземане, което не признават? Синдиците на КТБ оспорват в съда основанието за възникването му\", се пита в писмото. Посочва се още, че през последните години дружеството е проверявано от НАП, ДАНС, МВР, прокуратурата и финансовото разузнаване за незаконни парични преводи и такива не са открити. Противното обаче се разпространявало от определени медии, а и от официални представители на контролните органи. В писмото се посочва, че това ще застраши не само дейността на \"Дунарит\", но и на целия бранш.", "date": "2019.01.25", "title": "\"Дунарит\" показа документи, че не е длъжник, а кредитор на КТБ и не дължи на бюджета"}
{"url": "https://www.dnevnik.bg/biznes/2019/01/25/3380666_dvoiniiat_standart_pri_hranite_shte_bude_reguliran_s/", "text": "Комисията за защита на потребителите (КЗП) ще проверява двойния стандарт при храните следващата година и половина с проект на Европейската комисия с бюджет от 180 хил. лв. В изследването ще влязат бирата, спиртните напитки, зеленчуците, макароните и др., става известно от съобщение до медиите. \"Първите резултати ще могат да подпомогнат процеса по възприемане на тези постановки в законодателството за двойния стандарт и неговото санкциониране. Това ще бъде по-нататък една много добра основа за контролните и правоприлагащи органи да ползват тези резултати и методиките, които ще бъдат разработени, за да могат по-лесно да хващат нови опити за подобни неща\", заяви председателят на КЗП Димитър Маргаритов в ефира на Би Ти Ви.  В рамките на развивания от КЗП проект ще бъдат изследвани най-малко три вида от предварително набелязани пет примерни групи храни. Това са макаронени изделия, млечни продукти и сладкиши, зеленчуци и ориз, зехтин и подправки, консерви, както и вино, бира и спиртни напитки. Продуктите ще бъдат закупени както от близки до икономиката на България държави, така и от такива с по-развити пазари (Гърция, Испания, Германия и др.) \"Досега във фокуса попадаха храните, но ние предложихме да бъдат добавени и спиртните напитки. По този начин разширяваме принципното схващане за това, че трябва да се включват и други продуктови групи стоки, защото там също може да се окаже, че има такъв проблем\", посочи Маргаритов. Той добави, че целта е \"да се идентифицират мащабите на \"бедствието\", за да можем да подпомогнем и Европейската комисия, но и националните законодателни органи не само в България, а и в другите държави членки\". По думите на Маргаритов съгласно действащото до момента законодателство разминаването в качествата на продуктите, които се предлагат под една и съща търговска марка и с идентично външно оформление в различните държави в Европейския съюз, е допустимо. \"Но именно това е проблемът на двойния стандарт. Идеята, както сега се възприема в директивата за нелоялните търговски практики, е, когато производителят счита, че има някаква причина това да се случва – например защото вкусовите предпочитания в една държава са по-различни от тези в друга, да регистрира отделна търговска марка и да е ясно, че това е продукт с по-различни качества\", добави председателят на КЗП.", "date": "2019.01.25", "title": "Двойният стандарт при храните ще се следи и при бирата, макароните и зеленчуците"}
{"url": "https://www.dnevnik.bg/sviat/2019/01/25/3380536_gruckiiat_parlament_prie_sdelkata_za_severna_makedoniia/", "text": "С крехко мнозинство парламентът в Атина одобри Преспанския договор със Скопие, с който северозападната съседка на Гърция се задължава да приеме името Република Северна Македония. Решението отваря път на Македония към членство в НАТО и ЕС, а процедурата за окончателна смяна на името може да приключи до средата на другия месец. Вотът със 153 депутати \"за\" (при искано от Ципрас мнозинство от 151 от 300 души) стана две седмици след като македонските депутати  одобриха конституционни поправки , позволяващи смяната на името и допълнения в конституцията, които отговарят на договора. Днес в Атина гласувалите \"против\" бяха 146, а един се въздържа. Новината незабавно бе приветствана от председателя на Европейския съвет Доналд Туск, който поздрави премиерите на двете страни, \"Зоран и Алексис\" (Зоран Заев и Алексис Ципрас) за въображението и готовността да \"поемат риска\". Генералният секретар на НАТО Йенс Столтенберг нарече решението \"важен принос към стабилността и благоденствието в целия регион\". \"Очаквам с нетърпение бъдещата Република Северна Македония в НАТО\", добави той в \"Туитър\". Преспанският договор бе подписан през юни миналата година от Заев и Ципрас. С него Македония се задължи на конституционни поправки, които вбесиха опозицията и в двете страни, които твърдяха, че правителствата им са отстъпили твърде много. Най-дългите дебати Гласуването се отложи с ден, за да могат да приключат всички изказвания като част от дебата, започнал в сряда. Малко преди гласуването председателят на парламента каза, че разискванията (общо 38 часа) са били по-дълги от което и да било заседание в последните години, включително тези за спасителните програми. Вчерашните дебати продължиха до малките часове, а в 9 ч. сутринта бяха подновени. Снощи, когато то трябваше да се състои, близо 2500 души се събраха на площад \"Синтагма\" пред парламента. При размирици общо 133-ма души бяха задържани по данни на \"Асошиейтед прес\" (според някои гръцки медии задържаните са били поне 150). Днес протестиращите са малобройни заради поройния дъжд, въпреки че отново бе насрочена голяма демонстрация. Само няколко десетки души пристигнаха на \"Синтагма\", пише в. \"Катимерини\". Проучвания в последната година сочат, че делът на гръцките граждани, които не приемат новото име на Македония, защото терминът \"Македония\" се съдържа и в името на областта в Северна Гърция, е постоянно между 60 и 70%. Настроенията на разделение се пренесоха и в залата - в социалните мрежи гръцки журналисти пишат, че гласуването е било съпроводено от крясъци на депутати, които не подкрепят споразумението. Един от тях е депутат от неонацистката \"Златна зора\", заплашен с изгонване от ръководството на парламента. Въпреки това Ципрас и представители на кабинета настояваха от началото на седмицата, че са осигурили мнозинство с помощта на министри, предложени от бившия коалиционен партньор \"Независими гърци\" и запазили постовете си, след като партията напусна управлението. Сред подкрепилите сделката бяха бяха и председателят на центристката партия \"Реката\" Ставрос Теодоракис и независими депутати.", "date": "2019.01.25", "title": "Гръцкият парламент прие сделката за \"Северна Македония\" след 38 часа дебати"}
{"url": "https://www.dnevnik.bg/sport/2019/01/25/3380566_zashto_zvezdata_na_livurpul_mohamed_salah_izchezna_ot/", "text": "Къде се скри Мохамед Салах? Този въпрос си задаваха много почитатели не само на египетския нападател и \"Ливърпул\", но и на английския футбол. Профилите на Салах в социалните мрежи неочаквано изчезнаха преди три дни и това събуди интерес сред последователите му. За последно той написа в \"Туитър\", че през 2019 г. е дошло време \"да се свържем, наистина\". В \"Инстаграм\"  най-добрият футболист на Африка  има 23 милиона последователи, а в \"Туитър\" - 7.7 милиона. Част от тях провокираха вълна от предположения на какво се дължи изчезването му от социалните мрежи. Едно от тях беше, че целта му е да се съсредоточи във важните мачове по пътя към мечтата за шампионска титла с \"Ливърпул\". Оказа се, че в основата на скриването му стои умел маркетингов ход. Най-напред преди два дни DHL Express Egypt публикува в профилите си в \"Инстаграм\", \"Фейсбук\" и \"Туитър\": \"Стигнахме до Мо Салах и можем да ви свържем с него.\" Почитатели на Салах оцениха положително хода и поздравиха компанията. \"Моля, свържете ме със Салах\", написа потребител във \"Фейсбук\", а от DHL му отвърнаха да следи темата. В петък следобед звездата на \"Ливърпул\" се завърна в социалните мрежи. Той публикува своя снимка как отваря пакет, получен чрез DHL.", "date": "2019.01.25", "title": "Защо звездата на \"Ливърпул\" Мохамед Салах изчезна от социалните мрежи"}
{"url": "https://www.dnevnik.bg/biznes/2019/01/25/3380725_bulgartransgaz_shte_pravi_treti_test_za_interesa_kum/", "text": "Държавната компания \"Булгартрансгаз\" ще обяви трета фаза на пазарен тест към интереса за газ, който да тече по трасето на \"Турски поток\" през българска територия. От него ще зависи дали трасето ще се изгражда. Това се разбира от съобщение на компанията, която обяви резултатите от втората фаза на пазарния тест. При него постигнатите резултати са по-добри от първата фаза - капацитетът, заявен от участниците в процедурата на българско-турската граница, е приблизително 100% от обявения от \"Булгартрансгаз\" ЕАД входен капацитет. На българско-сръбската граница участниците са заявили приблизително 90% от обявения от \"Булгартрансгаз\" ЕАД изходен капацитет. Компанията уточнява, че тъй като Фаза 2 от икономическия тест се смята за положителна само при 100% резервиране на предложения капацитет за всяка газова година, \"Булгартрансгаз\" ЕАД ще публикува условията за провеждане на Фаза 3 от икономическия тест не по-късно от 28 януари 2019 г. При положителен резултат на Фаза 3 процедурата ще приключи успешно до 31 януари със сключване на обвързващи договори за пренос. Междувременно снощи  \"Газпром\" публикува данни  за инвестиционната си програма през 2019 г. за транспортиране на газ, според които за проекта \"Турски поток\" са предвидени около 102.6 млрд. рубли (почти 1.375 млрд. евро).", "date": "2019.01.25", "title": "\"Булгартрансгаз\" ще прави трети тест за интереса към газ от \"Турски поток\""}
{"url": "https://www.dnevnik.bg/evropa/2019/01/25/3380734_es_pohvali_atina_i_skopie_za_politicheskata_smelost_i/", "text": "Горещо приветстваме поредната решаваща стъпка в ратификацията на споразумението от Преспа, предприета днес чрез гласуването на гръцкия парламент. Това казаха председателят на Европейската комисия Жан-Клод Юнкер, еврокомисарят по разширяването Йоханес Хан и върховният представител на ЕС за външната политика Федерика Могерини в съвместно изявление, предаде пресслужбата на Европейската комисия. Малко преди това с крехко мнозинство  парламентът в Атина одобри  Преспанския договор със Скопие, с който северозападната съседка на Гърция се задължава да приеме името Република Северна Македония. Решението отваря път на Македония към членство в НАТО и ЕС, а процедурата за окончателна смяна на името може да приключи до средата на другия месец. \"От самото начало Европейският съюз подкрепяше силно историческото споразумение подписано от министър-председателите Ципрас и Заев след преговорите под егидата на ООН\", се посочва в изявлението от ЕС. \"За решаването на един от най-сложните спорове в региона беше нужна политическа смелост, лидерство и отговорност от всички страни. И двете държави използваха благоприятния момент и дадоха пример на цяла Европа за помирение, което ще насърчи още повече европейската перспектива на региона\", допълват тримата. \"Въпреки че все още очакваме следващите процедурни стъпки за пълното прилагане на споразумението, вече можем да заявим с увереност днес, че Атина и Скопие заедно написаха нова страница в общата ни история в Европейския съюз\", завършва изявлението.", "date": "2019.01.25", "title": "ЕС похвали Атина и Скопие за \"политическата смелост\" и ги даде за пример за помирение"}
{"url": "https://www.dnevnik.bg/biznes/2019/01/25/3380733_bankite_da_vnimavat_s_kreditniia_risk_prez_2019_g/", "text": "През 2019 г. БНБ очаква като цяло запазване на положителните тенденции в банковия сектор, но вероятно при наличие на повишени предизвикателства, свързани с общата стопанска среда, в която оперират банките. В настоящия етап на кредитна експанзия банките трябва да продължат да полагат адекватни усилия за управление на натрупващия се в техните баланси кредитен риск. Това се казва в позиция на управителя на БНБ Димитър Радев, публикувана в тримесечния бюлетин на Асоциацията на търговските банки и цитирана от пресцентъра на БНБ. Вероятността от материализиране на кредитния риск би нараснала особено при забавена икономическа активност или конюнктура, която е по-неблагоприятна от наблюдаваната през последните няколко години. Към момента виждаме все по-силни индикации за възможни проблеми и повишена несигурност - на глобално ниво и в еврозоната - които по определени канали биха могли да донесат негативни ефекти и у нас, посочва гуверньорът. Припомня, че голяма част от последните действия на централната банка е фокусирана върху риска, свързан с банковото кредитиране, и че управителният съвет е взел решение за активиране на антицикличния капиталов буфер от тази година. Радев напомня, че \"в близките месеци ще станем свидетели на процеси с потенциално дългосрочни последствия, пряко засягащи сектора, насочени към постигането на качествено по-висока степен на интеграция на България в европейската финансова и институционална инфраструктура\". В посочения период се провеждат  стрес тестовете на няколко банки от страна на ЕЦБ .", "date": "2019.01.25", "title": "Банките да внимават с кредитния риск през 2019 г., препоръчва БНБ"}
{"url": "https://www.dnevnik.bg/sport/2019/01/25/3380749_levski_zagubi_v_purviia_mach_pri_noviia_trenyor_georgi/", "text": "Левски\" записа загуба в първия си мач под ръководството на  новия треньор Георги Дерменджиев . Тимът отстъпи с 0:1 на китайския \"Хенан\" в контрола, играна в кипърския град Ларнака. Единственото попадение отбеляза Кристиян Басогог в 25-ата минута. Това беше втора контрола за сините по време на зимния лагер. Първата среща беше срещу  УФА, в която \"Левски\" направи 1:1  с вече бившия си треньор Славиша Стоянович. В \"Хенан\" е бившият нападател на ЦСКА Фернандо Каранга, но бразилецът не се появи на терена. Дерменджиев използва два различни състава в двете полувремена срещу 12-ия от миналия сезон в китайската Суперлига. Единствено вратарят Николай Михайлов и централният защитник на проби Магнар Йодегард останаха на терена до 60-ата минута. В първите минути футболистите на \"Хенан\" имаха няколко добри възможности, като най-опасната ситуация завърши с удар отляво, но топката премина край вратата на Михайлов. \"Левски\" отправи първия си точен удар в 16-ата минута, но той дойде след рикошет при изстрел на Давиде Мариани. Малко по-късно и Габриел Обертан опита късмета си, но не уцели вратата. В 25-ата минута \"Хенан\" откри след груба грешка на сините. Басогог беше изведен през центъра на терена, като Давид Яблонски закъсня да го блокира. Камерунецът излезе сам срещу Николай Михайлов и без проблем го преодоля – 0:1. До края на първата част не се случи нищо по-опасно пред една от двете врати. След почивката Дерменджиев направи девет промени и на терена влязоха много от младите играчи на сините. Това доведе до доста грешки при изнасянето на топката, а в 48-ата минута китайците бяха близо до отбелязване на нов гол. В 65-ата минута защитата на \"Левски\" отново имаше работа. Топката беше загубена лесно в центъра, а при опит да я изчисти резервният вратар Петър Иванов не се намеси убедително, но имаше късмет, че нападател на \"Хенан\" избяга встрани и се затвори сам. Следващата контролна среща на \"Левски\" е на 30 януари срещу полския \"Висла\" (Плоцк). До края на лагера в Кипър сините ще играят още с \"Урал\" (2 февруари), \"Судува\" (5 февруари) и \"Чукарички\" (8 февруари).", "date": "2019.01.25", "title": "\"Левски\" започна със загуба при Георги Дерменджиев"}
{"url": "https://www.dnevnik.bg/sport/2019/01/25/3380743_byo_izravni_rekorda_za_nai-dobur_start_v_svetovnata/", "text": "Норвежецът Йоханес Бьо продължава да твори история в Световната купа по биатлон. 25-годишният състезател спечели спринта на 10 километра в Антхолц-Антерселва и изравни рекорда за най-добър старт на сезон. Бьо записа четвърта поредна победа и общо десета в 13-те състезания от началото на сезона. Същия брой победи след 13 старта през сезон 2016-2017 имаше носителят на Големия кристален глобус за последните седем години Мартен Фуркад. Бьо е едва четвъртият състезател в историята на Световната купа, който достига границата от десет победи в един сезон. Легендата на биатлона Оле Ейнар Бьорндален и Фуркад са го правили по три пъти, а французинът Рафаел Поаре - веднъж. Бьо направи поредното си изключително впечатляващо състезание и спечели по категоричен начин. Въпреки че допусна една грешка в стрелбата, той финишира с аванс от 17.5 секунди пред сънародника си Ерлен Бьонтегард, който свали всичките десет мишени. Французинът Антони Гигона допълни челната тройка с един пропуск на стрелбището и изоставане от 20.2 секунди. Мартен Фуркад направи безгрешна стрелба, но слабо ски бягане го остави на четвърта позиция на 21.3 секунди от победителя. Австриецът Симон Едер завърши пети с една грешка и пасив от 23.9 секунди. Симон Дестьо и Кентен Фийон Майе допълниха силното френско присъствие в челото с шесто и седмо място. Те направиха по две грешки в стрелбата, но след страхотни последните обиколки финишираха съответно на 33.5 и 33.7 секунди от Бьо. Най-добре от българските биатлонисти се представи Владимир Илиев. Европейският шампион в спринта от 2017 г. направи две грешки на стрелбището, но със силно ски бягане завърши 27-и с изоставане от 1:23.6 мин. Антон Синапов зае 42-а позиция след един пропуск в стрелбата и пасив от 1:49.8 мин. Красимир Анев, който миналата седмица в Руполдинг записа двата най-добри български резултата за сезона - 12-о място в масовия старт и 14-о в спринта, се нареди 46-и от 102-ма участници. Той сбърка веднъж на стрелбището и изостана с 1:53.6 от Бьо. И тримата българи ще участват в преследването в събота, което стартира в 15.30 ч. Бьо продължи да увеличава преднината си в генералното класиране за Световната купа. Той вече има 722 точки и аванс от 231 точки пред руснака Александър Логинов. Фуркад е трети с 471 точки, следван от Дестьо с 438 и Едер с 434. От българите най-напред е Анев - 35-и със 133 точки. Илиев е 49-и с 44 точки. Синапов заема 61-ото място с 22 точки. Димитър Герджиков, който не стартира днес, е на 81-а позиция с четири точки. Общо 86 биатлонисти са печелили точки през този сезон. В класирането за малката световна купа в спринта води Бьо с 354 точки пред Логинов с 251. Световният шампион в дисциплината Бенедикт Дол е трети с 209, а една по-малко има Дестьо. Анев е 29-и с 63 точки, Илиев - 42-и с 36 точки, a Герджиков - 75-и с четири точки.", "date": "2019.01.25", "title": "Бьо изравни рекорда за най-добър старт в Световната купа по биатлон"}
{"url": "https://www.dnevnik.bg/sviat/2019/01/25/3380672_prezidentite_na_bosna_vliazoha_v_spor_sled_iskane/", "text": "Партията на един от президентите на Босна и Херцеговина обяви, че ще опита да смени името на Република Сръбска - административната единица на страната, където живеят повечето босненски сърби. Решението на партията на бившия президент Бакир Изетбегович да прехвърли спора в съда вбеси всички сръбски партии и доведе до призиви от Европейския съюз за спокойствие, пишат босненски медии и \"Ройтерс\". Според SDA, най-голямата бошняшка партия, името Република Сръбска е проява на дискриминация срещу бошняците и хърватите в страната и ще бъде оспорено в конституционния съд. Бошняците и хърватите живеят в другата, по-голяма съставна част на страната - Федерация Босна и Херцеговина. Изетбегович, който е председател на партията и бе един от президентите на Босна и Херцеговина допреди два месеца, казва, че действията му са отговор на \"засилените атаки върху Босна и целостта ѝ\" от Милорад Додик, който през ноември стана сръбският член на президентството, а преди това бе заемаше същия пост в Република Сръбска. Известен с националистическата си реторика, Додик често прави коментари, поставящи под въпрос както интегритета, така и ориентацията на страната и показва близост с Белград и Москва. Според него обаче инициативата е противоконституционна, а заради нея сърбите ще спрат работа в централното правителство. Той също така заплаши, че \"ако жалбата се приеме (от конституционния съд), ще бъде свикано специално заседание, на което ще се реши за бъдещия статут на (Република Сръбска). Истински ли е спорът Делегацията на ЕС в Босна и Херцеговина призова \"всички политически партии да се въздържат от маневри, които целят вниманието да се отвлече от истинските въпроси, срещу които се изправя Босна\", и да не се отправят \"разделящи изказвания и действия\", които няма да улеснят съставянето на ново правителство. Валентин Инцко, върховен представител на международната общност за Босна и Херцеговина, осъди опитите на SDA да оспори името на Република Сръбска като \"безотговорни\", \"контрапродуктивни\" и подронващи доверието между отделните групи в страната. Босна, която се надява скоро да стане кандидат за членство в ЕС, не успява да формира правителство заради разногласия между тримата президенти (бошняк, сърбин и хърватин). Една от причините са позициите за НАТО на кандидат-премиера, излъчен от Додик - бошнякът Шафик Джаферович, и хърватинът Желко Комшич настояват той да изрази недвусмислено позицията си в подкрепа на членство в Алианса, каквото Додик категорично отхвърля. Комшич същевременно не споделя позициите на Изетбегович. Според него целта на спора е SDA да набере подкрепа сред бошняците, а пререканията са допълнително договорени с партията на Додик, Съюз на независимите социалдемократи (СНСД), която също печели от атаката, създавайки поводи да бъде смазан остатъкът от опозицията в Република Сръбска.", "date": "2019.01.25", "title": "Президентите на Босна влязоха в спор след искане Република Сръбска да смени името си"}
{"url": "https://www.dnevnik.bg/biznes/2019/01/25/3380772_verigite_iskat_po-dulug_srok_za_novite_kasovi_aparati/", "text": "Търговските вериги очакват Националната агенция за приходите да удължи след 31 март срока, в който регистрираните по ДДС трябва да се съобразят с новите изисквания за касовите апарати. Това обяви на семинар изпълнителният директор на Сдружението за модерна търговия Йордан Матеев. Той посочи, че търговските вериги, които членуват в организацията, подкрепят мерките срещу сивата икономика, но е проблем да отговорят в посочените срокове. За веригите, а според Матеев и за всички мултинационални компании, представени в България, е проблем това, че няма възможност те сами да избират кога да започва и свършва финансовата им година. Така счетоводствата приключват два пъти - веднъж, когато това прави компанията майка - през февруари или март и втори път - към 31 декември, когато приключва финансовата година по българското заканодателство. Той напомни, че членовете на организацията държат около една трета от пазара на бързооборотни стоки в България, който годишно е за около 11 млрд. лв. Организацията смята и че е редно да се прецизира приетият през 2015 г. текст в Закона за защита на конкуренцията (член 37 а), по който има заведени няколко дела срещу компании, но нито едно от тях не е достигнало до последна инстанция вече четири години. Текстът забранява всяко действие или бездействие на предприятие с по-силна позиция при договаряне, което е в противоречие с добросъвестната търговска практика и уврежда или може да увреди интересите на по-слабата страна при договарянето и на потребителите. Сдружението напомни и за настояването си да се нанесат поправки в Закона за храните, заради това, че въпреки отпадането на ДДС върху дарените храни, обемът на даренията се свива. Повече по темата четете  тук . Представители на \"Лидъл\", \"Била\" и \"Метро\" коментираха, че все повече се разраства съвместната им дейност с техните доставчици. Те дадоха примери с дългосрочни договори с производители на плодове, зеленчуци, млечни и месни продукти, благодарение на които е станало възможно да оцелеят отделни сортове и породи. Освен това производителите имат предвидимост. Стоян Тачев, прокурист на \"Била\", посочи, че през миналата година компанията е купила стоки от български производители за над 25 млн. лв. В същото време се работи с производителите за намаляване на пестиците, по такава, при която в хляба има само съставки с гарантиран произход, както е въведена система за постоянен мониторинг за наличие на ГМО. Търговският директор на \"Кауфланд\" Стела Първанова посочи, че във веригата над 50% е българският асортимент, а плащането на доставчиците е винаги навреме. Георги Гърневски, ръководител \"Закупуване на свежи и основни храни\" в \"Метро\" посочи, че веригата работи с 400 малки производители от България, което дава живот на регионите, а в работата си с тях са запазили съществуването на 2 породи овце и на 20 сорта плодове и зеленчуци. Производството на собствени марки от търговските вериги е мощен инструмент за подкрепа на българските производители, посочи Милена Драгийска, главен изпълнителен директор на \"Лидл\". Тя отчете, че от 2010 г. насам два пъти е нараснал броят на българските доставчици на веригата. Чрез нея те през 2017 г. са получили възможност да изнесат стоки за 15 млн. лв. чрез магазините на веригата в другите страни.", "date": "2019.01.25", "title": "Веригите искат по-дълъг срок за новите касови апарати и гъвкава финансова година"}
{"url": "https://www.dnevnik.bg/sviat/2019/01/25/3380663_zashto_maduro_ne_moje_da_izpolzva_petrola_kato_orujie/", "text": "Как е възможно граничеща с мащабен бунт криза в страната с най-големите доказани находища от петрол в света да е игнорирана от петролните пазари? Защо Николас Мадуро не е състояние да използва добивите и износа на петрол като оръжие срещу САЩ и страните, които обявиха, че той е тиранин и нелегитимен президент на Венецуела? Основната причина е, че популисткият социалистически експеримент на Уго Чавес и продължилият делото му Мадуро доведе петролната индустрия на страната до бледо копие на славното си минало. Но властите в Каракас и не сториха нищо през последните години, за да се адаптират към променящ се баланс в световната енергетика и намаляващото значение на изкопаемите горива. Те може да са разчитали цената на петрола пак да скочи около и над 100 долара за барел, но това е заблуда - страните от ОПЕК+ се дговориха да намалят добивите и да не изкарват на пазара нови количества (приблизително колкото добива в момента Венецуела), за да държат цената около 60-70 долара. И това при почти пълното изтласкване на Иран от експорта благодарение на завърналите се санкции на Вашингтон. Американски рафинерии по бреговете на Мексиканския залив продължават да разчитат на венецуелските доставки, за да работят ефективно, коментира \"Вашингтон пост\". В началото на годината всеки ден в САЩ са се внасяли около 500 000 барела от Венецуела, а Джон Килдъф от инвестиционната компания Again Capital напомня, че \"петролът от Венецуела е важен за производството на американски дизел\". И въпреки това Мадуро не може да оказва натиск над Вашингтон. \"От САЩ идват около 75% от приходите им от износ на петрол, а Венецуела отчаяно се нуждае от долари\", обяснява Скот Модел, управляващ директор на Rapidan Energy и бивш агент на ЦРУ в Латинска Америка. Венецуела изнася значителни обеми суров петрол и за съюзници като Русия или Китай, но почти всичко спечелено отива за обслужване на отпуснатите от тях заеми (около 17-20 млрд. долара руски кредити и 50-70 млрд. долара китайски). На практика няма друг източник, защото петролният сектор осигурява 95% от приходите в бюджета през държавния монополист Petroleos de Venezuela SA (PDVSA). Когато Чавес започна да национализира компанията и да изтласква чуждестранните конкуренти, военните твърдяха, че страната може и сама да се справи. Но венецуелският петрол е с високо съдържания на сяра и технологиите, резервните части и химикалите за добива му идват от чужбина, т.е. е нужно солидно количество оборотна валута. Шанън О'Нийл, експерт по Латинска Америка в Съвета за международни отношения, посочва, че спирането на износа или други опити за причиняване икономически щети на САЩ, биха имали \"несиметричен отрицателен ефект и ще ударят Венецуела много болезнено\". Това е като да си отрежеш носа, докато опитваш да разкрасиш лицето си, описва той. Петролните пазари изглежда потвърждават това - поскъпването след бурните събития от сряда бе съвсем леко и не се вижда някакъв конкретен ефект върху запасите на рафинериите в САЩ. Това е несравнимо по-различно от последиците от краткото изчезване на президента Уго Чавес по време на неуспешния опит за преврат през 2002 г. Тогава за два дни лекият американски петрол поевтиня с 10% - основно заради перспективата ново правителство да увеличи добивите и износа. През 2018 г. добивът във Венецуела е намалял с 37% спрямо предходната година до 1.17 млн. барела на ден. Страната има залежи от 300 млрд. барела (17% от доказаните находища в света) и до излизането на Саудитска Арабия на световния пазар в средата на ХХ век бе най-големият износител. Днес венецуелският добив се равнява на този на Нигерия и Ангола и е малко по-голям от този на Либия, Алжир и на британските полета в Северно море. Шистовите петролни сонди в Западен Тексас дават 3 пъти повече суров петрол от Венецуела. На 10 януари Мадуро започна новия си мандат и едно от първите му решения бе 15% от петрола да се извършва в криптовалута. Това се случва на фона на санкции от САЩ, и хиперинфлация, сравнима само с Германия през 1023 г. или Зимбабве в началото на века. По прогнози на МВФ през 2018 г. обезценяването на боливара би трябвало да е над 1 300 000 процента, други прогнози сочат инфлация от 2 000 000 процента. От 2015 г. насам от страната са емигрирали 3 млн. души, при излизане на хуманитарната криза от контрол през 2019 г. броят им може да се увеличи с още 5 милиона. Като крайна мярка САЩ биха могли рязко да стеснят полето за маневриране на Мадуро като блокират и конфискуват държавни активи, включително на петролната индустрия. Но това носи и по-високи рискове за американците. Все още от Венецуела идват 7% от вноса на петрол, който е с такива качества, необходими за производство на дизел и горива като корабното, каквито американският лек петрол не притежава. Алтернативите са в Канада (но доставките от там са по-сложни) и Мексико, но не е толкова лесно те да бъдат използвани бързо. Днес Венецуела е типичен пример за катастрофално икономическо управление и вълна от национализации, довели до дълбока криза и политическа нестабилност, довели и до загуба на най-силното средство за защита от международен натиск.", "date": "2019.01.25", "title": "Защо Мадуро не може да използва петрола като оръжие срещу САЩ"}
{"url": "https://www.dnevnik.bg/sport/2019/01/25/3380785_ludogorec_zapisa_treta_zaguba_v_kontrolite_v_turciia/", "text": "Лудогорец\" загуби за трети път от началото на предсезонната си подготовка, след като отстъпи на полския \"Лехия\" (Гданск) с 0:1. Българският шампион вече има три поражения в четири срещи по време на лагера в Турция. Лидерът в полската Екстракласа вкара единственото попадение в 72-ата минута, когато се разписа Матеуш Жуковски. \"Лудогорец\" пропусна няколко добри положения и в двете полувремена, които обаче не му позволиха да вземе втора победа. Преди срещата с \"Лехия\" тимът на Антони Здравков  загуби от \"Ботошани\"  и  \"Клуж\" , и победиха  унгарския \"Хонвед\" . Следващата проверка на тима е на 1 февруари срещу руския \"Ахмат\", а на следващия ден \"Лудогорец\" ще играе с шампиона на Сърбия \"Цървена звезда\". \"Смятам, че неутрализирахме съперника в по-голяма част от мача. Тяхната сила са дългите топки. Имаше и някои грешки, но голът, който получихме се дължи изцяло на нашата игра. Просто ситуациите, които създадохме не реализирахме, а получихме лек гол\", каза след срещата Антони Здравков. Според треньора на \"Лудогорец\" проблемът в срещата е бил последното подаване. Здравков уточни, че няма конкретно обяснение, но и не се притеснява. Първата опасност в срещата беше на сметката на поляците, но в 20-ата минута Пайшао стреля неточно с глава. Малко по-късно \"Лудогорец\" отговори с удар на Димо Бакалов, но вратарят на \"Лехия\" Душан Куциак се намеси и спаси, а при добавката Жоао Пауло пропусна. До края на първото полувреме двата отбора си размениха по още една опасност. След почивката българският шампион беше по-активен, но убягваше последното подаване, което не позволи на тима от Разград да отбележи. \"Лехия\" се възползва от това и в 72-ата минута стигна до гол. Конрад Михал преодоля прекалено лесно Натанаел, а след това и Драгош Григоре и намери непокрития на далечната греда Матеуш Жуковски. За него не беше проблем да се разпише в мрежата на резервния вратар Даниел Наумов. След попадението \"Лудогорец\" беше много активен и показа желание да обърне резултата, но продължи с грешките в предни позиции. Срещата беше белязана и от много нерви. Още преди почивката имаше напрежение между играчите, а след почивката няколко пъти поляците призоваваха съдията да прекрати мача, заради остри влизания.", "date": "2019.01.25", "title": "\"Лудогорец\" записа трета загуба в контролите в Турция"}
{"url": "https://www.dnevnik.bg/sport/2019/01/25/3380617_nakazanieto_na_olimpiiskata_shampionka_v_maratona/", "text": "Наказанието на победителката в маратона от Рио 2016 Джемима Сумгонг беше удължено на осем години. Кенийката е със спрени права до 3 април 2025 г., съобщи Международната федерация по лека атлетика (IAAF). Първоначално Сумгонг получи четиригодишна забрана, след като даде положителна проба при извънсъстезателен тест през 2017 г. В кръвта на кенийката беше открито забраненото вещество еритропоетин, което стимулира производството на еритроцити (червени кръвни клетки) и помага за по-голям приток на кислород в тялото. Тогава Сумгонг се опита да обясни приема на веществото с преживяна извънматочна бременност, като според твърденията й се е наложило преливане в болница в Найроби. Впоследствие кенийката е предоставила документи от процедурата. По-късно от болницата обаче съобщиха, че Сумгонг не е посещавала медицинското заведение и определиха документите за неверни. От IAAF определиха решението си да увеличат наказанието й за второ нарушение на антидопинговите правила за фалшифициране на данни по процеса. 34-годишната Сумгонг има 21 дни, за да обжалва решението пред Спортния арбитражен съд в Лозана. С победата си в Рио Сумгонг стана първата кенийка с олимпийско злато в маратона. В оспорвана надпревара тя грабна първото място с време 2.24:04, като първите пет се събраха в 44 секунди.", "date": "2019.01.25", "title": "Наказанието на олимпийската шампионка в маратона беше увеличено на осем години"}
{"url": "https://www.dnevnik.bg/photos/2019/01/25/3380501_fotogaleriia_svetovnite_snimki_na_denia_-_25_ianuari/", "text": "Сладкар преглежда захаросана мандарина в сладкарница във Франция.", "date": "2019.01.25", "title": "Фотогалерия: Световните снимки на деня - 25 януари 2019 г."}
{"url": "https://www.dnevnik.bg/sport/2019/01/25/3380844_aleksandra_feigin_zapisa_rekord_za_bulgariia_na/", "text": "Шампионката на България Александра Фейгин записа историческо класиране на европейското първенство по фигурно пързаляне. Тя постигна най-добрия резултат за страната при жените, като стана 11-а. На 16 години тя се представи забележително на първото си европейско за жени. Фейгин беше девета след кратката програма и това ѝ отвори вратите към добро класиране в Минск. В изпълнение на фона на музиката от \"Лешникотрошачката\" българката заслужи 105.40 точки от волната програма и така общият ѝ резултат стана 164.20 точки. Златото заслужи София Самодурова от Русия, която се представи впечатляващо и получи 140.96. С това тя събра 213.84 и изпревари носителката на златото от олимпийските игри в Пьонгчанг и своя сънародничка Алина Загитова (198.34). Бронзовия медал взе финландката Вивека Линдфорс (194.40).", "date": "2019.01.25", "title": "Александра Фейгин записа рекорд за България на европейското по фигурно пързаляне"}
{"url": "https://www.dnevnik.bg/sport/2019/01/25/3380848_kaziiski_obmislia_zavrushtane_v_nacionalniia_otbor_po/", "text": "Матей Казийски заяви, че обмисля да се завърне в националния отбор по волейбол. Посрещачът заяви, че разглежда подобна възможност след връщането на Силвано Пранди като селекционер. \"Имам добра връзка с него и вече говорихме. Обмислям го\", каза Казийски, цитиран от \"Кориере дел Трентино\". Той добави, че ще му трябва време, за да прецени каква позиция да заеме. Наскоро Пранди беше назначен за селекционер на националите. Под негово ръководство българският отбор спечели последните си медали от голямо първенство - бронзът от европейското през 2009 г., като тогава Казийски беше част от състава. Самият  Пранди заяви през декември, че ще се постарае да върне Казийски . Тази година предстои европейско първенство, като  България попадна в група с Франция и Италия . \"Сега ще опитам да говоря с играчите, да разбера тяхното състояние, колко са ентусиазирани да се впуснат в това приключение. Със сигурност бих искал да върна на волейболния свят удоволствието да наблюдава шампион като Матей Казийски в националния отбор. Със Соколов ще бъдат чудесна комбинация\", каза Пранди пред \"Гадзета дело спорт\". Казийски не е играл за България от лятото на 2012 г. Тогава той се оттегли след недоволство от начина на управление на федерацията и обясни, че докато не настъпи промяна, няма да се върне. Впоследствие неколкократно затвърди позицията си. В интервю за \"Дневник\" през август 2015 г.  звездата на световния волейбол каза, че е жертвал мечтите си с националния отбор заради принципите си .", "date": "2019.01.25", "title": "Казийски обмисля завръщане в националния отбор по волейбол"}
