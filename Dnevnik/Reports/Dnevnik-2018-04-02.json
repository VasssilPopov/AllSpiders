{"url": "https://www.dnevnik.bg/bulgaria/2018/04/02/3157179_momiche_na_17_godini_pochina_v_dvora_na_stolichno/", "text": "Момиче на 17-годишна възраст е починало тази вечер в двора на столичното 96 СОУ в кв. \"Люлин\", съобщава Нова телевизия. Тя е припаднала, докато е била заедно с други ученици, а дошлият лекарски екип само е констатирал смъртта ѝ. Близки на момичето обвиниха медиците, че са закъснели. При пристигането на линейката се е стигнало до напрежение, което е било овладяно от полицейския екип, който е бил на мястото на инцидента. Според Спешна помощ сигналът при тях е получен малко след 20 ч. и 11 минути по-късно екипът вече е бил в училището. Малко след 21 ч. е извикан втори екип на Бърза помощ, този път заради майката на починалото момиче, която се е почувствала зле. При пристигането на линейката близки на семейството са нападнали автомобила, като са го ритали, твърди лекарският екип. Полицията се е намесила и е предотвратила саморазправа.", "date": "2018.04.02", "title": "Момиче на 17 години почина в двора на столично училище"}
{"url": "https://www.dnevnik.bg/video/2018/04/02/3157062_video_drugite_novini/", "text": "Космическата станция \"Тянгун-1\" отиде в историята Гост робот помага в уникална мозъчна операция в Хелзинки Мобилен пункт за текстилни отпадъци отваря в София Пъстър Великденски парад спази традицията в Ню Йорк Пристигат звездите на мюзикъла Jesus Christ Superstar Младежкото жури във Венеция очаква своя български представител", "date": "2018.04.02", "title": "Видео: Другите новини"}
{"url": "https://www.dnevnik.bg/detski_dnevnik/2018/04/02/3157073_tursiat_se_deca_koito_da_napishat_prikazki_za_nova/", "text": "За втора поредна година  издателство \"Дъбови листа\" търси талантливи деца , които да напишат приказки, за да издаде най-добрите от тях в книга, илюстрирана отново от деца. И тази година основната идея на конкурса е да насърчи родители, деца и учители да взаимодействат, защото организаторите са убедени, че именно приказките са в основата на стремежа към грамотност и развиване на въображението. В конкурса могат да участват всички деца и младежи на възраст до 18 години. Няма жанрови ограничения. Крайният срок за участие е 24 май. Творбите трябва да се изпращат на  azpisha@abv.bg , а новини за конкурса има  тук . \"Първото издание на конкурса премина изключително успешно. Получихме над 400 приказки от 44 населени места. Най-добрите 25 от тях издадохме в  сборника \"От деца за деца\" . Тази година очакваме още повече приказки, повече участници и повече приключения. Няма друго подобно удоволствие от това да си член на жури, чиято задача му дава привилегията да се докосне до смелостта и чистотата на детския свят\", казва инициаторът на конкурса Нуша Роянова. Тя е художник-илюстратор, автор на приказки и издател. Освен нея членове на журито са още Яна Пеловска, която е управител на  Център за развитие на медиите , и гл. ас. д-р Юлия Йорданова-Панчева, която е с три професионални профила – фолклористика и културна антропология, литературна история и методика на обучението по литература, книгоиздаване и печатна журналистика и преподавател в Софийския университет \"Св. Климент Охридски\". А \"Детски Дневник\" е медиен партньор на конкурса.", "date": "2018.04.02", "title": "Търсят се деца, които да напишат приказки за нова книга"}
{"url": "https://www.dnevnik.bg/sport/2018/04/02/3157075_biznesmenut_georgi_samuilov_obiavi_che_e_blizo_do/", "text": "Бизнесменът Георги Самуилов, който издържа финансово футболния  \"Ботев\" (Пловдив) , скоро ще придобие мажоритарния пакет акции от сдружението на феновете. Собственикът на компанията \"Инса ойл\" се е срещнал с кмета на Пловдив Иван Тотев, с когото е обсъдил въпроса за стадион \"Христо Ботев\". Според Самуилов със срещата \"Ботев\" е направил не една, а две стъпки към решаването на въпроса за изграждането на стадиона. \"Оптимист съм, че нещата ще се случат\", каза Самуилов, цитиран от \"Дарик\". Той призова за спокойствие и обяви, че след 15 дни ще даде пресконференция, на която ще разкрие всички новини. Все още не се знае дали настоящата концесия за стадион \"Христо Ботев\" ще бъде развалена или ще се върви към нова. През януари  Тотев обяви, че общината  има готовност за нова концесия, която да бъде с по-голям обхват. Става въпрос за включването на още седем-осем декара земя около съоръжението. Новините идват дни след като феновете на \"Ботев\" за пореден път поискаха клубът да се завърне на стадиона, известен като Колежа. Ремонтът на съоръжението започна през 2013 г., но след фалита на КТБ и оттеглянето на бившия собственик Цветан Василев проектът е в застой. Самуилов  за кратко беше акционер в \"Ботев\" заедно с друг бизнесмен - Румен Чандъров. В средата на 2016 г. двамата придобиха 60% от клуба. През февруари 2017 г. обаче Самуилов официално обяви, че връща акциите на сдружението на феновете с аргумента, че е наследил 12 млн. лева задължения, както и заради отказа на общината да прекрати концесията на стадиона на \"Ботев\", дадена на Цветан Василев. Само три месеца по-късно той се завърна, за да продължи да издържа клуба, но без да е акционер. Самуилов и \"Инса ойл\" се свързват с покупката на Общинска банка.", "date": "2018.04.02", "title": "Бизнесменът Георги Самуилов очаква да стане собственик на \"Ботев\" (Пловдив)"}
{"url": "https://www.dnevnik.bg/sviat/2018/04/02/3157077_izrael_shte_izprati_nad_16_000_migranti_ot_afrika_v/", "text": "Израелските власти обявиха, че са отменили плана си да депортират африкански мигранти в Африка, а вместо това са се споразумели с Върховния комисариат на ООН за бежанците да изпратят над 16 000 от тях в западни страни, сред които Италия, Германия и Канада, предаде \"Ройтерс\". На останалите мигранти, много от които са кандидати за убежище, ще им бъде позволено да останат в Израел поне още пет години, се казва в съобщение на кабинета на премиера Бенямин Нетаняху. Съдбата на около 37 000 африканци в Израел се превърна в морална дилема за държава като него, основана като убежище за евреите от преследвания и техен национален дом. Дясното правителство е под натиск от твърдото си ядро избиратели, които са националистически настроени и искат имигрантите да бъдат изгонени, докато други призовават те да бъдат приети, отбелязва \"Ройтерс\". През февруари израелските власти започнаха да изпращат  уведомления до 20 000 африкански мигранти мъже , че разполагат с два месеца да напуснат страната или рискуват да бъдат вкарани в затвора. Израелското правителство предложи на мигрантите, повечето от които са от Судан и Еритрея, по 3500 долара и самолетен билет към някоя сигурна дестинация в друга страна от Субсахарска Африка, която според израелски медии е Руанда. Правозащитни организации, които се застъпиха за мигрантите, обаче отстояват тезата, че много от тях са избягали от тормоз и военни конфликти и че депортирането им, било то в родината им, или в друга африканска страна, ще ги изложи на още по-голяма опасност. Организациите заведоха иск срещу депортацията във върховния съд на Израел, който на 15 март постанови временно изпълнението ѝ да бъде спряно. \"Израел и Върховният комисар на ООН за бежанците постигнаха безпрецедентна договореност най-малко 16 250 мигранти да бъдат депортирани в западни страни\", се казва в израелското съобщение, без да се уточнява кои са страните. Говорителка на ВКБООН потвърди, че действително има такова споразумение, но не даде подробности. Преди това комисариатът беше призовал израелските власти да преосмислят първоначалния си план, заявявайки, че мигрантите, които през последните две години са били прехвърляни в Субсахарска Африка, не са в безопасност и са се озовали по опасните трасета на миграцията към Европа, като някои били подложени на тормоз, изтезания и дори загинали по пътя. През последните повече от две години, в резултат на построената от израелските власти ограда по границата с Египет, притокът на мигранти от Африка, влизащи незаконно в Израел, почти спря. От 2005 г., докато границата все още беше доста пропусклива, в Израел влязоха общо 64 000 африканци, макар че хиляди от тях впоследствие си тръгнаха. Премиерът Бенямин Нетаняху каза, че Канада, Италия и Германия ще приемат част от хилядите африкански мигранти, потърсили убежище в Израел по силата на споразумение между Израел и Върховния комисариат на ООН за бежанците, предаде \"Ройтерс\". Израел възнамерява да прехвърли 16 250 мигранти в западни страни. \"Това е уникално споразумение между Върховния комисар на ООН и държавата Израел за извеждане на 16 250 души в развити страни като Канада, Германия или Италия - такъв ангажимент пое Върховният комисар - за организиране на извеждането и дори за финансирането му\", каза израелският премиер по телевизията.", "date": "2018.04.02", "title": "Израел ще изпрати над 16 000 мигранти от Африка в западни държави"}
{"url": "https://www.dnevnik.bg/sviat/2018/04/02/3156524_erdogan_se_moli_v_sveta_sofiia_pri_otkrivane_na/", "text": "В събота - ден преди православната Цветница и католическия Великден - турският президент Реджеп Тайип Ердоган се моли в \"Св. София\". Бившата византийска църква и османска джамия днес е със статут на музей, който Мустафа Кемал Ататюрк ѝ дава през 1935 г. Според в.\"Хюриет\" президентът е участвал в откриване на фестивал и е призовал гостите да се присъединят към него и мълчаливо да рецитират началната сура от Корана. Наричана Ал-Фатиха (Откриващата), тя е най-късата, но съдържа най-съкровеното обръщение към Аллах, някои от най-важните послания на Корана и се смята, че молитва, която не съдържа тази сура, е невалидна. В нея се казва: Ердоган посвети молитвата си \"на душите на онези, които са ни оставили това творение като наследство и особено завоевателя на Истанбул\". Построената през VI век църква напоследък става символ на напрежение между дипломати и представители на различни вероизповедания, припомня \"Хюирет\". През 2015 г. мюсюлмански свещеник за пръв път от 85 години прочете части от Корана в \"Св. София\", а зачестяват призивите тя отново да бъде превърната в джамия. Хиляди мюсюлмани са се молили извън стените ѝ за това тя отново да бъде възстановена като място за молитва, в каквото я превръща Мехмет Завоевателя след падането на Константинопол през 1453 г. Ердоган каза, че \"е трудно и емоционално\" да говори в \"Св. София\", която той описа като \"великолепна и свята\". Гърция веднага протестира срещу използването на мястото за религиозни цели от турското правителство, като го нарече \"обида за международната общност\". Анкара отвърна, че гръцката позиция изкривява същността на случилото се и че самата Гърция умишлено затруднява свободата на мюсюлманите да практикуват вярата си. В историческия обект под защитата на ЮНЕСКО бе дадено началото на биеналето \"Йедитепе\" - първият фестивал на класическото турско изкуство. В него могат да се видят близо 3000 произведения от почти 600 художници и майстори.", "date": "2018.04.02", "title": "Ердоган се моли в \"Св. София\" при откриване на фестивал"}
{"url": "https://www.dnevnik.bg/sviat/2018/04/02/3157097_sisi_specheli_vtori_mandat_s_97_ot_vota_i_bez_opoziciia/", "text": "Египетският президент Абдел Фатах ас Сиси е преизбран с 97 процента от подадените на президентските избори миналата седмица гласове. Със същия резултат Ас Сиси, който е бивш главнокомандващ на египетската армия, си осигури и първия мандат, предаде агенция \"Ройтерс\", като се позова на обявените днес окончателни официални резултати от изборите. Избирателната активност обаче се оказва по-ниска от предишните избори - 41% - въпреки усилията възможно най-голям брой египтяни да бъдат накарани да отидат да гласуват. Внушителната победа на Ас Сиси на практика беше гарантирана и беше потвърдена още от неокончателните резултати, огласени след края на изборите в сряда. На тях имаше само още един кандидат - самият той привърженик на Ас Сиси - след като през януари всички  сериозни опозиционни претенденти  прекратиха кампаниите си. Основният конкурент на досегашния президент пък беше арестуван, а ръководителят на кампанията му пребит, докато другите кандидати за президент се оттеглиха с мотива, че са били сплашвани. Ас Сиси заяви, че му се е искало на изборите да се бяха явили повече кандидати и че няма нищо общо с оттеглянията на опозиционните кандидатури. При огласяването днес на официалните резултати, което беше излъчено по телевизията, централната избирателна комисия заяви, че изборите са били свободни и честни. По-ниската избирателна активност е потенциален неуспех за Ас Сиси, който преди изборите беше заявил, че ги смята по-скоро за референдум за управлението си като президент, отколкото за същинска надпревара. На изборите през 2014 г., на които Ас Сиси спечели първия си мандат, активността беше 47 процента, отбелязва \"Ройтерс\". Държавните медии окачествиха по-ниската изборна активност като предателство към Египет. Според съобщения в местни и чуждестранни медии някои избиратели са казали, че са им били предлагани стимули, за да гласуват, включително пари и храни, но без да уточняват откъде са идвали предложенията. Властите заявиха, че дори да е имало такива случаи, държавата не е замесена по никакъв начин в тях и са били изключително редки. Според критиците на Ас Сиси поради тежките икономически реформи, при които се е влошило положението на повечето египтяни, както и след безпрецедентни репресии срещу инакомислието, популярността на бившия генерал е намаляла. Привържениците му са на мнение, че тези мерки са били необходими, за да бъде стабилизиран Египет, който е изправен пред заплахата на \"Ислямска държава\" в Северен Синай и който бе разтърсен от размирици след бунта от 2011 г., довел до свалянето от власт на дългогодишния египетски лидер Хосни Мубарак.", "date": "2018.04.02", "title": "Сиси спечели втори мандат с 97% от вота и без опозиция"}
{"url": "https://www.dnevnik.bg/sviat/2018/04/02/3156885_evakuiranite_sled_ada_na_iztochna_guta_popadnaha_v/", "text": "Допреди няколко дни Фади с труд успявал да намери мляко за своето бебе кърмаче в обсадения бунтовнически анклав Източна Гута край Дамаск. Евакуиран в Северозападна Сирия, той описва като същински \"рай\" своя лагер за разселени лица. \"В Гута, излизайки да пазарувам, всеки път се сбогувах с жена си - не знаех дали ще се върна. И тръгвах да обикалям селата, плащах по 17 хил. лири (към 32 евро) за литър мляко\", спомня си Фади. \"Тук обаче млякото е само 150 лири (0.25 евро)\", усмихва се младият 30-годишен баща на семейство, с когото говорим в Маарет ал Ихуан, лагер с около 2 хил. разселени лица в провинция Идлиб, почти изцяло извън контрола на сирийския режим. По споразумение между бунтовниците и Русия, съюзничка на сирийските власти, Фади наред с още десетки хиляди души, бойци и цивилни, бяха евакуирани след 22 март от бившата крепост на бунта, подложена на кръвопролитна петседмична офанзива, в която загинаха най-малко 1600 цивилни. Оскъдицата предизвика там главозамайващ ценови скок. \"Разликата в цените е огромна. Не се надявах да оцелея и да видя някъде такава евтиния. Тук има какво ли не. Хората, животът - всичко е различно. Сякаш съм попаднал в рая\", признава той. Провинция Идлиб впрочем не предразполага към безгрижие - там се разпореждат джихадистите от бившия сирийски клон на \"Ал Кайда\" и постоянно влизат в сблъсъци с ислямистки групировки. А режимът и руските му съюзници редовно обстрелват региона. Но да попаднеш тук явно е истинска благодат за разселените в сравнение с живота в Гута, подложена на петгодишна обсада, после удавена в огнен потоп, принудил 400-те хиляди местни жители да живеят в подземни укрития. Обединените нации нарекоха офанзивата \"ад на земята\". \"Сигурност и изобилие\" Едва пристигнал, Фади побързал да купи нови обувки - \"от истинска кожа\", безалкохолни, бисквити и чипсове. Всичко това на нищожната цена от 1500 лири (2.5 евро), колкото струва една газирана вода в Гута, обяснява той, прекъсван от виковете на хлапета, излезли за мач на двора. Тринайсетгодишният Каис ел Халак ликува след вкаран гол. \"В Хараста беше жив страх и ужас. Не смеехме да мръднем от мазетата, за да поритаме, а тук играя с приятели\", споделя пред АФП светлокожото момче, навлякло сив пуловер. В Гута се налагало Каис да работи, помагайки семейството да се изхранва, \"да има пари за хляб и сено\" - събирал пластмасови отпадъци и найлонови пликове. Докато децата почиват, възрастните полека се връщат към наглед нормалното всекидневие и спокойната обстановка, от каквато са отвикнали. Групичка мъже разговарят край жп линията, заобикаляща лагера. \"Чувстваме се като някой, паднал в кладенец, потънал - и изведнъж изваден навън\", разказва Абу Ламех, 65-годишен бивш тираджия с арабски шал - куфия, на главата. И добавя, вдигнал фаса, който се готви да хвърли: \"За последната цигара, купена преди евакуацията, дадох 850 лири (1.5 евро). Тук са 200 лири кутията (0.3 долара)\". \"Под обсада в Гута направо се задушавахме. Слава на Аллах, сега сме тук, имаме сигурност и изобилие\", казва той. Но все пак се тревожи за съдбата си и за всички евакуирани семейства: \"Освен да имаш храна и вода, и други неща са важни в живота. Искаме да знаем какво ще стане с нас. Тук живеем в лагер\".", "date": "2018.04.02", "title": "Евакуираните след \"ада\" на Източна Гута попаднаха в \"рая\" на Идлиб"}
{"url": "https://www.dnevnik.bg/biznes/2018/04/02/3157100_investbank_e_izbrana_za_kupuvach_na_tb_viktoriia/", "text": "Инвестбанк\" е избрана за купувач на Търговска банка \"Виктория\", която се продава от синдиците на фалиралата КТБ. Все още няма официално съобщение за сделката, като се очаква в близките дни тя да бъде оповестена, съобщава  capital.bg , като се позовава на два източника на информацията. Така почти пет месеца след подаването на обвързващи оферти има окончателен избор, след като през март БНБ даде предварително одобрение и за двата кандидата. Освен контролираната от Петя Славова \"Инвестбанк\" обвързваща оферта беше подадена и от Българо-американската кредитна банка (БАКБ) на Цветелина Бориславова. Изборът е направен от синдиците на КТБ и е одобрен от управителния съвет на Фонда за гарантиране на влоговете в банките, който надзирава дейността на синдиците и процеса на несъстоятелността на КТБ. Сделката е за 100% от капитала на \"Виктория\" плюс изплащане на депозита на едноличния ѝ собственик към банката в размер на около 85 млн. лв. Активите на банката са за 123 млн. лв., от които почти 47 млн. лв. са по сметки в БНБ. Собственият ѝ капитал е 31.6 млн. лв., а загубата ѝ към края на миналата година е малко повече от 5 млн. лв. \"Виктория\" е на пазара без реална банкова дейност от лятото на 2014 г., след като собственикът ѝ КТБ, която я купи само седмица преди да бъде поставена под специален надзор и повече да не бъде отворена, беше затворена. ТБ \"Виктория\" също беше поставена под специален надзор от 22 юни 2014 г. до 22 ноември 2014 г. През 2016 г. \"Инвестбанк\" отново имаше интерес към придобиването на \"Виктория\", но не стигна до фазата на подаване на оферти, тъй като показа слаб резултат на стрес теста и сама трябваше да се капитализира. В края на април миналата година оттам обявиха, че са изпълнили препоръките на БНБ за попълване на капиталовите си буфери. През лятото на миналата година Петя Славова обяви, че намерението при евентуална покупка на \"Виктория\" е вливането ѝ в \"Инвестбанк\".", "date": "2018.04.02", "title": "\"Инвестбанк\" е избрана за купувач на ТБ \"Виктория\""}
{"url": "https://www.dnevnik.bg/sport/2018/04/02/3156999_iaponiia_shte_sledi_vnimatelno_procesa_okolo/", "text": "Япония ще следи отблизо  преговорите между Международния олимпийски комитет (МОК) и Северна Корея  около участието на комунистическата страна в летните игри в Токио през 2020 г. Това заяви генералният секретар в японското правителство Йошехиде Суга. \"Ще следим зорко разговорите (със Северна Корея) и ще положим необходимите усилия за сътрудничество с подходящи организации, за да гарантираме успешното провеждане на игрите\", каза Суга, цитиран от ЕFE. Дипломатическите отношения между двете страни са изострени, като Япония е забранила достъпа на севернокорейски граждани до страната. Комуникацията им е в застой, след като през септември 2017 г. Северна Корея изстреля две балистични ракети в японска територия. Японският премиер Шинцо Абе ще се срещне с президента на САЩ Доналд Тръмп, за да обсъдят бъдещи мерки срещу Северна Корея. Наскоро севернокорейският лидер  Ким Чен-ун отчете заслугата на МОК за затоплянето на отношенията между Северна и Южна Корея . Двете страни минаха под общия флаг на Корейския полуостров в церемонията по откриването на игрите в Пьонгчанг, а освен това имаха и обединен отбор в турнира по хокей на лед при дамите. \"Северна Корея ни съобщи, че определено ще участва на олимпийските игри в Токио през 2020 г. и тези в Пекин две години по-късно. МОК ще помогне това да стане факт\", каза президентът на МОК Томас Бах след посещението си в Северна Корея на 31 март. ", "date": "2018.04.02", "title": "Япония ще следи внимателно процеса около участието на Северна Корея в Токио 2020"}
{"url": "https://www.dnevnik.bg/bulgaria/2018/04/02/3157104_predsedateliat_na_komisiiata_po_dosietata_ne_izkljuchi/", "text": "Председателят на Комисията по досиетата Евтим Костадинов заяви пред БНТ, че изнесените документи, че Юлия Кръстева - изследовател, философ и психоаналитик, която от 51 години живее и работи във Франция, е била  агент и секретен сътрудник на Държавна сигурност  може да не са единствени. С други обаче комисията не разполага и затова е изнесла само тези. Кръстева оспори информацията  пред френското издание \"Нувел обсерватьор\", окачествявайки я като клеветническа, \"не само гротескна и невярна\", но и \"атака срещу нейната чест\". Интелектуалката обяви още, че тя е била наблюдавана от тайните служби. Костадинов обаче не уточни какво се е случило с предполагаемите други документи. \"Ние разполагаме с това\", каза той и допълни, че никой от членовете на комисията не е очаквал, че ще има толкова голям обществен интерес към този случай. По думите му принадлежността на Кръстева към Държавна сигурност е \"ясна и категорична\".", "date": "2018.04.02", "title": "Председателят на Комисията по досиетата не изключи да е имало още документи за Юлия Кръстева"}
{"url": "https://www.dnevnik.bg/bulgaria/2018/04/02/3157098_sudut_glavniiat_svidetel_po_deloto_ktb_e_dlujnik_na/", "text": "По търговското дело за 102-та млн. лв., в което страна е главният свидетел на прокуратурата по мегапроцеса КТБ Бисер Лазов, Софийския апелативен съд /САС/ е признал твърдените задължения на фирмата на Лазов. Това става ясно от решението на САС, за което съобщава сайтът Defakto. Съдът приема за установени задължения в размер на над 102 милиона лева и осъжда фирмата на Бисер Лазов да плати 1 708 732,37 лв. държавна такса. C peшeниeтo cи нa пpaĸтиĸa CAC изцялo yвaжaвa твъpдeниятa зa peaлни зaдължeния, възниĸнaли нa бaзaтa нa зaeми и цecии мeждy фиpмaтa нa ocнoвния пpoĸypopcĸи cвидeтeл пo \"KTБ\" Биcep Лaзoв \"Eвpoбилд 2003\" и \"Hю ĸooп инвecт\" AД, чийто управител според публикации е роднина на Лазов. А КТБ е намесена в делото, тъй като от 2017 г. вcичĸи взeмaния нa въпpocнaтa фиpмa \"Hю ĸooп\", ca пpexвъpлeни нa фaлиpaлaтa Kopпopaтивнa тъpгoвcĸa бaнĸa. А сpeд тяx e и ипoтeĸaтa нa cгpaдaтa нa пл. \"Гарибалди\" в Coфия, ĸъдeтo бe цeнтpaлaтa нa KTБ. Според юристи решението означава, че сега сградата ce вpъщa нa бaнĸaтa, пo-тoчнo нa cиндицитe, ĸoитo ce paзпopeждaт c имyщecтвoтo й. Съдебният състав с председател и докладчик Мадлена Желева , Галина Иванова и Васил Христакиев изцяло уважил твърденията за реални задължения, възникнали на базата на заеми и цесии. Фирмата на Лазов \"Евробилд\" – самостоятелен длъжник на КТБ с 11 кредита за над 90 милиона лева, бе описвана в схеми за източване на банката, по които е разпродавала или залагала активи с цел после те да бъдат оформени като дълг срещу собственост, припомня Defakto. А в момента и тази фирма \"Евробилд\" на Лазов е в производство по фалит. Така след решението на съда се получава ситуация, при която фалиралата КТБ става кредитор на фалиралата фирма на Бисер Лазов. Това дело  придоби известност след като съдията от САС Милен Василев , на когото се беше паднало по случайно разпределение, направи публично достояние, че е било иззето от председателя на САС Даниела Дончева, която си го е възложила на себе си в противоречие на правилата. Съдията Василев определи като \"скандални действия\" отнемането на делото, промъкнаха се съмнения за заинтересованост и дори за корупция. Общо събрание на съдиите и проверка на ВКС не позволиха скандалът да затихне, сезира се и Инспекторатът и установи нарушения, все още се чака заключението. Председателят Даниела Дончева си направи отвод и бе направено ново случайно разпределение. Делото се води по чл. 694 от Търговския закон за признаване на вземания на кредитор и е започнало на първа инстанция в Кюстендилския окръжен съд, където е първоначалната регистрация на \"Евробилд\". Съдът отхвърля иска, защото смята за симулативни договорите да заеми и цесии между двете фирми Евробилд и роднинската Ню кооп. Именно това решение бе оспорено пред САС. А фалиралата КТБ влезе в процеса, тъй като в края на м.г. \"Ню кооп\" е прехвърлила вземанията си за 102 милиона от \"Евробилд\" на фалиралата банка ведно с всички права и привилегии, включително ипотеката върху сградата на ул.\"Граф Игнатиев\" 10. Тогава бе поискано да се одобри спогодба между \"Евробилд\" и КТБ за пълно признаване на вземанията и прекратяване на делото. САС обаче казва, че в производството по чл. 694 от Търговския закон това не се допуска. Според юристи новоприетият закон \"Пеевски\" за вторичното разграбване на КТБ няма отношения към делото, тъй като в случая не били прехвърляни акции и дялове.", "date": "2018.04.02", "title": "Съдът: Главният свидетел по делото КТБ е длъжник на фалиралата банка"}
{"url": "https://www.dnevnik.bg/evropa/2018/04/02/3156650_nov_rund_ot_reformi_makron_se_gotvi_za_reshitelna/", "text": "Животът на французите може да стане доста неуютен  през следващите седмици . С боклуци по тротоарите - заради стачката на службите по чистотата; без електричество в производството - защото енергийните синдикати обявяват прекъсване на работата; без влакове - заради стачката в държавната железопътна компания. Всички тези мерки на синдикатите са техният отговор на следващия рунд от реформи на президента Еманюел Макрон. Служителите на френската авиокомпания \"Ер Франс\" също се готвят да продължат стачните си действия. Четири месеца синдикатите близаха раните си - не им беше никак лесно да преглътнат тежкото си поражение в стачките от есента на 2017 година. Тогава те успяха да откопчат от правителството дребни отстъпки по отношение на трудовоправната реформа, но не успяха да спрат либерализацията на френския трудов пазар. Обратното - на правителството му се удаде да разедини синдикатите и да задържи в определени граници недоволството на населението. Стачната мобилизация беше сравнително слаба. Тази пролет обаче всичко изглежда по-различно. Оспорвани привилегии за малцина Преди решителната битка синдикатите не само демонстрират по-голяма сплотеност, отколкото миналата есен, но излизат и с амбициозна програма. В центъра на протестите е задлъжнялата с 45 милиарда евро държавна железопътна компания, която трябва да бъде санирана. Реформата предвижда по-малко привилегии за новоназначените служители - например да не излизат в пенсия 10 години преди навършването на редовна пенсионна възраст. Синдикатите приемат това като фронтална атака и планират дългосрочна стачка, която ще започва на 3 април и ще продължи три месеца - на всеки три работни дни ще има по два дни стачка. Също на 3 април ще прекъснат работа и службите по чистотата - в редица региони на Франция служителите им излизат в безсрочна стачка. В центъра на протестите и тук е пенсионната възраст: искането на синдикатите е служителите от бранша да излизат в пенсия поне пет години по-рано, а за някои дейности, вредни за здравето, 10 години преди навършването на редовна пенсионна възраст. В продължение на цели три месеца смятат да стачкуват и служителите в електро- и газоснабдяването. Те пък настояват за по-добро заплащане. Също както и служителите на \"Ер Франс\", които настояват за вдигане на заплатите им с шест процента. Застрашен ли е Макрон? Синдикатите ще се опитат да притиснат правителството, атакувайки го от няколко страни едновременно. Най-сериозната опасност за Макрон и премиера Едуар Филип дебне от стачката на железниците. Наистина анкетите сочат, че повечето французи одобряват премахването на привилегиите на железничарите, но експертите предупреждават, че ако общественият живот във Франция бъде парализиран повече от две седмици, французите ще започнат да се тревожат. С други думи - ще се увеличи и натискът върху правителството за отстъпки. Примери от миналото не липсват. Френските медии често припомнят есента на 1995 година, когато младият премиер Ален Жупе се опита да наложи амбициозна пенсионна реформа, която също предвиждаше отнемане на привилегиите на служителите в държавните железници. Продължилата седмици наред стачка парализира обществения живот в страната, а правителството беше принудено да отстъпи. Изходът - неясен Въпреки многобройните паралели има обаче и редица важни различия. За разлика от президента Жак Ширак през 1995 г., Еманюел Макрон излезе с програма за реформи още в предизборната си кампания през 2017. Според допитванията до общественото мнение се е повишил делът на французите, които - след десетилетия дебати - най-после приемат, че реформите са необходими. В сравнение с реформите на Шрьодер навремето в Германия френското правителство подхожда по-предпазливо. На фона на високата задлъжнялост Макрон възнамерява до 2022 да съкрати само 120 хиляди души от близо 5.6 млн. служители в държавната администрация. Малцина експерти се осмеляват да правят прогнози за изхода на сегашното премерване на силите. Политическата динамика във Франция е твърде непредвидима. Ясно е обаче, че ако правителството отстъпи пред натиска на улицата, с планираната за 2019 година - и най-важна за Макрон - пенсионна реформа ще бъде свършено.", "date": "2018.04.02", "title": "Нов рунд от реформи: Макрон се готви за решителна битка със синдикатите"}
{"url": "https://www.dnevnik.bg/sviat/2018/04/02/3157047_problemut_ne_e_vuv_feisbuk_a_v_lipsata_na_regulaciia/", "text": "Още през 2010 г.  Марк Зукърбърг  - основател и главен шеф на \"Фейсбук\", смяташе, че неприкосновеността на личните данни вече не е \"социална норма\". Но през последните няколко седмици - и нито миг по-рано, той и неговите колеги научиха, че отделните хора и обществото като цяло все още държат на тази неприкосновеност. Сегашните разкрития как \" Кеймбридж аналитика \" - политическа консултантска фирма, работила за кампанията на Доналд Тръмп - е натрупала данни за над 50 млн. потребители на \"Фейсбук\" без тяхното съгласие, принуди социалната медия да каже на всеки, който желае да слуша, че се отнася много сериозно към тази неприкосновеност. Миналата седмица \"Фейсбук\" обяви, че опростява и централизира правилата за защита на личните данни, като улеснява своите над два милиарда ползватели сами да определят какво количество лична информация да споделят. Това бе важна и необходима промяна, но онова, което научихме за практиката на събиране на лични данни от социалните медии, рекламните компании, интернет издателите и други организации, говори, че специфични промени, извършвани от отделни компании като \"Фейсбук\", няма да бъдат достатъчни. Необходимо е Конгресът да приеме ефективни и всеобхватни закони за защита на  неприкосновеността на личните данни. Технологичната и рекламната индустрия отдавна се съпротивляват срещу такива правила и нито този Конгрес, нито администрацията на Тръмп показват някаква заинтересованост за защита на личните данни. Но един ден на власт ще дойдат други политици и сега е най-подходящото време да започне сериозен анализ как следва да бъде засилен американският регулационен режим за защита на личните данни. Не е необходимо да се започва от нулата. През 2012 г. президентът Барак Обама предложи харта на правата за защита на личните данни. Документът включваше много идеи как да се даде на хората повече контрол върху тяхната (лична) информация, да се направи събирането на данни по-прозрачно и да се сложат ограничения върху онова, което бизнесът може да прави със събираната от фирмите информация. Тази харта на правата се провали, защото бе посрещната с неохота в Конгреса. Но Европейският съюз приложи същия подход при разработването на своя \" Общ регламент за защита на личните данни\" , който влиза в сила от 25 май т.г. те включват т.нар.  право да бъдеш забравен , което позволява на хората да поискат компаниите да изтрият личната информация, която те повече не желаят да бъде споделяна. Това може да бъде прилагано по начини, ограничаващи свободата на словото. Но европейците направиха прогрес към решаването на някои от проблемите, които в последно време се откроиха в САЩ. Техните закони например изискват компаниите да потърсят съгласие, преди да събират чувствителна лична информация, да направят това искане разбираемо и да предоставят на ползвателите лесен начин да се откажат от споделянето на такива данни, вместо да ги принуждават изрично да посочват отказ, ако не желаят да бъдат следени. Освен това компаниите, които искат да събират данни за европейците, трябва ясно да посочват как възнамеряват да използват личните данни, и не могат да събират повече информация, отколкото им е нужна за предоставяне на услугата, която предлагат. \"Хартата на правата\" на Обама включваше подобна концепция, като посочваше, че личната информация трябва да бъде използвана само по \"начини, съвместими с контекста, в който ползвателите предоставят данните\". Днес е стандартна процедура много компании да \"изтръгват\" колкото се може повече данни, като карат потребителите да се обвързват с дълги и непоклатими срокове на услугата. но все пак я събират, в случай че по-късно им се наложи да я използват по някакъв повод. Неотдавна някои потребители на \"Фейсбук\" откриха, че приложението \"Андроид\" на компанията  протоколира метаданни (базисна информация) за всеки входящ и изходящ  (телефонен) разговор и есемес и съхранява тази информация, в някои случаи за години. Компанията заяви, че потребителите са се съгласили да споделят тази информация и по този начин тя \"ти помага да откриваш и да бъдеш във връзка с хората, които са ти близки, и ти предоставя по-добро общуване във \"Фейсбук\". Подобно твърдение определено е оруелско. Трудно е да се повярва, че много хора биха дали на компанията достъп до толкова много лични данни, ако наистина разбират на какво се съгласяват. Новият европейски регламент ще позволи също така на хората да имат достъп до личните си данни, да прехвърлят информацията за себе си от една фирма към други, които предоставят подобна услуга, и изцяло да я изтриват при определени обстоятелства. Компаниите ще трябва да уведомяват до 72 часа, ако са узнали за изтичането на лична информация. За много компании ще бъде сложно да се съобразят с новите правила на ЕС и съответните служители в страните членки ще срещнат много трудности да ги наложат като системна практика. \"Ще трябва да се учим в процеса на приложението, каза Изабел Фалк-Пиеротен, която оглавява френския регулатор по защита на личните данни - Националната комисия по информацията и свободите. Ще трябва да свикваме.\" Става обаче все по-ясно, че компаниите ще трябва да намерят начини как да действат и как да печелят при тези по-строги правила за личните данни. Някои от тях планират да прилагат отделни или всички правила по защитата на личните данни спрямо всички свои клиенти, не само спрямо европейците. Други страни вече имат или възнамеряват да приемат подобни правила. В миналото търговци на месо, компании за кредитни карти, производители на автомобили и други отрасли са се съпротивлявали на такива регулации с аргумента, че те ще ги разорят. Всъщност обаче много отрасли спечелиха от такива регулации, които силно повишиха търсенето на продукти, за които потребителите се уверени, че отговарят на определени стандарти. \"Фейсбук\" и други интернет компании се страхуват от регулации за личните данни, но не би трябвало. Твърдите правила могат да се окажат от полза за тях, както и за потребителите.", "date": "2018.04.02", "title": "Проблемът не е във \"Фейсбук\", а в липсата на регулация"}
{"url": "https://www.dnevnik.bg/bulgaria/2018/04/02/3157113_durjavata_ne_znae_zashto_blizo_400_hil_bulgari_sa_bez/", "text": "Здравно неосигурените българи са общо 719 хиляди души. От тях най-голям е делът на неосигурените по причини, които държавата не е посочила. Те са 393 хил. души. Това се разбира от отговор на финансовия министър Владислав Горанов на въпрос на депутата от БСП Лало Кирилов, съобщава  capital.bg . Общо 233 хил. души са безработните, които нямат право държавата да ги осигурява. Самоосигуряващите се лица, които не са си платили здравните вноски, са 57 хил., а онези, които са декларирали и не са внесли парите си за здраве, са 22 хиляди. Без осигуровки за медицинска помощ са общо и 10 хил. бежанци. Заради неплащане на здравни вноски всеки пълнолетен може да загуби правото на безплатна медицинска помощ. Това често се случва на завършващите средно образование, които кандидатстват в университет или си търсят работа. В този период те трябва сами да се осигурят, като в тази графа попадат около 6000 души. По думите на Горанов българите към края на 2017 г. са общо 8.387 млн. души. От тях обаче 1.475 млн. души живеят, учат или работят в чужбина и се осигуряват там. Здравноосигурените са 6.193 млн. души, като за 2.735 млн. от тях плаща държавата.", "date": "2018.04.02", "title": "Държавата не знае защо близо 400 хил. българи са без здравни осигуровки"}
{"url": "https://www.dnevnik.bg/sviat/2018/04/02/3157115_bi_bi_si_otnovo_ima_sait_na_srubski_ezik/", "text": "Седем години след като затвори редакцията си в Белград, Би Би Си върна изданието си на сръбски език, съобщава електронното издание \"Политико\". \"Медийният пазар и общата ситуация са много по-трудни\" в Сърбия, казва регионалният редактор за Европа на Би Би Си Артьом Лис. \"На мнение сме, че има търсене за това, което Би Би Си предлага навсякъде другаде – точна и балансирана журналистика.\" Свободата на пресата е спаднала рязко от 2011 г. насам, като положението се влоши още повече, откакто през 2014 г. на власт дойде премиерът (и сегашен президент) Александър Вучич. Малкото останали независими медии са обект на клевети онлайн и в проправителствените издания. Проучване на Балканската мрежа за разследваща журналистика (БИРН) от февруари показа, че 70% от сръбските журналисти се чувстват под натиск от властите.", "date": "2018.04.02", "title": "Би Би Си отново има сайт на сръбски език"}
{"url": "https://www.dnevnik.bg/bulgaria/2018/04/02/3149184_veliki_ponedelnik_e_zapochva_strastnata_sedmica/", "text": "Днес е Велики понеделник. С деня започва Страстната седмица, или седмицата на страданията - последната от земния живот на Иисус Христос. Според църквата всеки ден от тази седмица е велик или свят и през всеки от тях чрез специални богослужения се почитат страданията и пътя на Христос към Голгота. През Страстната седмица Спасителят изкупва човешките грехове чрез жертва - в страдание, болка и любов, и го показва чрез възкресение. На Велики понеделник Иисус Христос влязъл в Йерусалимския храм и го видял пълен с търговци. Превръщането на храма в тържище разгневило Божия син и той прекатурил масите на търговците, а тях самите изгонил. Затова на   Исус прекарал в нравствени напътствия, а според църковния канон денят е отреден за смирение. е свързан с Тайната вечеря, когато е установено тайнството Причастие. След вечеря Христос взел хляб, благословил го, разчупил го, раздал на учениците си и казал: \"Вземете, яжте, това е моето тяло!\" После вдигнал чашата и казал: \"Пийте от нея всички. Това е моята кръв на Новия завет, която за вас и на мнозина се пролива за прощение на греховете.\" След причастието Христос казал пред своите ученици, че ще бъде предаден. Велики четвъртък е и най-очакваният ден през Страстната седмица от децата, защото се боядисват яйцата за Великден. На този ден се става рано, а навремето децата дебнели коя кокошка първа ще снесе. Това яйце се боядисвало първо в червено. С първото боядисано яйце, още докато не е изсъхнало, се натъркват бузите и челата на децата за здраве. Който не успее да боядиса яйцата в четвъртък, може да го направи и в събота.  , известен още като Разпети петък, е денят, в който е разпнат Иисус Христос, и е посветен на неговите страдания. На Велики петък не се прави нищо - разрешено е само да се рисуват боядисаните вече яйца. На Разпети петък не се яде нищо, пие се само вода. Велика събота се нарича още душна, защото тогава се ходи на гробовете на починалите близки. На тях се раздават боядисани яйца, жито и хляб. Вечерта срещу неделя вярващите отиват в храмовете, палят свещи и всички се поздравят с \"Христос воскресе!\", а отговорът е \"Воистина воскресе!\".", "date": "2018.04.02", "title": "Велики понеделник е, започва Страстната седмица"}
{"url": "https://www.dnevnik.bg/bulgaria/2018/04/02/3156400_dnes_shte_se_testvat_sirenite_za_preduprejdenie_pri/", "text": "Сиренната система за излъчване на националните сигнали за тревога и край на тревогата ще бъде тествана днес в 13 часа, съобщиха от МВР. Тестът ще обхване градовете Бургас, Варна, Кърджали, Монтана, Пазарджик, Плевен, Пловдив, Русе, Смолян, София, Враца и населените места в 30- километровата зона около АЕЦ \"Козлодуй\". В тренировките ще участват и локалните системи за оповестяване, изградени в обекти, чиято дейност създава опасност от възникване на бедствия. Тренировката ще се извършва за проверка на техническото състояние на националната система и обучение на населението.", "date": "2018.04.02", "title": "Днес ще се тестват сирените за предупреждение при бедствия"}
{"url": "https://www.dnevnik.bg/bulgaria/2018/04/02/3156535_jult_kod_za_silen_viatur_e_obiaven_za_osem_oblasti_v/", "text": "Жълт код за силен вятър е обявен за осем области в страната днес, предупреждението е от Националния институт по метеорология и хидрология (НИМХ) при БАН. Областите, за които важи предупреждението са: Враца, Плевен, Ловеч, Габрово, Велико Търново, Русе, Търговище и Разград. През нощта валежите над цялата страна ще спрат, а облачността над много райони ще се разкъса и намалее. Ще духа предимно умерен вятър от запад-северозапад. Минимални температури, в повечето райони, ще бъдат между 3° и 8°, в София около 2°, сочи прогнозата на Националния институт по метеорология и хидрология (НИМХ) при БАН. Ще бъде предимно слънчево с временни увеличения на облачността, но само на отделни места ще превали слабо. Ще бъде малко по-хладно с максимални температури между 11° и 16°, в София около 12°. Над Черноморието ще бъде предимно слънчево с временни увеличения на облачността. Вероятността да превали е малка. Ще духа умерен и селен северозападен вятър. Максималните температури ще бъдат 12° и 15°. В планините ще има променлива облачност и на отделни места ще превали дъжд, над 1800 метра – сняг. Ще духа силен до бурен северозападен вятър. Максималната температура на 1200 метра ще е около 7°, на 2000 метра около минус 1°. Във вторник ще е слънчево, след обяд над западните райони с висока облачност. Сутринта ще е студено с минимални температури между 0° и 5°. През деня ще се появи южен вятър и ще започне затопляне, и максималните температури ще бъдат между 15° и 20°. В сряда ще е предимно слънчево. Повишението на температурите ще продължи и максималните ще бъдат между 18° и 23°, по-ниски ще бъдат по Черноморието – между 10° и 15°. В четвъртък ще се задържи топло, температурите ще са с още 1-2° по-високи. Ще преобладава слънчево време, след пладне над Западна България ще се развие купеста облачност и на отделни места ще превали краткотраен дъжд с гръмотевици.", "date": "2018.04.02", "title": "Жълт код за силен вятър е обявен за осем области в страната"}
{"url": "https://www.dnevnik.bg/photos/2018/04/02/3156521_fotogaleriia_za_presata_i_koremnite_presi_i_oshte/", "text": "Дневник\" представя редакторския подбор сред най-препоръчваните комикси от изминалата седмица. Препоръчванията са засечени в 20 часа на 1 април.Комиксът на ysl34501655 е с 4 препоръчвания.", "date": "2018.04.02", "title": "Фотогалерия: За пресата и коремните преси, и още препоръчвани комикси"}
{"url": "https://www.dnevnik.bg/sport/2018/04/02/3156573_iliana_raeva_postavi_mnogo_visoka_ocenka_na/", "text": "Президентът на Българската федерация по художествена гимнастика (БФХГ) Илиана Раева постави много висока оценка за представянето на българския отбор в  Световната купа, която се проведе в София през уикенда . Според нея на този етап няма кой да се мери с ансамбъла, а състезателките в индивидуалната надпревара са показали голямо израстване. \"Поставяме си много високи цели и вярваме, че можем да спечелим златни медали на световното първенство\", обяви  Раева . Тя още веднъж изтъкна факта, че пред всички състезателки стои още много работа и тренировки. Българският състав завърши с пет медала в индивидуалното – четири на  Катрин Тасева  (един златен, два сребърни и един бронзов) и един на Боряна Калейн, а  ансамбълът спечели злато в многобоя  и на три топки и две въжета, както и две бронзови отличия. \"Оценката ми за представянето на български отбор е много висока. Много сме щастливи всички. Радвам се, че момичетата успяха да си изиграят толкова силно съчетанията, особено на топки и въжета, въпреки че допуснаха груба грешка. Много се радвам за Катрин Тасева, защото й беше нужно да повярва, че е силна, че я харесва публиката, съдиите. Боряна Калейн се представи малко колебливо, но тя е още много млада\", каза още Раева. \"Всички са много заредени. Вече говорихме за промените и подобренията, които трябва да се направят в композициите на индивидуалното. Трябва да работим върху психическата устойчивост на момичетата\". България ще бъде домакин на световното първенство от 10 до 16 септември в \"Арена Армеец\".", "date": "2018.04.02", "title": "Илиана Раева постави много висока оценка на гимнастичките след Световната купа в София"}
{"url": "https://www.dnevnik.bg/sviat/2018/04/02/3156531_vse_po-krainiiat_orban_e_favorit_za_izborite_v/", "text": "Тази седмица унгарците гласуват на парламентарни избори, на които се очертава управляващата партия на премиера Виктор Орбан да запази първенството си. Според последното проучване на Median \"Фидес\" има подкрепа от 39%, но 29% от избирателите все още не са решили кого ще подкрепят. В последните месеци Орбан втвърди антиимигрантската и антиромската си реторика, опитвайки да привлече поддръжниците на \"Йоббик\" - крайнодясната партия, която пък смечи посланията. През февруари \"Йоббик\" се съюзи със социалистите и с малката Унгарска либерална партия (ЛМП) в подкрепа на независим кандидат при  частични избори в Южна Унгария , и (тази необичайна коалиция) изненадващо победи \"Фидес\". Но \"Йоббик\" се въздържа да влезе в съюз с левицата за парламентарните избори. Ако тя и левицата успеят да се координират и да издигнат общи кандидати,  \"Фидес\" може да се окаже в беда Крайнодясната изненада На власт от 2010 г., \"Фидес\" продължава да води със значителна преднина в допитванията, но милиони унгарци  все още не са решили кого да подкрепят  на изборите на 8 април и умереният нов тон на \"Йоббик\" е привлича много гласоподаватели. Социологическите проучвания сега нареждат \"Йоббик\" на втора позиция с 12-14 процента подкрепа, при около 30 процента за \"Фидес\", но според някои социологически агенции подкрепата за \"Фидес\" може да е преувеличена, тъй като някои унгарци избягват да изразяват публично несъгласието си с нея. \"Очаквам \"Йоббик\" да постигне изненадващ резултат в сравнение с допитванията, с много по-силен, по-добър резултат на изборите\", каза Тамаш Борош, политически анализатор в мозъчния тръст \"Полиси солушънс\". \"Това не означава, че те ще спечелят изборите или че управлението ще бъде сменено, но \"Йоббик\" видимо ще стане най-голямата опозиционна сила далеч пред останалите\", отбеляза той. В момента \"Йоббик\" разполага с 24 депутати в 199-членния парламент при 131 на \"Фидес\" и 28 социалисти. Социалистите в последните месеци са в отстъпление и се очаква да изгубят места. Според Борош \"Йоббик\" би могла да привлече много от колебаещите се избиратели, които представляват около една трета от електората. Някои може да не признават в допитванията, че подкрепят \"Йоббик\", заради твърдолинейното минало на партията, казват анализатори. \"Йоббик\" засили атаките си срещу официалната корупция и връзкарските назначения, призовава за повече усилия за преодоляване на социалното неравенство в Унгария и за спиране на масовата миграция на унгарски работници към по-богатите страни в Западна Европа. При управлението на Орбан годишният икономически растеж в последните години отново е около 4 процента, но ЕС и правозащитни организации обвиняват премиера в подкопаване на медийните свободи и независимостта на съдебната система, в насочване на Унгария към авторитаризъм. По ирония \"Фидес\" днес звучи до голяма степен като някогашната \"Йоббик\" с ожесточените си критики към ЕС и имиграцията. Висшият политик от \"Йоббик\" Мартон Дьондьоши каза, че е ужасен от това, че \"Фидес\" е възприела елементи от някогашната програма на партията му и ги е довела до крайност. Той нарече  демонизирането на родения в Унгария милиардер  филантроп Джордж Сорос от Орбан откачено. Орбан обвини Сорос, че се опитва да залее Европа с мигранти мюсюлмани - обвинение, коeто бизнесменът категорично отрича. \"Може да си против много неща, които Джордж Сорос подкрепя, включително либералната идеология или либерално-социалната теория, но не може да водиш такава ненавистническа кампания срещу отделен човек или идеология\", каза Дьондьоши.", "date": "2018.04.02", "title": "Все по-крайният Орбан е фаворит за изборите в Унгария тази седмица"}
{"url": "https://www.dnevnik.bg/sviat/2018/04/02/3156612_kitaiskata_kosmicheska_stanciia_tiangun-1_izgoria_nad/", "text": "Китайската космическа станция \"Тянгун-1\"  навлезе в земната атмосфера и изгоря над южната част на Тихия океан, предадоха световните агенции, като се позоваха на китайските космически власти.  Падането на станцията беше следено  с особено внимание заради опасенията, че е възможно - макар и малко вероятно, отломки от станцията да достигнат земята. Модулът навлезе в атмосферата днес в 8.15 ч. пекинско време (3.15 ч. българско време) и до голяма степен изгоря, заяви Центърът за управление на пилотираните полети на Китай, цитиран от БТА. Китайският вестник \"Глобал таймс\" заяви, че големият шум, който се е вдигнал в световните медии около падането на \"Тянгун-1\", е отразявал \"завистта\" в чужбина към космическата индустрия на Китай. \"Тиангун-1\" е  прототипен модул  на бъдещата китайска космическа станция с дължина 12 м, диаметър 3.3 метра и маса 8506 кг (към момента на изстрелване). Тя е необитаема от 2013 г. и няма контакт с нея от 2016 г", "date": "2018.04.02", "title": "Китайската космическа станция \"Тянгун-1\" изгоря над Тихия океан"}
{"url": "https://www.dnevnik.bg/sport/2018/04/02/3156621_holandec_specheli_obikolkata_na_flandriia_za_pruv_put/", "text": "Ники Терпстра от \"Куикстеп\" спечели второто голямо колоездачно състезание за 2018 година – Обиколката на Фландрия. Холандецът триумфира за първи в най-значимото състезание в Белгия, след като досега имаше два подиума и общо пет влизания в първите десет. Колоездачът на \"Куикстеп\" беше един от най-активните в надпревата, а решителната атака дойде 26 километра преди финала, когато  Винченцо Нибали  атакува, а Терпстра го последва на изкачването Крусберг. Холандецът опита и по-ранна атака на 45 километра преди финала при преминаването на Копенберг. Холандецът застигна Мадс Педерсен и продължи сам към финалния град Оденарде, завършвайки с 12 секунди преднина пред датчанина. Трети финала пресече миналогодишният шампион Филип Жилбер (\"Куикстеп\"). Така двамата съотборници размениха позициите си на подиума, след като през 2017 г. Терпстра беше трети. Големите фаворити Грег ван Авермет и  световният шампион Петер Саган  разочароваха, след като се дебнеха през цялото състезание и финишираха в голямата група на 12 секунди зад победителя. Отборът на \"Куикстеп\" отново използва най-силното си оръжие екипната работа и постоянно опитваше атаки с различни колоездачи, докато най-накрая една от тях сполучи. Съставът вече има 21 победи от началото на 2018 година. Победата е 22-ра в кариерата на 33-годишния колоездач и трета през 2018 г., след като той триумфира в подгряващите надпревари ГП Самен и Е3 Харелбеке. С престижната победа Терпстра вече има два от монументите в колоезденето (Милано-Санремо, Обиколка на Фландрия, Париж-Рубе, Лиеж-Бастон-Лиеж и Обиколка на Ломбардия), през 2014 г. той спечели Париж-Рубе. \"Винаги съм мечтаел да спечеля тези състезания и вече го постигнах, невероятно е. Много често нямах късмет в това състезание, но най-накрая успях\", каза Терпстра. Той разкри, че по време на състезанието е питал по радиото каква е разликата с преследвачите му, а Филип Жилбер е крещял в ухото му просто да продължи. Терпстра е първият холандец от 32 години, който печели във Фландрия. За последно това стори Адри ван дер Пол през 1986 година. С общо десетата си победа Холандия се изравни с Италия като втората най-успешна нация в това състезание. Белгия е недостижима с 69 победи в 102 издания. Идната неделя предстои 116-ото издание на друго емблематично състезание - Париж-Рубе.", "date": "2018.04.02", "title": "Холандец спечели Обиколката на Фландрия за пръв път от 32 години"}
{"url": "https://www.dnevnik.bg/sport/2018/04/02/3156623_grigor_dimitrov_zagubi_edna_poziciia_a_nadal_se/", "text": "Григор Димитров загуби една позиция в световната ранглиста на АТП. Българският тенисист е пети с 4635 точки. Миналата седмица  той отпадна в третия кръг на турнира от сериите \"Мастърс\" в Маями . Поражението от Жереми Шарди беше четвърто за него в последните му пет мача. С доброто си представяне в надпреварата  Александър Зверев изпревари Димитров и излезе четвърти . Начело в световната ранглиста се завръща Рафаел Надал. Макар да не игра в Маями, испанецът задмина Роджър Федерер. Намиращият се в отлична форма швейцарец загуби точки, тъй като  не можа да защити титлата си от мастърса . В тройката остава Марин Чилич, който има преднина от 60 точки пред Зверев. Шампионът от Маями Джон Иснър направи скок с осем места и вече е девети.", "date": "2018.04.02", "title": "Григор Димитров загуби една позиция, а Надал се завърна начело в световната ранглиста"}
{"url": "https://www.dnevnik.bg/evropa/2018/04/02/3156624_nad_1000_turski_diplomati_i_durjavni_slujiteli_sa/", "text": "Над 1000 турски дипломати, държавни служители и членове на техните семейства са кандидатствали за убежище в Германия след осуетения опит за преврат в Турция през юли 2016 г., предаде ДПА. До началото на март са подадени 288 молби от турски граждани с дипломатически паспорт и 772 от турци със служебни паспорти, съобщи германската федерална служба за мигранти и бежанци. Турският президент Реджеп Тайип Ердоган обяви извънредно положение и предприе чистка на политическите си опоненти и предполагаемите поддръжници на преврата, припомня ДПА. Около 50 000 души бяха изпратени в затвора, а други 150 000 държавни служители бяха уволнени или временно отстранени от длъжност. Само през 2018 г. над 1400 турски граждани са кандидатствали за убежище в Германия. Общият брой на молбите за миналата година е достигнал около 8500, като повече от една четвърт от тях са били удовлетворени. През 2016 г. са одобрени само 8 процента от близо 5700 молби за убежище от турски граждани./БТА", "date": "2018.04.02", "title": "Над 1000 турски дипломати и държавни служители са поискали убежище в Германия"}
{"url": "https://www.dnevnik.bg/evropa/2018/04/02/3156627_v_rumuniia_ima_solidno_prisustvie_na_ruski_shpioni/", "text": "Според румънския външен министър Русия има \"много солидно\" шпионско присъствие в Румъния, предаде \"Асошиейтед прес\", цитирана от БТА. \"Не зная в цифри, но ние усещаме много солидно присъствие на руски шпиони\", заяви Теодор Мелешкану. Това необичайно откровено изявление за руския шпионаж бе първият директен коментар на високопоставен румънски представител по темата напоследък, отбелязва АП. Отношенията между Румъния и Русия, които са като цяло хладни, се обтегнаха още повече миналата седмица, когато Румъния експулсира един руски дипломат заради  атаката с нервнопаралитичен агент  срещу бившия шпионин Сергей Скрипал, а Русия отвърна със същата мярка, допълва агенцията. Посланикът на Русия в Румъния Валерий Кузмин нарече експулсирането на руски дипломати \"проява на колективна лудост\", но Мелешкану възрази, че \"лудостта е била атаката в Солсбъри\". Мелешкану ръководеше службата за външно разузнаване на Румъния от 2012 до 2014 г., припомня АП.", "date": "2018.04.02", "title": "В Румъния има \"солидно присъствие\" на руски шпиони, заяви външният министър"}
{"url": "https://www.dnevnik.bg/na_put/2018/04/02/3150131_otkus_ot_ednoetajna_amerika_na_ilf_i_petrov/", "text": "През есента на далечната 1935 г. великите руски сатирици Иля Илф и Евгений Петров поемат на пътешествие в САЩ като кореспонденти на вестник \"Правда\". От личните им впечатления се ражда \"Едноетажна Америка\" – пътепис с особен заряд, въздействащ като роман, който се нарежда сред най-значимите творби на руския творчески тандем. Придружавани от семейната двойка Адамс, Илф и Петров прекосяват Америка от Атлантика до Тихия океан и обратно в своя сив форд. По време на това вълнуващо приключение те успяват да посетят 25 щата, спират в стотици градове, срещат хора от всички прослойки – от работници в заводите до предприемачи и интелектуалци, сред които самите Хенри Форд и Хемингуей. И въпреки че се качват на емблематичната \"Емпайър стейт билдинг\", техният поглед е отправен към \"едноетажната\" Америка. Книгата вече е издавана в България, но сега излиза в нова редакция. Американският писател Ърнест Хемингуей, автор на неотдавна излязлата в СССР \"Фиеста\", която предизвика много разговори в съветските литературни кръгове, се оказа в Ню Йорк по същото време, когато бяхме и ние. Хемингуей беше пристигнал в Ню Йорк за една седмица. Той живее постоянно в Кий Уест, малко градче на най-южния край на Флорида. Оказа се едър човек с мустаци и олющен от слънцето нос. Беше с кадифени панталони, вълнена жилетка, която не се събираше на могъщите му гърди, и по домашни чехли на бос крак. Всички стояхме прави насред хотелската стая, в която живееше Хемингуей, и бяхме заети с обикновеното американско занимание – държахме в ръце високи и широки чаши с \"хай бол\" – уиски, смесено с лед. Според нашите наблюдения в Америка с това започва всяка среща. Даже когато отивахме по своя литературна работа в издателство \"Ферър енд Райнхарт\", с което бяхме свързани, веселият риж мистър Ферър, издател и поет, тутакси ни помъкваше в библиотеката на издателството. Там имаше много книги, но освен това имаше и голям хладилник. От този хладилник издателят изваждаше различни бутилки и лед на кубчета, после питаше какъв коктейл предпочитаме – \"Манхатън\", \"Бакарди\", \"Мартини\" – и веднага се залавяше да го бърка с такава ловкост, сякаш никога в живота си не бе издавал книги, не бе писал стихове, а винаги е работил като барман. Американците обичат да приготвят коктейли. Заговорихме за Флорида и Хемингуей веднага мина, както личеше, на любима тема: – Когато започнете вашето пътешествие, непременно се отбийте при мен в Кий Уест, ще ловим риба. И той показа с ръце какъв размер риби се ловят в Кий Уест, тоест като всеки рибар разпери колкото можеше широко ръце. Рибите излизаха мъничко по-малки от кашалот, но все пак значително по-големи от акула. Тревожно се спогледахме и обещахме на всяка цена да се отбием в Кий Уест да ловим риба и сериозно, не на крак, да поговорим за литературата. В това отношение бяхме напълно безразсъдни оптимисти. Ако се наложеше да изпълним всички обещания за срещи, щяхме да успеем да се върнем в Москва не по-рано от хиляда деветстотин и четиридесета година. Много ни се искаше да половим риба с Хемингуей, не ни смущаваше даже въпросът как ще се справяме със спининга и другите такъми. Стана дума за това, какво сме видели в Ню Йорк и какво още бихме искали да разгледаме преди тръгването ни на Запад. Случайно заговорихме за \"Синг-Синг\". \"Синг-Синг\" е затворът на щата Ню Йорк. Знаехме за него от детинство, едва ли не по \"изданията\", в които се описваха случаите на прочутите детективи Нат Пинкертън и Ник Картър. Изведнъж Хемингуей каза: – Знаете ли, тъкмо сега при мен е моят тъст. Той се познава с началника на \"Синг-Синг\". Може би ще ви уреди да посетите този затвор. Той доведе от съседната стая едно спретнато старче, чиято тънка шия беше обхваната от много висока старомодна колосана яка. Изложихме на стареца нашето желание, в отговор на което той бавно млясна с устни, а после рече неопределено, че ще се постарае да уреди това. И ние се върнахме към предишния разговор за риболова, за пътуванията и други прекрасни неща. Стана ясно, че Хемингуей иска да отиде в Съветския съюз, на Алтай. Докато изяснявахме защо е избрал именно Алтай и хвалехме и други места в Съюза, съвсем забравихме обещанието за \"Синг-Синг\". Какво ли няма да изтърси човек при един весел разговор, когато хората стоят с хай бол в ръце! Обаче само след един ден стана ясно, че американците никак не са дърдорковци. Получихме две писма. Едното беше адресирано до нас. Тъстът на Хемингуей учтиво ни съобщаваше с него, че той вече е говорил с началника на затвора мистър Люис и че ние можем да разгледаме, когато поискаме \"Синг-Синг\". Във второто писмо старецът ни препоръчваше на мистър Люис. Забелязахме тази американска черта и след това неведнъж се убеждавахме, че американците никога не говорят на вятъра. Нито веднъж не ни се случи да се сблъскаме с онова, което у нас носи името \"изтърсил\" нещо или още по-грубо – \"надрънкал\".", "date": "2018.04.02", "title": "Откъс от \"Едноетажна Америка\" на Илф и Петров"}
{"url": "https://www.dnevnik.bg/politika/2018/04/02/3156626_pri_dokazana_vina_na_rusiia_bulgariia_moje_da_promeni/", "text": "Решението на правителството да не се бърза по случая \"Скрипал\" и да не се гонят дипломати е правилно. Трябва да водим балансирана политика и както каза премиерът - да имаме открити канали за комуникации с Русия. Това обяви в сутрешния блок на \"Нова телевизия\" вицепремиерът и министър на отбраната Красимир Каракачанов. Кризи е имало, има и ще има и в бъдеще. Диалогът обаче трябва да продължи, иначе отиваме в друга ситуация, която няма да е изгодна за българските граждани, допълни той. По думите му доказателствата, които в момента се представят за ролята на Русия в отравянето на Сергей Скрипал, не са категорично доказани. \"Ако има безспорни доказателства за вината на Русия, естествено е, че България може да промени своята позиция. И никой не може да ни се сърди, ако решим да екстрадираме руски дипломати при доказване вината на руската страна\", допълни Каракачанов. На въпрос за това оказван ли е натиск за вземането на решението Каракачанов коментира, че в конкретния случай решението е взето на базата на докладите, които са представили службите за сигурност, и фактите, с които разполага България. \"Поведението на много български политици през последните 60-70 години е било такова. Натискат ни от Москва – клякаме. Натискат ни от Брюксел да затваряме реактори на нашата централа – и ние клякаме. В съзнанието на хората се е изградил този стереотип – българските политици взимат решение под някакъв натиск\", анализира вицепремиерът. \"Аз нямам информация някои от моите колеги да е бил притискан от Москва или от Брюксел да взима едно или друго решение. Никой не е притискал никого. Нито \"Обединени патриоти\" са натискали правителството, нито правителството е искало да взима друго решение\", обяви той. Според него трябва да се излезе от този начин на мислене, насаден от комунизма. Логиката да членуваме в ЕС, а не в евразийския съюз е да имаме суверенни решения и никой не може да ни се сърди нито на Изток, нито на Запад, ако си променим мнението, заключи Каракачанов.", "date": "2018.04.02", "title": "При доказана вина на Русия България може да промени позицията си по случая \"Скрипал\", обяви Каракачанов"}
{"url": "https://www.dnevnik.bg/bulgaria/2018/04/02/3156630_kratki_novini_jiteli_na_hairedin_viniat_centrala_za/", "text": ". Инспектори по труда са били нападнати от проверявано лице Инспектори от Дирекция \"Инспекция по труда\" в Благоевград са били нападнати от проверявано лице, представило се като Антон Балтаджиев. Инцидентът е станал на строителен обект, като инспекторите не са били допуснати до него. Те са искали да го проверят, тъй като са имали сигнал, че около 10 работници работят без лични предпазни средства. Освен това обектът не бил обособен по надлежния ред с информационна табела. След като били нападнати, инспекторите повикали полиция, като до идването ѝ работниците напуснали обекта. Санкцията за неоказано съдействие при проверка е 20 хил. лв. Прокуратура внесе обвинителен акт срещу бивш зам.-кмет на Плевен за 16 подкупа Общият им размер според спецобвинението е 40 530 лв. От ноември 2011 г. до април 2014 г. на 16 пъти зам.-кметът искал и получавал пари, които не му се следват, от управител на фирма. С дружеството общината имала договор за поддръжка и ремонт на общественото осветление в града, подписан през януари 2011 г. Исканите пари били определяни като процент от сумите, посочени във фактурите на фирмата-изпълнител за извършените дейности, които тя представяла в общината. Бившият зам.-кмет разпореждал пускането на платежни нареждания за превеждане на сумите по фактури на дружеството, само ако получел на ръка искания процент от съответната сума. Обвиненият е получавал средно по 4-6 хил. лв., за да разпореди всяко плащане към фирмата. Той бе задържан от служители на ДАНС на 22 април 2014 г. в кабинета си веднага, след като получил от управителя на фирмата поредния плик с 4 хил. лв. подкуп - 40 белязани банкноти с номинал 100 лева. Александър Минев става зам.-директор на агенцията за малки предприятия Назначението е със заповед на министъра на икономиката Емил Караниколов. Минев има повече от 7 години юридически, управленски и преподавателски опит в областта на бизнеса и правото. Александър Минев до момента е работил като хоноруван преподавател по търговско право в Юридическия факултет на Софийския университет и като асистент по \"Международно търговско право\" към Европейското висше училище по икономика и мениджмънт, гр. София. От май 2014 година е арбитър към Международния арбитражен съд. Работил е като юридически съветник в Европейския парламент и в Комисията по европейските въпроси и контрол на европейските фондове към 43-то Народно събрание. В мобилен пункт в София ще се събира текстил Мобилният пункт ще работи до 24 април 2018 г. Кампанията на Столичния инспекторат за събиране на текстил и стари дрехи е част от инициативата за пролетно почистване. С цел улеснение на гражданите всеки, който желае да предаде ненужни облекла в количество над 10 кг, може да направи заявка за предаване на телефона на Оперативния център на Столичен инспекторат - 02/ 987 55 55. Целта на кампанията е опазване на околната среда и въздуха. Изхвърлянето на текстилни отпадъци в съдовете за смесени битови отпадъци води до замърсяване на околната среда и въздуха в случай на нерегламентирано изгаряне, допълва инспекторатът. Пожар е възникнал в затвора в Пловдив Гори една килия в пловдивския затвор, съобщи агенция \"Фокус\" като се позова на говорителя на пожарната в града инспектор Цвятко Дешев. На място е изпратен един противопожарен автомобил. Сигналът е изпратен около 11.15 часа. В службата няма информация да са били евакуирани затворници. Предполага се, че пожарът е възникнал от запалена цигара.  \"Софийска вода\" вече изследва и уран във водата Лабораторният комплекс на \"Софийска вода\" може вече да изследва и съдържанието на уран в питейната вода, съобщава дружеството. Освен това от март се правят вече и изследвания и микробиологичните анализи на утайки и продукти, използвани в пречистването на води като белина и железен трихлорид. Всяка година лабораторията взема около 2 хил. контролни проби от пунктовете за мониторинг по водопроводната мрежа при потребителите, върху които извършва около 40 хил. анализа. За жителите на София е създадена и специална апликация, с която да следят качеството на водата:  https://www.sofiyskavoda.bg/water_stops.aspx?a=3 . Тази година ще се залесят 20 хил. дка Това съобщи инж. Григор Гогов, изпълнителен директор на Изпълнителната агенция по горите по повод инициативата \"Седмица на гората\", която започва днес, цитиран от агенция \"Фокус\". По думите му от тези площи 15 хил. декара са държавни горски територии, като има голяма вероятност през следващите години залесяването да достигне около 100 хил. декара годишно. \"Следващите няколко години предстои сериозно увеличение на залесяването в България, заради освободените площи, които се получиха заради короядите, заради климатичните проблеми, които имаше през последните няколко години и от пожарите.  Влаковете не са опасни, твърди ръководител в БДЖ Пресилено е да се твърди, че влаковете са опасни, но без модернизация винаги ще има риск. Това заяви Кирил Костадинов, ръководител отдел \"Безопасност\" в \"Пътнически превози\" на БДЖ, в ефира на БиТиВи. Огледите на влака София – Бургас, който се запали миналата седмица, продължават и днес, като ще се извършват от експерта от транспортното министерство Бойчо Скробански. Проверката, която ще установи причините за пожара, ще приключи до края на май. \"Работим по всички версии\", заяви Скробански като поясни, че не може да коментира причините за пожара на \"прима виста\".", "date": "2018.04.02", "title": "Кратки новини: Инспектори по труда са били нападнати от проверявано лице"}
{"url": "https://www.dnevnik.bg/biznes/2018/04/02/3156634_pechalbata_na_bankite_se_sviva_prez_fevruari/", "text": "След отчетения двуцифрен ръст на печалбата през януари за февруари финансовият резултат на банковата система отчита спад. Само за месеца печалбата на банките е била 72 млн. лв., като е по-ниска с близо 30 млн. лв. от отчетeното през февруари миналата година (99.7 млн. лв.). Това показват данните на БНБ, цитирани от  capital.bg . Общо за първите два месеца на годината финансовият резултат на сектора е 189 млн. лв., което е равносилно на лек спад от 2.5%. По-ниските разходи за обезценки на лоши кредити не успяват да компенсират през януари спада на приходите от лихви. За година те се свиват с 4.4%. Като цяло кредитирането набира скорост и ръстът му става все по-отчетлив, което означава и подобряване на приходите от лихви, макар и основната причина за размера му – ниските лихви по кредити, все още да е валидна в пълна степен.  Резултатът от активизиралото се кредитиране е видим при ръста на другия източник на приходи на банките, въпреки че той е с по-малък принос – таксите. След двуцифрения им ръст през януари (12.7% годишно) сега нетният приход от такси се е увеличил за двата месеца със 7.4% на годишна база до 157.8 млн. лв.  Ръст има и при административните разходи с 2.2% до 259 мнл. лв.  Продължава ръстът в кредитирането, като този на жилищните заеми изпреварва значително ръстовете в другите сегменти. Според данните за състоянието на банковата система (които се отличават по методология от тези за целите на паричната статистика – бел. ред.) годишният ръст на жилищните кредити е вече двуцифрен - 11.7%, достигайки 9.8 млрд. лв. На този фон нарастването в потребителското кредитиране изглежда скромно – 4.1% годишен ръст до малко над 9 млрд. лв. Фирмените заеми отчитат най-нисък ръст – 0.5% до 33.3 млрд. лв. Ръстът на депозитите в системата продължава въпреки почти нулевата или дори отрицателна доходност. Обемът на спестяванията на домакинствата в края на февруари е 49.7 млрд. лв., увеличавайки се на годишна база с 4.9%. ", "date": "2018.04.02", "title": "Печалбата на банките се свива през февруари"}
{"url": "https://www.dnevnik.bg/sviat/2018/04/02/3156633_kitai_naloji_nakazatelni_mita_za_128_amerikanski_stoki/", "text": "Китай обяви, че налага наказателни мита върху месо, вино, плодове и други продукти от Съединените щати, които влизат в сила от днес, съобщават \"Ройтерс\" и Би Би Си. Мерките засягат стоки на стойност 3 млрд. долара. Те са отговор на решението на американския президент Доналд Тръмп  за мита върху вноса  на стомана и алуминий, което изостри напрежението между Пекин и Вашингтон и засили притесненията за възможна \"търговска война\". От днес китайските мита за 8 внасяни от САЩ продукта, сред тях замразено свинско месо (на което Китай е третият най-голям производител) и отпаден алуминий, се увеличават с 25%, а тези за 120 други стоки като ядки, вино и сушени плодове - с 15 на сто. Китайското министерство на търговията също така е съобщило на Световната търговска организация (СТО), че страната се отказва от ангажимента, който е имала, да намали митата върху въпросните 120 продукта в отговор на американските мерки, нарушаващи според него правилата на СТО, пише \"Ройтерс\". \"Искрите на търговската война\" Китайските власти  предупреждаваха  през последните седмици, че САЩ трябва да се откажат от мярката, а днес заявиха, че стъпката им цели да \"защити китайските интереси\" и да компенсира  загубите  от решението на Вашингтон. \"Дори Китай и САЩ да не са заявявали публично, че са в търговска война, искрите на подобна война вече започнаха да прехвърчат\", пише в редакционна статия влиятелният, свързан с Комунистическата партия китайски вестник \"Глобал таймс\". Администрацията на Тръмп обаче обяви, че се подготвя  нов списък  с търговски санкции срещу Китай, предимно в областта на технологичния сектор. Очаква се той да бъде обявен днес и да съдържа китайски стоки за 60 млрд. долара (влизането му в сила обаче първо ще мине през консултации, поправки и гласувания) и да ограничи инвестициите на Китай в САЩ. Президентът вече е настоявал, че за САЩ не би трябвало да е трудно да спечелят търговска война. Досега той е говорил  и за други възможни мерки , като \"глоби\" за кражба на интелектуална собственост и многократно е подчертавал, че е нужно решение на проблема с  търговския дефицит  с Китай, който е над 375 млрд. долара към миналата година.", "date": "2018.04.02", "title": "Китай наложи наказателни мита за 128 американски стоки"}
{"url": "https://www.dnevnik.bg/sviat/2018/04/02/3156671_tuit_na_denia_ilon_musk_obiavi_falita_na_tesla_za_1/", "text": "Въпреки усилията за набиране на средства, включително отчаяна масова продажба на великденски яйца, с тъга съобщаваме, че \"Тесла\" банкрутира напълно и тотално. Толкова, че не можете да повярвате.\" С тези думи милиардерът Илън Мъск се обърна към последователите си в профила си в \"Туитър\" в неделя вечерта. Само часове по-рано беше обявил, че трябва да се очакват \"важни новини\" в следващите няколко часа. Мъск продължи с още два туита в същия дух, докато накрая нe поздрави потребителите на \"Туитър\" в новия месец. В последния той дори съобщи, че е бил намерен в безсъзнание край новия модел \"Тесла 3\", заобиколен от бутилки \"Теслакила\" и със следи от сълзи по бузите си. Отвъд първоаприлската му шега обаче агенция \"Мудис\" понижи рейтинга на \"Тесла моторс\" до ниво B3 миналата седмица, с негативна (вместо досегашната стабилна) перспектива заради забавяне в производството на \"Модел 3\" и финансови затруднения. По-рано \"Тесла\" също така върна 123 хил. автомобила Model S заради фабрични дефекти.", "date": "2018.04.02", "title": "Туит на деня: Илън Мъск обяви \"фалита\" на \"Тесла\" за 1 април"}
{"url": "https://www.dnevnik.bg/sport/2018/04/02/3156682_delio_rosi_poe_otgovornost_za_lejerniia_mach_na_levski/", "text": "Треньорът на \"Левски\" Делио Роси пое отговорност за  загубата от \"Берое\" . Според думите му сините са изиграли лежерен мач. На своя стадион \"Левски\" се представи слабо и отстъпи с 1:2. С това \"Берое\" се доближи на две точки от сините, които остават трети. \"Когато отборът не играе както трябва, разбира се, че вината е изцяло в мен. Аз поемам отговорност. Изиграхме лежерен мач\", каза Роси. Той посочи, че не бива за оправдание да служи това, че \"Левски\" мисли за срещите с ЦСКА от полуфиналите за Купата на България. Всеки мач трябва да спасяваме първенство, не можем да чакаме мачовете за купата. Не е коректно и точно да мислим, че сме загубили, защото мислим за мачовете за купата. Да, те са много важни за нас, но другите срещи не са второстепенни.\" \"Загубихме, защото не бяхме внимателни, изпуснахме и дузпа. Това е трета дузпа, която изпускаме, не бяхме внимателни. Когато се получава гол, със сигурност има грешки, бяхме излезли напред, това доведе до грешката при гола\", заяви италианецът. \"Станислав Иванов е играч, който исках да бъде в състава, да подпише нов договор, но не той трябва да е играчът, който да решава мачовете.\" Роси каза, че е искал да вземе добър централен защитник. По думите му клубът не е намерил достатъчно подходящ бранител.", "date": "2018.04.02", "title": "Делио Роси пое отговорност за \"лежерния\" мач на \"Левски\" (видео)"}
{"url": "https://www.dnevnik.bg/sviat/2018/04/02/3156683_bahrein_otkri_nai-goliamoto_si_petrolno_nahodishte_ot/", "text": "Бахрейн обяви днес, че е открил най-голямото през последните десетилетия находище на петрол и газ в страната, предаде \"Ройтерс\", цитирайки държавната агенция БНА. Според властите в Манама през последните 80 г. не са били откривани подобни залежи. То се намира край западния бряг на малкото арабско кралство от района на Залива, предава БТА.  Находището е шистово е се смята, че съдържа много повече петрол от този, който се произвежда сега от единственото, което Бахрейн експлоатира, и то заедно със Саудитска Арабия - Абу Сафа, открито през 1932 г.  В новооткритото има и много природен газ. Не се съобщават обаче подробности за количеството на запасите в него. В момента Бахрейн произвежда едва 45 хил. барела на ден (57-и в списъка на производителите), като за сравнение Саудитска Арабия се опитва да ограничи обема по под 10 млн. дневно. ", "date": "2018.04.02", "title": "Бахрейн откри най-голямото си петролно находище от десетилетия"}
{"url": "https://www.dnevnik.bg/bulgaria/2018/04/02/3156701_borisov_mojel_da_domakinstva_sreshta_es-rusiia_spored/", "text": "Премиерът води балансирана политика, ето защо можем да направим домакинство на среща ЕС - Русия, това е очаквано и от европейските лидери. Това каза лидерът на \"Атака\" Волен Сидеров по БНТ. \"Усложнени отношения с Русия биха ни се отразили трудно. Сега имаме златен шанс заради българското европредседателство, министър-председателят Борисов има шанса да направи мост между Москва и Брюксел по примера на този с Турция. Такъв ход е логичен\", коментира Сидеров. Според него позицията на правителството се дължи и на присъствието на \"Обединени патриоти\", който дава \"правилната посока\". С вероятности не се работи, липсват достатъчно доказателства, повтори тезата си за  отказа на България да изгони  руски дипломати, както направиха 24 европейски държави след отравянето на двойния шпионин Сергей Скрипал.", "date": "2018.04.02", "title": "Борисов можел да домакинства на среща ЕС - Русия според Сидеров"}
{"url": "https://www.dnevnik.bg/photos/2018/04/02/3156674_fotogaleriia_vudu_v_haiti/", "text": "Вуду е афроамериканска религия, изповядвана в Хаити, Куба, Доминиканската република, някои части на САЩ и Африка.", "date": "2018.04.02", "title": "Фотогалерия: Вуду в Хаити"}
{"url": "https://www.dnevnik.bg/sport/2018/04/02/3156699_rikardo_iska_po-tesni_bolidi_vuv_formula_1_za_da_ima/", "text": "Пилотът на  \"Ред бул\"  Даниел Рикардо изрази мнение, че съвременните болиди от Формула 1 са прекалено широки, за да могат да се получават изпреварвания на пистата. Австралиецът смята, че трябва да се намери нужният баланс между скорост и спектакъл, за да не намалее зрителският интерес към спорта. \"Със сегашните по-широки гуми, както и по-големите шасита на пистата буквално не остава пространство, откъдето да минеш. Много е трудно да намериш чист въздух и да опиташ да изпревариш. По мое мнение по-тесните болиди бяха супер, чувствахме се сякаш управляваме мотоциклети\", каза Рикардо. Австралийският пилот призова ФИА и шефовете на Формула 1 да помислят как да направят състезанията по-атрактивни, а изпреварванията да се увеличат. След промяната на правилата през 2017 г. времената на обиколка бяха свалени с до 5 секунди на някои трасета, но в момента изпреварванията стават основно чрез използването на DRS. \"Виждаме, че в мотоциклетните серии времената на обиколка са по-слаби от нашите с 30 секунди, но въпреки това има постоянни изпреварвания. Те доказват, че времената на обиколка не са най-важното нещо, а по-скоро спектакълът на пистата\", каза още Рикардо. Той изрази мнение, че болидите през 2014 г., които бяха с по-малко аеродинамично притискане и с по-слаби постижения, са били много по-вълнуващи за управление. \"За нашите стандарти може би бяха малко по-бавни, но за зрителите е било забавно да гледат толкова изпреварвания. Сега сме много бързи, можеш да караш с пълна газ във всеки завой, но няма как да минеш този пред теб\", завърши австралиецът. Рикардо завърши четвърти в домашното си състезание -  Гран при на Австралия,  при откриването на новия сезон. Вторият старт е този уикенд в Бахрейн на пистата \"Сахир\".", "date": "2018.04.02", "title": "Рикардо иска по-тесни болиди във Формула 1, за да има изпреварвания"}
{"url": "https://www.dnevnik.bg/bulgaria/2018/04/02/3156730_komisiiata_za_konkurenciiata_zapochva_sektoren_analiz/", "text": "В Комисията за защита на конкуренцията (КЗК) е постъпило искане от министъра на икономиката, министъра на финансите и министъра на културата за образуване на производство за извършване на секторен анализ на конкурентната среда на медийния пазар в страната. Комисията се самосезира и ще осъществи проучване в рамките на правомощията си, съобщи регулаторът на сайта си. В края на февруари на заседание на Министерския съвет бе прието решение, внесено от премиера Бойко Борисов, за създаване на работна група, която да изготви промени в действащото законодателство за  собствеността и финансирането на медиите в България  и тяхното разпространение. В работната група влизат именно тримата министри, писали до КЗК - Емил Караниколов, Владислав Горанов и Боил Банов. Според източници на  ClubZ  техният документ е подписан на 14 март и комисията е открила процедурата две седмици по-късно, на 29 март, отбелязва  \"Капитал\" . Правителственото решение дойде 20 дни след като депутати от ДПС, между които и  собственикът на медии Делян Пеевски,  внесоха в Народното събрание проект за промени в Закона за задължителното депозиране на печатни и други произведения, афиширан като намерение за постигане на \"максимално прозрачна медийна среда\". В него се засяга и проблемът с разпространението на печатни издания. Самият депутат и издател обяви в медиите си, че с промените цели да разреши спорни въпроси с конкурентните му медии. Законопроектът е разпределен на парламентарни комисии, но все още не е обсъждан. Какво ще изследва КЗК По пет точки комисията за конкуренция трябва да анализира медийния пазар в България. На първо място тя заявява, че ще изследва характеристиката, структурата на общия медиен пазар в страната (както и характеристиката и структурата на съответните подпазари в него). За тази цел ще бъде анализирана дейността на всички видове медии: вестници, списания и други периодични издания, медиите, разпространявани, чрез електронни съобщителни мрежи, като обществените или търговски електронни медии лицензираните или регистрираните обществени или търговски доставчици на аудио-визуални медийни услуги или радиоуслуги, както и онлайн новинарските услуги – електронните издания на вестници, списания, информационни агенции и други електронни издания.", "date": "2018.04.02", "title": "Комисията за конкуренцията започва секторен анализ на медиите"}
{"url": "https://www.dnevnik.bg/biznes/2018/04/02/3156731_durjavata_plashta_solidni_obezshteteniia_zaradi/", "text": "Държавата плаща солидни обезщетения на фирми заради незаконните актове на данъчните, митниците и агенцията по храните, информира в днешния си брой в. \" Сега \", позовавайки се на информация, изисквана по Закона за достъп до обществената информация. Общата сума е близо 4 млн. лв. и показва в колко много случаи тези държавни органи причиняват вреди на бизнеса.  От януари 2011 г. агенцията по безопасност на храните е била осъдена по 7 дела за 1 590 249 лв. От 2004 до 5 януари 2018 г. митниците са били осъдени за 1 215 433 лв. През последните две години Националната агенция за приходите (НАП) е осъдена по 15 дела да плати общо 874 505 лв.  Най-голямото обезщетение за сметка на НАП е 787 хил. лв. То е присъдено на фирма който е отменен от съда.  По друго дело приходната агенция е осъдена да плати над 36 хил. лв., защото не е съхранявала добре и е повредила над 4 хиляди бутилки алкохол. Те били иззети, но 5 г. по-късно съдът отменил конфискацията и алкохолът трябвало да бъде върнат на фирмата собственик. Освен че сред бутилките А и за да ги продава, дружеството трябвало да подмени бандеролите им, тъй като срокът им бил изтекъл, докато алкохолът стоял в държавния склад. През 2009 г. митниците са осъдени да платят 247 571 лв. на търговец на горива, след като цистерна и влекач на дружеството били задържани от митническите власти заради установено нарушение. 5 години по-късно, когато наказателното постановление на митниците е отменено от съда, превозвачът трябвало да получи обратно машините. Те обаче били в толкова лошо състояние, че вече не ставали за употреба и били предадени за скрап. Освен от загубените цистерна и влекач дружеството било ощетено и защото, докато те били задържани, се налагало да ползва транспортни услуги от други фирми. По друго изгубено дело митниците плащат 779 857 лв. на фирма, която е ощетена от незаконосъобразен административен акт. Митничарите са отказали да изпълнят формалности по освобождаването на два контейнера със соеви продукти. Близо 200 хил. лв. от изплатеното са били лихви.  В края на декември 2012 г. административният съд в София осъжда агенцията по храните като приемник на Националната ветеринарно-медицинска служба да плати на едноличен търговец обезщетение за претърпени имуществени вреди - 299 154 лв., както и обезщетение за пропуснати ползи в размер на 1 143 129 лв. заедно с лихвите. За адвокатски хонорари и за направени по делото разноски агенцията трябва да плати още над 3500 лв. Претенциите по делото са заради бездействието на ветеринарните органи. Във фермата на търговеца се появило опасно вирусно заболяване - мукозна болест, и кравите, които отглеждал, започнали да се разболяват и да умират. И въпреки че властите били сезирани, те не изпълнили законовите си правомощия да се намесят. Иначе през март 2017 г. излезе тълкувателно решение на Върховния административен съд, че разноските за адвокати, платени от граждани и фирми при обжалване на незаконосъобразни наказателни постановления, могат да се търсят след това по Закона за отговорността на държавата.", "date": "2018.04.02", "title": "Държавата плаща солидни обезщетения заради незаконните си актове"}
{"url": "https://www.dnevnik.bg/citat_na_deniia/2018/04/02/3156749_citat_na_denia_dobur_rezultat_sreshtu_livurpul_e_60/", "text": "Мениджърът на \"Манчестър сити\"  Хосеп Гуардиола  сподели очакванията си за първия четвъртфинал в  Шампионската лига  срещу \"Ливърпул\". Испанецът обясни, че отборът му задължително трябва да вкара гол на \"Анфийлд\", за да може да продължи напред.", "date": "2018.04.02", "title": "Цитат на деня: Добър резултат срещу \"Ливърпул\" е 6:0"}
{"url": "https://www.dnevnik.bg/bulgaria/2018/04/02/3156760_sled_sreshta_s_borisov_fermerite_otmeniat_planiraniia/", "text": "Земеделските производители отменят планирания за утре протест, съобщи БНР. На среща между премиера Бойко Борисов, представители на бранша и вносители на спорния проект за горивата беше договорено в проектозакона да се направят исканите от фермерите промени. Фермерите няма да бъдат третирани като търговци, а като крайни потребители на горива, което означава, че ведомствените им бензиностанции ще бъдат регистрирани по облекчен режим, без изискване да отговарят на Закона за устройство на територията, без банкови гаранции и без да бъдат монтирани нивомери. Това бяха трите основни проблема, срещу които земеделците протестираха и заради които заплашиха, че ще блокират пътища на 3 април. Всички ведомствени бензиностанции обаче ще трябва да посочат точен адрес, на който да бъдат проверявани от властите, и при нарушения да бъдат строго санкционирани. Вносителят на законопроекта Емил Димитров съобщи, че промените ще бъдат внесени между първо и второ четене в пленарната зала, а премиерът Борисов е поел ангажимент да бъдат подкрепени от ГЕРБ. Законът ще влезе в сила от следващата година, за да имат време засегнатите да се подготвят, а фермерите обявиха официално, че отменят планирания за утре протест.", "date": "2018.04.02", "title": "След среща с Борисов фермерите отмениха планирания за утре протест"}
{"url": "https://www.dnevnik.bg/bulgaria/2018/04/02/3156754_kak_da_se_izbavim_ot_vrednite_navici_v_ofisa/", "text": "Вредните навици са навсякъде около нас по всяко време, дори в офиса. Не можем да се отървем от тях или поне не толкова лесно, колкото си представяме. Колко често проверявате  социалните мрежи  или отваряте някое мобилно приложение на работното си място? Разговор с приятел или роднина? Разбира се! А колко неща вършите едновременно, колко ли прозореца са отворени на вашия десктоп? Да, тези дейности са добре познати на всички. Малцина се опитват да ги избягват през работния ден, а още по-малко успяват. Винаги има обстоятелства, които ви разсейват от главната цел – да свършите всички служебни  задачи  колкото се може по-бързо и качествено. Понякога пречката се крие точно там - във вредните навици. Но способни ли сме да се избавим от тях? Да приберем смартфона Вашият най-близък приятел, с който трудно се разделяте - понякога е доста полезен, вършите десетки работи с него, но той пречи, особено на работното място. Социалните мрежи и въобще голяма част от мобилните приложения постоянно отнемат вниманието ни от целта да приключим бързо и качествено със служебните си задължения. Какво ще стане, ако изоставите Facebook за час или не отговорите на приятел в чата веднага? Ще приключите задачите си по-бързо. Спрете звука и се потопете в приоритетното за деня, а след това сърфирайте на воля из нета. Всичко и веднага? По-добре не Постоянно правите списъци със задачите си на бележки, тефтери, приложения в лаптопа или телефона. Накрая обаче отново възниква хаос и сте затрупани с работа. Ограничете списъците, ограничете и дейностите, които вършите наведнъж. Големият брой задачи, фигуриращи в списъка \"задължителни\", няма да ви направи по-продуктивни. Това би ви докарало  допълнителен стрес и намаляване на вниманието . Отсейте важните задачи, планирайте добре и вкарайте ред в цялата дейност. Отдайте цялото си внимание на едно-единствено задължение, приключете и подхванете друго. Мозъкът работи и се фокусира по-добре върху едно нещо. Почивката е важна Обедна почивка - на кого е нужна? Всъщност на вашето тяло и мозък. Вашите сили не са безкрайни. Почивката е нужна за по-добрата концентрация и продуктивност. Не отделяйте време само за работа, планирайте и отдих. Често разпускаме само за няколко минути във времето между служебните ангажименти, понякога пък въобще забравяме. Премахнете този навик и си създайте друг. Когато сте отпочинали, сте много по- мотивирани и свежи . Вредните навици са бариери, които сами спускаме пред себе си, без дори да подозираме. Никога обаче не е късно да осъзнаем, че не бива сами да играем срещу себе си и е време да влезем в ритъм. След като вече сте сигурни, че вредните навици няма да попречат на кариерното ви развитие, разгледайте топ обявите за работа на  Karieri.bg : търси  директор на дирекция \"Спестовни, инвестиционни и банково-застрахователни продукти\"  търси  Computer Programmer  търси  Driver/General Affairs and Facility Officer търси  Редактор  търси: Репортер за \"Дневник\" Стажанти за \"Капитал\" търси  Административен асистент  търси: Senior Accountant, Tax & Bookkeeping Outsoursing Advisor, Deal Advisory Junior Auditor Receptionist  търси: Sales Executive Strategy & Business Development Manager  търси  Intern  търси: Асистент на директор \"Продажби\" Sales Manager Exclusive Business  търси  Brand Manager – Pet Care  търси  Dev&Care Support  търси  Marketing Manager (OTC Products)  търси: Инженер поддръжка Юрисконсулт в дирекция \"Анализ и контрол на риска\"  търси  After Sales Engineer", "date": "2018.04.02", "title": "Как да се избавим от вредните навици в офиса"}
{"url": "https://www.dnevnik.bg/razvlechenie/2018/04/02/3156735_po-malko_politika_v_sutreshniia_blok_studio_h_i_oshte/", "text": "От днес влиза в сила новата програмна схема на БНТ, обещана от генералния директор Константин Каменаров. Тя предвижда отпадане на част от излъчваните досега предавания и промяна във времето за излъчване на други. За някои от промените се разбра в последните две седмици от публикации в медиите и реклами. Обществената телевизия досега не е оповестявала дали зад промените стои някаква стратегия,  отбелязва седмичникът \"Капитал\" . Подробности за новостите станаха известни от интервю на Каменаров за вестник \"24 часа\" в края на миналата седмица. Сервизна информация в сутрешния блок Сериозна промяна, която БНТ обмисля, е намаляването на политиката в сутрешния блок на телевизията, става известно от интервюто. Модулът, в който ще се обсъжда политика, вероятно ще бъде половин час и ще има отделен водещ, симпатична млада двойка момче и момиче ще водят останалата част от предаването, която ще е предимно със сервизна информация. Не се уточнява откога ще влезе в сила промяната. \"Сутрин телевизията е радио. Не седиш да гледаш вцепенено в екрана, а правиш сто други неща. Чуваш го, правейки нещо. Мястото на тежката публицистика е вечер. Само България има този ненормален модел сутрин някакви озъбени хора да ти говорят по особено жесток начин\", обяснява Каменаров. Уточнява, че всички екипи в телевизията полагат усилия да освежат предаванията си. Част от това са промени в заглавията: \"Сутрешен блок\" вместо \"Денят започва\" и \"Култура.бг\" вместо \"Денят започва с култура\".  остава в петък вечер, но предаването   с Валя Ахчиева вече ще е в неделя вечер след новините и ще се редува с предаването за документалистика  . Снощи беше първото излъчване в новия час. Също снощи беше показан  първият брой на играта \"Стани богат\"  в ефира на БНТ. Водещ е актьорът Михаил Билалов. Без \"Шоуто на канала\" и \"Плюс това\" Генералният директор на БНТ потвърждава, че спира   излъчвано в събота вечер, тъй като станало еднообразно. Уточнява обаче, че телевизията ще има ново хумористично предаване и дава да се разбере, че то ще бъде правено от същия екип, но с нова концепция. Докато това стане, в неговото време ще бъде излъчван игрален филм. От ефир падат също   с водещи Милена Цветанска и Георги Милков и съботното издание на \"Отблизо\" с Мира Добрева. Първото ще бъде заместено от   (което досега вървеше само в неделя) и ще се излъчва от 9 до 10.30 ч. Второто телевизията ще замести през септември с младежко алтернативно предаване, водено от Боряна Граматикова, която в момента е част от екипа на \"Отблизо\". Рубриката на Мира Добрева ще продължи да се излъчва в неделя. Предаването за международна политика  също пада от програмната схема заради лош час на програмиране - в 17 ч. в петък, а Константин Каменаров уверява, че на дирекция \"Информация\" е възложено максимално бързо да представи проект за качествено предаване на същата тема. Идеята е то да бъде показвано в пояса за оригинална публицистика - около 21 ч., когато вървят \"История.бг\" и \"Референдум\". Завръщането на \"Студио Х\" В интервюто си Константин Каменаров анонсира завръщането на \"  - една от емблемите на телевизията преди промените. Рубриката, която показваше късно вечер в събота криминални филми, беше изключително популярна през 80-те години. Засега не е известно кога ще тръгне отново тя и какви филми ще показва. Друга новост е   - предаване за европейска кулинария, с водещ Ути Бъчваров. До месец БНТ ще пусне \"Шоуто на Греъм Нортън\", а сред филмите, които се подбират за праймтайм, са български комедии като \"Баш майсторът\" и ситкомът \"Клиника на третия етаж\". БНТ 2 - канал за култура и образование Превръщането на БНТ 2 в политематичен канал с профил култура и образование се очаква през септември. Промяната беше част от концепцията, с която Константин Каменаров беше избран начело на обществената телевизия. За нея обаче е необходимо още време, \"защото на практика произвеждаме нов тв канал, който съдържа всичко - от жълтите плочки в София до най-сериозната периферия\". Директорът на телевизията уточнява, че идеята е в него да бъдат привлечени \"млади хора с модерни професии и занятия, които са недотам обществено осъзнати и популярни - блогъри, влогъри, трендсетъри, инфлуенсъри\". Регионалните тв центрове ще запазят съдържанието, изисквано от лицензията на БНТ, уверява той. В интервюто си Константин Каменаров посочва, че промените не са прибързани, а премислени, пресмятани, направени след допитване и социологически проучвания. Целта е да разнообразят програмата и да привлекат аудитория, за да може телевизията да изпълнява обществената си функция. ", "date": "2018.04.02", "title": "По-малко политика в сутрешния блок, \"Студио Х\" и още промени в програмата на БНТ"}
{"url": "https://www.dnevnik.bg/evropa/2018/04/02/3156827_stachna_vulna_zapochva_ot_dovechera_vuv_franciia/", "text": "Франция е изправена пред нова стачна вълна, която ще започне още довечера, след като протестиращите срещу правителствената реформа железничари обявиха по два дни стачка на всеки пет дни до края на юни, или общо 36 дни объркване на жп транспорта, предаде \"Франс прес\", цитирана от БТА. Държавната жп компания \"Ес Ен Се Еф\" (SNCF) съветва пътниците да не пътуват с влакове още от тази вечер до четвъртък сутринта, тъй като стачката на 3 и 4 април ще създаде много затруднения за общо 4.5 милиона пътници, ползващи всекидневно жп транспорт, предупреди нейният ръководител Гийом Пепи. Утре към стачкуващите железничари ще се присъединят недоволни служители от сметосъбирането, а в неделя - и от енергийния сектор. Също утре персоналът на \"Ер Франс\" (Air France) ще стачкува за четвърти ден в рамките на един месец (след това и в събота) по призива на единайсет синдиката с искане за повсеместно увеличение на заплатите с 6 процента. Това искане няма пряка връзка с реформите на правителството, но засилва още повече социалното напрежение. Синдикатите от държавните железници протестират срещу премахването на специалния железничарски статут при новоназначените, условията за отваряне към конкуренцията и превръщането на компанията в дружество с ограничена отговорност (ООД), което според тях открива пътя за бъдеща приватизация - нещо, което правителството отрича. Според ръководството на държавните железници движението на влаковете тази вечер почти няма да бъде нарушено. Утре обаче ще се движат едва 12 процента от високоскоростните влакове \"Те Же Ве\" (TGV) и 6 процента от влаковете на средни разстояния. Вместо тях ще бъде осигурен автобусен превоз, покриващ 30 процента от пътуванията, предвидени по междуградски маршрути.", "date": "2018.04.02", "title": "Стачна вълна започва довечера във Франция"}
{"url": "https://www.dnevnik.bg/gradska_sreda/2018/04/02/3156834_kmetut_na_mladost_iska_prezidentut_da_naloji_veto_na/", "text": "Кметът на \"Младост\" Десислава Иванчева е поискала президентът Румен Радев да наложи вето върху само една от приетите в средата на миналата седмица от парламента  промени в Закона за устройство и застрояване на Столичната община . От районната община пишат, че Иванчева има съмнения в това, че една от промените дава възможност да се разрешава застрояване в зелени площи. Така районният кмет иска президентът да наложи вето на параграф 28, който според нея предвижда промяна на предназначението на терените с изменения на подробните им устройствени планове (ПУП). \"Това може да се направи от всеки собственик на имот, предвиден за \"озеленена площ за широко обществено ползване\", бил той частен собственик, община или държавен имот. Впоследствие заповедите за изменение на съответния ПУП от зелена площ в нещо друго вече не подлежат на обжалване\", пишат от район \"Младост\". Според Иванчева изискването в параграфа за привеждането на зелените площи \"с предвижданията на действащия Общ устройствен план (ОУП)\" ще даде възможности за строителството, защото този план дава \"общи, генерални насоки за определени територии и зони\" и \"дори една територия да е предназначена за зелена площ или парк по ОУП, то в същата зона с ПУП е допустимо да се отреждат отделни имоти за друга дейност (спорт, рекреация, обществени заведения и други) и така да бъде допустимо застрояване\".", "date": "2018.04.02", "title": "Кметът на \"Младост\" иска президентът да наложи вето на закона за устройство на София"}
{"url": "https://www.dnevnik.bg/analizi/2018/04/02/3156782_otvarianeto_na_dosietata_-_razminavane_sus_smisula/", "text": "В голяма степен се разминаваме със смисъла от отваряне на досиетата - с преживяването на катарзис, с осъзнаването на собственото си минало и с надмогването на собствената си слабост. На форума ечи преди всичко злорадство, кроене на дребни идеологически и политически сметки, дори удовлетворение по повод на поредното доказателство, че всички са маскари. Зная, че е по-добре късно, отколкото никога. Но мисля, че разкриването на тази част от истината, която се оказа достъпна, понякога създава превратни представи за живота по време на комунизма сред поколенията, които имат привилегията да не познават тази епоха от българската история. По време на комунизма (след масовата съпротива от 40-те и 50-те години, сломена от репресиите на режима) останаха малцина тези, които се противопоставиха открито и съзнателно на болшевишката тирания. Тези хора платиха с живота си и те са наши национални герои - малцина на брой, но герои. Останалите се деляхме на властници - велможи на режима, подлеци - съзнателно творящи зло и унижение за другите в сътрудничество с режима, и хора, които търсеха допустимата за тях самите степен на компромис с режима, която им позволяваше да водят що-годе приличен живот. Законът за досиетата даде възможност да бъдат разкрити част от деянията на подлеците - сътрудници на режима, и да бъдат осветени компромисите, направени с властта от голям брой хора, неможещи и нежелаещи да влязат в малката група на съпротивляващите се герои.  от тях е, че направените в съответствие с него разкрития не дават достатъчна възможност да бъдат разграничени подлеците от тези, които са направили компромис със съвестта си, но са се въздържали, или са правили минимално необходимото или неизбежното в ущърб на други свои съграждани.   - и по-голям, недостатък на закона се крие във факта, че той разкрива деянията на завербуваните от ДС, но пази както тайната, така и легитимността на вербовчиците, на тъмничарите на милиони човешки души, на палачите на човешкото достойнство от онази епоха. Вербовчиците и техните наследници са новият стар български елит - стопански, политически, културен... Те пречеха на отварянето на досиетата в продължение на 15 години, защото трябваше да използват оказалата се срамна тайна на сътрудничество с ДС, за да инфилтрират \"своите хора\" в институциите и общностите на българското посткомунистическо общество. Когато тази вторична употреба на завербуваните - вече след края на комунизма - изтощи полезния си за вербовчиците потенциал, те самите решиха да отворят досиетата. Идеята се появи в обкръжението на вътрешния министър Румен Петков и двама негови съветници - известни социолози. Речено - сторено. Целта е ясна - вербовчиците са от \"нашата страна\" на политическото разделение. Мнозинството от завербуваните са \"оттатък\". Хайде още малко да им се надсмеем и да им натрием носа... Не отричам ни най-малко ползата за обществото от това макар и закъсняло отваряне на досиетата. Но не съм сляп, за да не видя и ползата за самите вербовчици. Те получиха възможността да унижат още веднъж своите жертви - не само подлеците и \"самоинициативниците\", но и тези, които са направили компромис, за да могат да водят що-годе нормален живот. Аз не мога да обвинявам или да оправдавам когото и да било - най-малкото защото съм направил своя дял от компромиси в годините преди 1989-а. Искам обаче да кажа няколко думи на тези, които не помнят тези времена. Драги мои по-млади съграждани, комунизмът не беше изпитание, което трябваше да се изтърпи в името на едно по-добро бъдеще, очаквано да настъпи след неизбежния му край. Никой от нас не вярваше в края на комунизма. В неговия край не вярваха и западните му изследователи - \"кремлинолози\". Комунизмът беше зло, обещаващо да остане безкрайно, във всеки случай - много по-дълго, отколкото собствения ни живот. Ние нямахме идея и представа за възможен живот след комунизма. Единствената възможност за раздяла с него бе бягството зад граница - с неговите рискове от залавяне и досъсипване на живота ни, с изпитанията, на които неизбежно бяха подлагани близките на избягалия \"невъзвращенец\". - по-тясна и задушаваща или по-широка и по-комфортна според случая, но килия. Нашите мисли, нашите думи и нашите действия бяха вързани за синджира на дължимото поведение, отвъд което се попадаше в долните кръгове на ада. Припомням това, защото когато при някого идваха представители на вербовчиците, отказът от сътрудничество не бе свързан с временни изпитания в очакване на справедливия край на тази система и този режим. Отказът най-често представляваше отказ от нормален живот до края - доживот. Сигурно прекалявам с черната краска, защото има мнозина, които по един или друг начин са отказали да сътрудничат - с хитрост, с отлагане, с демонстрация на некадърност да служат и т.н. Но същността бе тази - мнозинството от хората, до които стигаше \"поканата\" за сътрудничество, трябваше да направят компромис между собственото си достойнство и почтеност и необходимостта да платят данъка на \"кесаря\". Тук трябва да се направят важни и необходими разграничения, които законът и обявяващите фактите от досиетата не правят и не могат да направят. Някои от завербуваните са направили компромиса от меркантилни подбуди - за да получат пари, обществено положение, за да ги пуснат в чужбина... Други - за да направят възможно кариерното си развитие, вървящо нагоре при съгласие за сътрудничество и застрашено от провал при отказ. Трети, защото са притиснати до стената от \"буржоазен произход\". Четвърти, защото трябва да спасят живота на близък човек - с операция в чужбина. Причините са многообразни като самия живот. За да имаме катарзис, трябва да имаме възможност да оценим това многообразие, да преценим степента на компромиса, който е направен. Трябва да преценим и да отхвърлим греха и да простим на грешника. Но не и да простим на режима, на системата за тоталитарно изнудване на милиони хора. А сега се получава точно обратното. Почти три десетилетия след края на режима \"ангелогласни\" лицемери и негодници пеят носталгични химни за \"изгубения рай\" на Живкова България, а хора, направили компромис в името на оцеляването си, са покрити с позор и насмешка. С чувство на дълбока обида си отиде от този живот Вера Мутафчиева, която освен носител на буржоазен произход бе и талантлив историк - османист и писател. Представяте ли си как режимът би допуснал тя да работи в турските османски архиви, ако не я \"завербува\". С тихо отвращение и сарказъм си отиде писателят Георги Данаилов (също с \"буржоазен произход\"), когото са \"завербували\", за да разрешат животоспасяващо лечение в чужбина на негов близък. Смятам, че откриването на досиетата - на истината за миналото, макар и частична и несъвършена, трябва да продължи. За да има справедливост обаче, историята на всяко едно досие трябва да бъде максимално справедливо разказана. А историята на вербовчиците - на елитарните душегубци на режима, трябва да бъде безкомпромисно разкрита. Защото зад тази история стои цялата истина за същността на режима, по който и днес плачат тесни кръгове бенефициенти и широки кръгове глупци.", "date": "2018.04.02", "title": "Отварянето на досиетата - разминаване със смисъла"}
{"url": "https://www.dnevnik.bg/video/2018/04/02/3156703_video_za_pruv_put_kim_chen-un_poseti_jujnokoreiski/", "text": "Ким Чен-Ун лично посети концерт на южнокорейски изпълнители в столицата Пхенян и остана дълбоко развълнуван от концерта на звезди от южната съседка, съобщи днес севернокорейската официална информационна агенция КЦТА, цитирана от \"Франс прес\" и БТА. АФП определя като изключително необичаен факта, че Ким е присъствал на това събитие. По принцип режимът в Пхенян се опитва да предотврати какъвто и да било досег на страната с южнокорейската култура. Вчера южнокорейски изпълнители гостуваха в Пхенян за пръв път от 13 г. Освен това концертът на 12 музиканти беше озаглавен \"Пролетта идва\", отбелязва южнокорейската телевизия \"Ариранг\", според която в края са изпълнени редица емблематични песни като \"Нашата надежда е повторното обединение\". Ким присъствал на концерта заедно със  съпругата си И Сол-Джу , бивша певица, и ключови севернокорейски кадри като почетния държавен глава Ким Йон-Нам. Севернокорейският лидер се здрависал с южнокорейските изпълнители и им поднесъл най-дълбоки благодарности, съобщи КЦТА. Първоначалният час на концерта няколко пъти беше сменян и всички 1500 места бяха запълнени. Според Пхенян причината е да могат още хора да посетят събитието, но най-вероятно целта е била да може и Ким да присъства, отбелязва южнокорейският вестник \"Чосон илбо\". Разведряване Предвиден е още един подобен концерт, при това със севернокорейски изпълнители, посочва \"Франс прес\". Агенцията отбелязва, че тези културни прояви са поредният признак за изненадващото разведряване на отношенията между Севера и Юга след зимните олимпийски игри в Пьонгчанг през февруари. Тогава Ким изпрати в южнокорейския курорт севернокорейски спортисти,  женска музикална формация  и  по-малката си сестра . Последваха различни дипломатически контакти, в резултат на които са планирани срещи на върха между двете Кореи, както и между КНДР и САЩ. Освен това южнокорейският отбор по таекуондо се появи пред публика в Пхенян за пръв път от 16 г. и завърши изпълнението си с танци на фона на южнокорейска поп музика.", "date": "2018.04.02", "title": "Видео: За пръв път Ким Чен-Ун посети южнокорейски концерт"}
{"url": "https://www.dnevnik.bg/biznes/2018/04/02/3156837_v_kv_vitosha_se_stroi_nai-mnogo_v_sofiia_sochi/", "text": "Квартал \"Витоша\" е зоната с най-голямо жилищно строителство в София, показва проучване на консултантската компания Cushman & Wakefield Forton за нуждите на голяма строително-инвестиционна компания. Докладът обхваща над 270 проекта на етап строеж, проект или инвестиционно намерение, с обща разгъната застроена площ от над 2.5 млн. кв.м. Само площите в строеж са над 1 млн. кв.м. Разглеждани са сгради от над 3000 кв.м. Според проучването към края на 2017 г. в строеж в квартал \"Витоша\" са били жилищни сгради с обща разгъната застроена площ от близо 137 хил. кв.м. На второ място по този показател е \"Малинова долина\" със 112 хил.кв.м обща площ на започнатото жилищно строителство. В челната петица влизат още \"Манастирски ливади-изток\", жк \"Младост\" 4 и Студентски град. В ценови план посочените райони попадат в средния сегмент на пазара с офертни нива за ново строителство от 1020 евро/кв.м в Студентски град до 1160 евро/кв.м в \"Малинова долина\", показва проучването. Всички райони се намират в южната и югоизточната част на София, където жилищният пазар е най-активен и има засилен интерес за ново строителство. В същото време наличието на големи свободни площи в част от тях позволиха започването на по-мащабни проекти. В обхвата на проучването влизат също квартали като \"Овча купел\" и \"Кръстова вада\", където метрото напредва или вече е факт и интересът за ново строителство е висок. \"Като цяло строителството на жилищни сгради остава концентрирано в южните и югоизточните райони на София, където през последните години бяха сключени и по-значими сделки за придобиване на парцели. Интересът е основно към по-големи незастроени райони и стари промишлени зони в тази част на града, които с развитието на метрото и инфраструктурата са на път коренно да променят облика си\", коментира Пламен Бачев, мениджър \"Консултиране и оценки\" в Cushman & Wakefield Forton. В перспектива най-силен ръст на строителната активност се очаква в \"Манастирски ливади-изток\", където на етап проект или инвестиционно намерение към края на миналата година са били над 220 хил. кв.м жилищни площи. Районът все още страда от липсата на канализация и инфраструктура, но с решаването на тези проблеми в перспектива интересът към него е висок, смята компанията. Сред кварталите с висок дял на площите в проект или инвестиционно намерение са също жк \"Овча купел\" 1, жк \"Младост\" 1 и 3, \"Кръстова вада\" и бившата индустриална зона \"Хладилника\", както и жк \"Дружба\" 2.", "date": "2018.04.02", "title": "В кв. \"Витоша\" се строи най-много в София, сочи проучване"}
{"url": "https://www.dnevnik.bg/sport/2018/04/02/3156843_rusiia_predupredi_fenovete_na_cska_moskva_da_sa/", "text": "Привържениците на ЦСКА (Москва), които ще пътуват за мача с \"Арсенал\" в Лондон, бяха предупредени да внимават заради \"антируските настроения\" във Великобритания. Около 500 руски фенове ще са на двубоя от Лига Европа в четвъртък. \"Имайки предвид антируската кампания, водена от Великобритания, която доведе до увеличаване на русофобията, призоваваме да сте по-бдителни и дискретни\", се казва в обръщението на руското посолство във Великобритания. \"За да се избегнат провокации, призоваваме ви да избягвате влизането в контакт с властите и местните жители\", допълват от посолството. Мачовете между \"Арсенал\" и ЦСКА (Москва) от четвъртфиналите в Лига Европа идват в момент на усилващо се дипломатическо и политическо  напрежение между Великобритания и Русия покрай случая \"Скрипал\" . Говорителят на руското министерство на външните работи Мария Захарова заяви в събота, че \"има усещането, че те ще направят всичко възможно, за да отнемат световното по футбол от Русия\".", "date": "2018.04.02", "title": "Русия предупреди феновете на ЦСКА (Москва) да са внимателни в Лондон"}
{"url": "https://www.dnevnik.bg/sviat/2018/04/02/3156743_erdogan_obvini_kosovo_che_podkrepia_teroristi_zaradi/", "text": "Косово разследва обстоятелствата, при които шестима турски граждани бяха депортирани по искане на Анкара без знанието на премиера Рамуш Харадинай, и това ядоса турския президент Реджеп Тайип Ердоган, предадоха регионални медии и \"Ройтерс\". Скандалът започна, когато петима турски учители и доктор, арестувани на 19 май, бяха депортирани от Косово заради предполагаеми връзки с движението на живеещия в САЩ турски проповедник Фетхуллах Гюлен. Анкара сочи Гюлен и последователите му за организатори на опита за преврат в Турция, при който загинаха 250 души и бяха ранени близо 2200. Оттогава в Турция действа извънредно положение. Депортираните са работили в училища и клиники, поддържани от мрежата на Гюлен. Операцията срещу тях е била съвместна на разузнавателните служби на Косово и Турция, но според Харадинай това се е случило без негово знание и разрешение. В резултат Харадинай уволни вътрешния министър Фламур Сефай и директора на външната разузнавателна служба Дритон Гаши, а депортацията беше осъдена и от президента, външния министър и председателя на парламента. Още в събота Ердоган обвини косовския премиер, че е критикувал институции заради депортацията, и добави, че е \"натъжен\" от коментарите и действията му. \"Откога започнахте да защитавате онези, които работят, за да извършат преврат срещу Република Турция\" попитай той и обеща, че Харадинай \"ще си плати\", предадоха \"Хюриет дейли нюз\" и \"Болкан инсайт\". \"Чии инструкции ви накараха да направите това?\" Ден по-късно той обвини Харадинай и че с действията си \"защитава терористи\". Независимо от това премиерът в Прищина обяви, че кабинетът и службите на заседание на съвета за сигурност на страната са решили да започне \"разследване на всички структури, замесени в ареста и депортацията\" на турските граждани. В края на миналата седмица стана известно, че и други отговорни институции не са били уведомени. На коментарите на Ердоган вчера реагира единствено председателят на косовския парламент Кадри Весели. \"Тези изявления са притеснителни, защото идват от лидера на страна партньор, чиято подкрепа се виждаше постоянно през цялото съществуване на младата ни държава\", написа Весели във \"Фейсбук\". \"Такива декларации не допринасят за укрепването на приятелството и сътрудничеството.\" \"Приятелите на Турция да са внимателни\" Турция междувременно обяви за \"провокативни\" и \"злонамерени медийни манипулации\" твърденията, че шестимата са държани в турското посолство в Прищина. Говорител на външното министерство в Анкара обяви, че \"терористичната организация отново е показала истинското си лице на целия свят с действията си срещу Турция и мисиите ѝ в Косово\". Той също призова \"приятелите (на Турция) да имат внимателен и безкомпромисен подход срещу манипулациите\" на организацията. Анкара смята движението на Гюлен за терористична група и използва съкращението ФЕТО, за да го обозначи. Според косовски медии членове на семействата на депортираните вече са се свързали с тях по телефона в затвор в Истанбул, но преди това са чакали на летището в Прищина заради слухове, че те все още са в Косово. Анкара обвинява шестимата турски граждани, че са помагали на хора, обвинени за връзки с Гюлен, да напуснат Турция. Правозащитната организация \"Хюмън райтс уоч\" междувременно предупреди, че изпращането им в Турция, отвъд въпроса за спорния им арест, също е проблем, защото в страната им има \"сериозен риск те да бъдат измъчвани.\" Друг проблем е, че процедурите, заложени в косовското законодателство, не са били спазени и при защитата на арестуваните, чиито адвокати не са били допускани до тях след ареста и преди депортацията, отбелязва \"Вашингтон пост\". Според изданието подобни сценарии, при които турските служби връщат граждани на страната при операции в чужбина, са се случили в поне 15 държави на 3 континента в последните години. В последните седмици нарасна натискът на Турция върху Косово да затвори училищата \"Мехмет Акиф\", финансирани и управлявани от мрежата на Гюлен.", "date": "2018.04.02", "title": "Ердоган обвини Косово, че \"подкрепя терористи\", заради разследване на екстрадиции в Турция"}
{"url": "https://www.dnevnik.bg/evropa/2018/04/02/3156851_novite_koli_v_es_veche_imat_sistema_za_avtomatichna/", "text": "От 31 март влезе в сила задължението всички нови автомобили и малки товарни автомобили в Европейския съюз да бъдат оборудвани със системата eCall, предаде италианската агенция \"Аджи\", цитирана от БТА. Тя представлява  ново устройство , което в случай на забавяне, причинено например от инцидент, автоматично се обажда на спешния номер 112, който е валиден за всички 28 страни - членки на ЕС. Сензори в автомобила, разположени във въздушните възглавници, автоматично ще съобщават местонахождението му, точното време и посоката, в която е пътувал по време на инцидента. Импулсът може да бъде и ръчно активиран, като се натисне съответният бутон на арматурното табло. Устройството стана задължително с регламент 2015/758 на ЕС в контекста на мерките за намаляване броя на жертвите на пътя до 2020 година, съобщи френското списание \"Отомобил\". През 2016 година в Европа при пътни инциденти са загинали 25 500 души, а тежко ранени са 135 000. Спорове при въвеждането на мярката предизвикаха опасенията за съхраняването и защитата на личната информация, изпращана от автомобилите до спасителните служби. Изменения в законодателното предложение гарантират, че eCall устройствата ще предоставят само минимални данни, например типа превозно средство и точното място на инцидента.", "date": "2018.04.02", "title": "Новите коли в ЕС вече имат система за автоматична връзка със 112 при катастрофа"}
{"url": "https://www.dnevnik.bg/bulgaria/2018/04/02/3156876_georgi_cholakov_shte_se_boria_da_ne_bude_premahnat/", "text": "Новият председател на Върховния административен съд (ВАС) Георги Чолаков обеща да не се стига до закриването на нито един административен съд, но допусна, че на места може да има реорганизации, съкращаване на бройки или преместване. \"Ще се боря да не бъде премахнат нито един административен съд. Може да има реорганизация на бройките. Да, ако някъде административните съдии са в повече от това, което има като натовареност, може да се проведе процедура по съкращаване или преместване\", заяви Георги Чолаков в предаването \"Преди всички\" по Българското национално радио (БНР). По думите му има \"неравномерно натоварване между съдилищата\" в страната и даде пример: \"В Бургас са свръхнатоварени, имат над 20 дела на месец. В Сливен и Ямбол са по-малко натоварени. От 16 април аз ще командировам съдии от Сливен и от Ямбол, които ще правораздават в Бургас\", заяви Чолаков. От началото на мандата му преди около четири месеца той е обиколил 28-те административни съдилища. Един от изводите от тази обиколка, е че \"административното правораздаване е с двойно по-голяма натовареност от общото. Гражданите вече знаят, че могат, и жалят активно актовете на администрацията. Административният съд трябва да бъде близо до гражданина, който търси защита\", смята още председателят на ВАС. Една от целите му е да постигне намаляване на тежестта върху институцията, за което е сезиран и Конституционният съд: \"Конституционният съд да тълкува разпоредбата на член 125, алинея 2 от конституцията дали конституционният законодател е възложил задължително на Върховния административен съд да разглежда и се произнася по законосъобразност на актове на министри и на Министерския съвет. Едно такова тълкуване би помогнало Върховният административен съд да не гледа като първа инстанция всички актове на министри и на Министерския съвет\", заяви Чолаков. Той е привърженик на идеята за създаването на т.нар. централен административен съд - чисто нов съд, който да гледа част от делата, които сега се движат от ВАС. В края на миналата година председателят на правната комисия Данаил Кирилов и заместникът му от \"Обединени патриоти\" Християн Митрев внесоха в парламента промени за създаването на подобна инстанция. Чолаков, който малко след като беше избран, заяви, че не харесва авторитарния стил на управление на предшественика си Георги Колев, разказа, че е предприел реорганизация на делата, които се гледат от различните отделения. \"Преместих една материя от едно отделение в друго, за да може там да се освободи възможност да влезе бърза материя\", заяви председателят на съда. \"Така всички отчуждавания също са пренасочени в друга материя, като уволненията ги преразпределих между три отделения. Тези, които са във Втора колегия, които се занимават с този вид дела, защото е опасно тези дела да се пръснат между всички съдии и това ще доведе до доста противоречива практика. Затова делата за уволнения си останаха в рамките на Втора колегия\", казва още председателят на съда.", "date": "2018.04.02", "title": "Георги Чолаков: Ще се боря да не бъде премахнат нито един административен съд"}
{"url": "https://www.dnevnik.bg/sviat/2018/04/02/3156879_trump_moje_da_ne_iska_voina_no_da_popadne_v_neia/", "text": "След като президентът на САЩ Доналд Тръмп събра правителство, което някои определят като военно, ще започне ли наистина война, пита в. \"Вашингтон пост\" в днешния си брой. Това е нещо, което се чудят мнозина високопоставени дипломати във Вашингтон, особено след назначаването на Джон Болтън за съветник на Тръмп по националната сигурност. Той е известен с това, че често препоръчва превантивните бомбардировки, отбелязва американският ежедневник. Както Болтън, така и  Майк Помпео , който е изборът на Тръмп за държавен секретар, са на мнение, че ядреното споразумение с Иран е било катастрофално. И двамата смятат, че смяната на режима в Пхенян е единственото решение на кризата със Северна Корея. Въпросът е способен ли е наистина Тръмп да започне война с една от тези страни или и с двете, пита се \"Вашингтон пост\". Може да се посочат аргументи, че не е. По време на първата си година като президент Тръмп продължи военните  действия на САЩ в Сирия и Ирак , но изразяваше гръмко скептицизъм към военните начинания. Сега той обещава да се изтегли от Сирия. Освен това всякакви действия на Тръмп за непровокирано нападение срещу Иран или Северна Корея ще се натъкнат на съпротивата на американските съюзници, Конгреса, министъра на отбраната Джим Матис и върхушката в Пентагона - а най-вероятно и на собствените му избиратели, които свикнаха да аплодират неговите изказвания за прекалено скъпите войни. Войната би нарушила и оформящия се дипломатически модел на Тръмп - да заплашва и блъфира, а след това да сключи сделка. Това се случи с Южна Корея миналата седмица, която стана свидетел как споразумението за свободна търговия, което президентът на САЩ нарече \"ужасно\", не беше отменено, а леко променено. Той се опитва да постигне същото и с иранското споразумение, като го порицава, докато неговите дипломати дискретно убеждават европейските правителства да приемат поправки - процес, който изглеждаше потенциално успешен, поне преди свалянето на  Рекс Тилърсън  от поста държавен секретар. Основната опасност не е, че Тръмп може да избере войната, а че може да стигне до нея чрез импулсивни действия, несвързани от ясна стратегия, коментира \"Вашингтон пост\". Тази пролет му предстоят две високорискови решения: дали да поднови санкциите срещу Иран и дали да сключи сделка със Северна Корея на срещата на върха с Ким Чен-Ун в края на май. Ако Тръмп приеме споразумение с Иран или обещание на Ким да се откаже от ядрените оръжия, това ще противоречи на всичко, за което Болтън, пословичен с липсата си на гъвкавост, се е застъпвал в продължение на десетилетия. А това би повдигнало въпроса за какво Тръмп го включи в екипа си. От друга страна, ако Тръмп приеме съветите на новия си съветник, които той вече изложи по телевизията, отменяйки  споразумението с Иран  и порицавайки севернокорейския лидер, той Особено доволни ще бъдат религиозните управляващи в Иран - ядреното споразумение предизвика голямо разочарование в Техеран. Очакваните инвестиции от западни компании като цяло не се появиха, а стагнацията на икономиката засилва общественото недоволство. Тръмп може да даде на иранския президент  Хасан Рохани  шанс да раздели Европа и САЩ, като поиска от европейците нови отстъпки от нея в замяна на придържане към споразумението. Възможно е и Корпусът на гвардейците на Ислямската революция да нападне силите на САЩ в Ирак и Сирия, пряко или чрез контролираните от него милиции. Или върховният ирански лидер Али Хаменей може да реши да рискува и да поднови обогатяването на уран, залагайки, че Тръмп няма да посмее да го спре с военни действия. Като цяло е очевидно, че Тръмп не е обмислил какво ще стане, когато скъса споразумението - той се фокусира просто върху премахването на наследството на своя предшественик Барак Обама. Той няма стратегия за възпиране на агресивен ирански отговор. Болтън, управляващите принцове в Саудитска Арабия и ОАЕ и може би израелският премиер  Бенямин Нетаняху  обаче ще подтикнат Белия дом към военни действия и президентът на САЩ може да се окаже притиснат. Ако Тръмп не удовлетвори исканията на Ким за отстъпки, може да се предвиди подновяване на изпитанията на ядрени бойни глави и балистични ракети. А тогава? Тръмп няма план, а Болтън вече обяви своя - едностранен удар на САЩ, последван от окупация на Северна Корея от американски войски. Тръмп може да успее да избегне тези кризи и да запази вниманието на света върху себе си, ако приеме европейско предложение за Иран или обяви ново удължаване на споразумението, за да има време за повече преговори. Той може да обяви звучащо грандиозно, но без конкретика споразумение с Ким, чиято същност ще се изясни след години на трудни, но купуващи време преговори. Всичко това обаче е точно този вид протакане, който според Болтън е по-лош от започването на война. Но също като множество предишни помощници на президента на САЩ, той може да научи, че Тръмп държи юздите на това риалити шоу.", "date": "2018.04.02", "title": "Тръмп може да не иска война, но да попадне в нея"}
{"url": "https://www.dnevnik.bg/sport/2018/04/02/3156842_bufon_real_e_nai-silniiat_otbor_v_sveta_no_v_dva_macha/", "text": "Вратарят на \"Ювентус\" Джанлуиджи Буфон определи \"Реал\" (Мадрид) за фаворит в сблъсъка от четвъртфиналите в Шампионската лига между двата отбора. Италианецът заяви, че европейският шампион е най-голямото предизвикателство пред всеки тим, който иска да спечели турнира. \"Те са най-добрият отбор в света с известна преднина пред другите. Някой може ли да го оспори? Да спечелиш Шампионската лига три пъти в последните четири години казва всичко. Те са номер едно и никой не може да го отрече\", заяви Буфон пред \"Марка\". Двата отбора с е срещат  във вторник в повторение на финала от миналия сезон. Тогава \"Реал\" стана първият отбор, който успя да защити трофея си в Шампионската лига след успех с 4:1. Според Буфон неговият тим може да отстрани \"Реал\" в сблъсък с два мача. Историята е на страната на италианците, като европейският шампион е отстранявал \"Ювентус\" само веднъж от пет срещи между двата отбора в елиминационната фаза в европейските турнири. \"Можем да излезем победители в сблъсък в 180 минути. Ще трябва да започнем да играем финалите по 180 минути. Трудно може да се намери обяснение, но това показва, че знаем как да играем на високо ниво. Ще трябва да покажем най-добрите си качества на терена\", каза 40-годишният вратар. \"Ювентус\" търси първа титла в турнира от 1996 г., като отборът е загубил последните си пет финала. \"В сегашната ситуация спечелването на Шампионската лига остава трудно постижима мечта. Можем да се конкурираме с \"Реал\", но в миналото и последните няколко години те са показали, че притежават нещо специално и различно\", допълни Буфон.", "date": "2018.04.02", "title": "Буфон: \"Реал\" е най-силният отбор в света, но в два мача можем да го отстраним"}
{"url": "https://www.dnevnik.bg/ot_vas/galeriiotvas/2018/04/02/3156787_chitatelska_fotogaleriia_taranto/", "text": "Таранто (с ударение на първата сричка) е разположен на брега на Йонийско море и има твърде противоречива природа.", "date": "2018.04.02", "title": "Читателска фотогалерия: Таранто"}
{"url": "https://www.dnevnik.bg/sviat/2018/04/02/3156898_beli_rozi_i_bojuri_za_svatbata_na_princ_hari_i_megan/", "text": "Украсата за сватбата на принц Хари и Меган Маркъл ще се състои от бели рози, божури и напръстничета. Тя ще бъде дело на лондонската цветарка Филипа Кредък, съобщиха от двореца Кенсингтън. В декорацията ще има и клони от бук, бреза и габър от парковете на двореца. След сватбата цветята ще бъдат раздадени на благотворителни организации. Също както и за сватбената торта, двамата младоженци са решили да заложат на сезонни суровини. Тя ще бъде дело на калифорнийска сладкарка, позната на булката. Клеър Птак има пекарна на име Violet Bakery в Лондон и преди време  Маркъл  я е интервюирала за лайфстайл сайта си The Tig. Птак използва сезонни и органични съставки в сладкишите си. За празничния повод тя ще направи торта с лимон, бъз и маслен крем, а украсата ѝ ще бъде от свежи цветя. Хари и Меган ще се оженят на 19 май в параклиса \"Сейнт Джордж\" в Уиндзорския замък след близо двегодишна връзка. Наскоро  те съобщиха , че ще поканят хиляди британци да участват в празненствата по случай  сватбата им . 2640 души ще присъстват в замъка Уиндзор, за да видят пристигането на  булката  и  младоженеца  за церемонията и по-късно потеглянето им от замъка. Поканените ще бъдат избрани сред работещите в  благотворителните организации , на които двойката е патрон, местни ученици и граждани и 1200 души ще са от други населени места.", "date": "2018.04.02", "title": "Бели рози и божури за сватбата на принц Хари и Меган Маркъл"}
{"url": "https://www.dnevnik.bg/sport/2018/04/02/3156904_purva_liga_izleze_v_cheloto_sred_purvenstvata_s/", "text": "Първа лига е в челото сред първенствата с най-неравностойните мачове в Европа, показва изследване на Mеждународния център за спортни изследвания (CIES Football Observatory). В него се анализира броят на мачовете, в които единият отбор побеждава с три или повече гола разлика. По този показател българското първенство се нарежда на шестото място от 29 футболни турнира в Европа. В Първа лига 20.9% от мачовете дотук през сезона (до 29 март 2018 г.) са завършили с изразителна победа. Това е с 6.6% повече спрямо същия период на миналия сезон. На първо място в класацията е Шампионската лига, където близо един от всеки три мача завършва с победа с три или повече гола. Най-силният европейски клубен турнир бележи и най-големия ръст - с 8.5%. Второто място е за първенството на Кипър, следвано от Висшата лига. От водещите първенства най-балансирано по този показател е германското. Бундеслигата е на предпоследното място с 11.1% след голям спад, а на последното е руското с 10.5%. Първа лига се нарежда на деветото място, ако се вземе предвид средната голова разлика за мач. За българското първенство тя е 1.46 гола. И по този показател Шампионската лига е на върха с 1.87 гола и голям ръст спрямо миналата година по това време. Следват Кипър и Португалия.", "date": "2018.04.02", "title": "Първа лига излезе в челото сред първенствата с най-неравностойни мачове в Европа"}
{"url": "https://www.dnevnik.bg/bulgaria/2018/04/02/3156889_antikorupcionen_fond_vnese_signal_za_nerednosti_pri/", "text": "Антикорупционен фонд'' (АКФ) е подал сигнал до Агенцията за държавна финансова инспекция и Сметната палата заради данни за нередности при обществени поръчки на Министерството на вътрешните работи (МВР). Установените нарушения са за завишена цена, манипулативен срок на изпълнение и гаранции, опит за ограничаване на конкуренцията и наличие на свързани лица сред кандидатите за доставка на противоударни каски, става известно от съобщение на организацията. Организацията е анализира търгове за доставка на 460 броя противоударни каска с визьор на стойност над 420 хиляди лева. Избраният изпълнител на поръчката е \"Панов\" ЕООД, а договорът е от 13 септември 2017 година. Заложеният срок за доставка на каските е бил 45 дни, но изпълнението е забавено със 128 дни, констатират от антикорупционния фонд. За това е платена неустойка от изпълнителя в размер 32 995 лева. С подобен предмет е бил сключен втори договор за 330 броя противоударни каска с визьор на цена 296 670 хиляди лева без ДДС със срок на изпълнение 12 дни, като договорът е изпълнен в срок. \"При анализ на документацията по проведените процедури за тези обществени поръчки се установява, че те са с идентичен предмет и технически спецификации към противоударното оборудване, което е предмет на доставката. Двете процедури се различават основно по броя на заявеното оборудване (противоударна каска с визьор)\", пишат от организацията и допълват, че според наличната информация ценовото предложение за единична цена за противоударна каска по договора от 2016 г. е 934 лв. без ДДС, а по договора от 2017 г. е 899 лв. без ДДС. Според организацията, която се позовава на експертен анализ, цените за подобно оборудване не надвишават 150 - 200 долара за единичен брой най-висок клас модели противоударни каски с визьор, а най-масовите предлагани модели са значително под 100 долара за единичен брой. \"Данните за значително многократно завишаване на цената са основание за съмнение, че при определянето на прогнозните цени за тези обществени поръчки е налице необективна оценка на пазарната среда за конкретния продукт\", пишат от антикорупционния фонд. Според тях допълнителни съмнения при провеждането на двете процедури произтичат от факта, че според наличните данни в Търговския регистър изпълнителят \"Панов\" ЕООД има съвсем различен предмет на дейност от предмета на обществената поръчка. При първия търг фирмата изпълнява неточно поръчка и забавя доставката с над 100 дни. Въпреки това същата фирма печели и следващата поръчка от 2017 г. със същия предмет, но при изключително кратък срок за изпълнение на доставката – само 12 дни. \"Самото допускане на подобен изключително кратък срок може да означава по същество опит за ограничаване на конкуренцията, а от друга страна, дава извънредно предимство при определянето на изпълнителя.\" \"Налице са и още съмнения за манипулации. Съществена разлика между двата договора, без обосновка, е разликата в гаранционния срок на доставените стоки. По първия договор от 2016 г. срокът е 2 години от датата на подписване на приемно-предавателния протокол (чл. 11 от договора), а в договора от 2017 г. – срокът е 10 години, т.е. 5 пъти по-дълъг за същия продукт (със същата техническа спецификация). Максималният възможен гаранционен срок според изискванията на процедурата води до това, че участникът \"Панов\" ЕООД получава максимален брой точки при оценка на подадената оферта\", са констатирали още от Антикорупционния фонд.", "date": "2018.04.02", "title": "\"Антикорупционен фонд\" внесе сигнал за нередности при обществени поръчки на МВР"}
{"url": "https://www.dnevnik.bg/bulgaria/2018/04/02/3156913_religiiata_v_bulgariia_-_poveche_prinadlejnost_kum/", "text": "Почти 4.6 милиона (83%) от пълнолетните общо 5.5. милиона българи се определят като източноправославни, а 500 хиляди (9%) – като мюсюлмани. Атеистите са 3%, или над 150 хиляди души. Останалите представляват други изповедания или не могат да отговорят. Близо 3.2 милиона пълнолетни българи твърдят, че вярват в Бог, а 2.8 милиона (51%) се самоопределят като истински религиозни. Данните са от национално представителното изследване на социологическата агенция \"Галъп интернешънъл\", проведено между 9 и 16 март март сред 772-ма пълнолетни българи. Вярата не върви с доверието в църквата Оказва се, че принадлежността към дадено вероизповедание е преди всичко обществено-политически етикет и се споделя широко, но истинската религиозност и вярата в Бог не са толкова присъщи за България. Страната е малко под средните нива на религиозност в света, отбелязват социолозите. Около 2.2 милиона българи имат доверие в църквата, които на фона на 4.6-те милиона заявени източноправославни християни показват, че вярата не върви задължително и с доверие в институцията. В България обаче като истински религиозни се определят само половината (51%) от пълнолетните българи според изследване на световната асоциация \"Галъп интернешънъл\" отпреди година и половина. 36% се смятат за нерелигиозни, 3% са атеисти, а останалите не могат да отговорят. По света 62% от хората се определят като религиозни, 25% - като нерелигиозни, 9% - атеисти, а останалите не могат да отговорят.", "date": "2018.04.02", "title": "Религията в България - повече принадлежност към група, отколкото вяра"}
{"url": "https://www.dnevnik.bg/sviat/2018/04/02/3156893_latviia_ogranichava_obuchenieto_na_ruski_ezik_za/", "text": "Президентът на Латвия Раймондс Вейонис утвърди спорна образователна реформа, която включва преход в руските училища в страната към преподаване на латвийски език, съобщиха агенция ТАСС и The Baltic Times. С промените поетапно ще се увеличи делът на предметите на латвийски език в училищата, където се обучават деца от националните малцинства. Идеята е до 2019 г. часовете от 1-и до 6-и клас   на руски и латвийски, а през 2020 г. от 7-и до 9-и клас   да са на латвийски, а през 2012 г. от 10-и до 12-и клас цялото обучение, без часовете по език, литература, история и култура на съответното малцинство, да са на латвийски. Промените влизат в сила от 1 септември догодина. Те ще засегнат десетки хиляди ученици - според латвийската статистическа агенция през миналата учебна година 45 хил. деца са се обучавали по програма за малцинства (за същия период децата в \"латвийски\" училища са 132 хил.). \"По-сплотено общество и силна държава\" Концепцията се появи като защита на държавния език. Такъв статут има единствено латвийският, макар 25% от населението ѝ да са етнически руснаци, а делът на жителите, които говорят руски у дома, да е по-голям (включително заради около 10% малцинствени групи от други части на бившия Съветски съюз). От 2004 г., след протести срещу планирана образователна реформа, на практика съществува двуезична система, която да отговаря на нуждите на малцинствата. Тя беше компромис с хиляди протестиращи, които искаха да се отменят плановете за преход към образование предимно на латвийски за всички ученици, вместо действалата от средата на 90-те години \"двуезична\" система, при която някои предмети задължително трябваше да са на латвийски. Президентът Вейонис смята, че обучението на латвийски в средните училища ще даде \"равни възможности за всички младежи да получат качествено образование и да изградят живота си в Латвия, като учат и работят тук\". \"Това ще създаде по-сплотено общество и силна държава\", казва още той, мотивирайки решението си да подпише закона. Според държавния глава образователният процес ще продължи да дава на учениците възможност да изучават културата си и да поддържат идентичността си. Представители на руската общност в Латвия вече организираха няколко протеста срещу реформата, поставяна под въпрос и от официални представители на Москва. Срещу  езиковите политики на страната  неведнъж е имало и международни критики, но властите в Рига изтъкват аргументи на националната сигурност и идентичност.", "date": "2018.04.02", "title": "Латвия ограничава обучението на руски език за малцинствата от догодина"}
{"url": "https://www.dnevnik.bg/photos/2018/04/02/3156914_snimka_na_denia_surca_za_jertvite_na_london_bridj/", "text": "Роденият във Великобритания австралийски артист Джеймс Кохран изрисува със сърца Лондон бридж. На моста през юни 2017 г. микробус се вряза в пешеходци и отнета живота на няколко души.", "date": "2018.04.02", "title": "Снимка на деня: Сърца за жертвите на Лондон бридж"}
{"url": "https://www.dnevnik.bg/kultura/2018/04/02/3156886_edna_odiseia_v_kosmosa_2001_-_50_godini_otkak_kubrik/", "text": "Две хиляди и първа година отдавна е минало, но \"2001: Една одисея в Космоса\" (познат на български и като \"2001: Космическа одисея\" и \"Една одисея в Космоса през 2001 г.\") все още изглежда като филм за бъдещето - от космическите разходки и специалните ефекти до притесненията на човечеството на прага на ерата на изкуствения интелект. Монументалното произведение на Стенли Кубрик навършва 50 години днес - и без него нито научната фантастика, нито културата в цялост биха били същите. \"Одисеята\" далеч не е първият научнофантастичен филм, нито първият филм за Космоса, но, както го описва Стивън Спилбърг, е \"големият взрив\" на научната фантастика. Показан за пръв път на 2 април 1968 г., една година преди първият човек да стъпи на Луната, филмът е най-значимото влияние върху космическия жанр, както го познаваме днес - от \"Междузвездни войни\" до \"Гравитация\". На времето \"Одисеята\" разделя публиката и критиката - според мнозина историята на Кубрик и Артър Кларк е неясна и дори скучна. \"Огромно постижение като операторско майсторство и специални ефекти, \"2001\" няма драматичен заряд, а съспенсът идва едва във втората му половина\", пише например \"Варайъти\", според които филмът няма да остане в историята на киното. Това отразяват и наградите \"Оскар\" от следващата година, където Кубрик прибира единствената си статуетка за филм - за специални ефекти. През 1968 г. мнозина, включително влиятелният критик Роджър Еберт, отбелязват, че Кубрик отделя повече влияние на машините, отколкото на собствените си герои, които изглеждат \"дървени\" и недоразвити, добивайки значение чак в последния половин час (въпреки това Еберт му дава висока оценка). \"Филмът на Кубрик се проваля на човешко ниво, но в мащабите на Вселената е триумф... Филмът е просто извън мащабите на човешките грижи. Корабите са перфектни, лишени от идентичност машини, които се носят из Космоса от планета на планета.\" В светлината на сблъсъка между астронавта Дейв Бауман и неговият бордови суперкомпютър ХАЛ 9000 това изглежда повече от преднамерено - особено гледано от днешния ден. На първите прожекции на \"Одисеята\" зрители често напускат салона, но младежите скоро припознават във филма отлично психеделично изживяване според изпълнителя на главната роля Кир Дълеа. \"Някакъв зрител в Сан Франциско се беше втурнал към екрана с крясъци \"Това е Бог!\". Затова компанията започна да го рекламира като \"най-големият трип\". Сигурен съм, че и аз съм го гледал напушен\", казва Дълеа пред \"Гардиън\". Днес \"2001: Една одисея в Космоса\" се смята за един от най-добрите филми на всички времена и продължава да озадачава публиката с енигматичния си край. Дълги години Кубрик отказва да демистифицира не само него, но и тайните на специалните си ефекти и отклонява покани да покаже минимоделите на корабите, ползвани във филма. Сега обаче филмовият музей във Франкфурт отбелязва годишнината с голяма изложба от архивите на Кубрик, с много скици и оригинални обекти от филма, посочва ДПА.", "date": "2018.04.02", "title": "\"2001: Една одисея в Космоса\" - 50 години, откак Кубрик промени киното"}
{"url": "https://www.dnevnik.bg/bulgaria/2018/04/02/3156938_sudut_razporedi_nova_ekspertiza_po_edno_ot/", "text": "Софийският градски съд (СГС) назначи нова експертиза, която да изясни причините за обръщането на част от цистерните край  гара Хитрино през декември 2016 година . Тогава от изтичането на газта и последвалия взрив загинаха 10 души, а над 20 бяха ранени. Съдия Петя Алексиева, която гледа едно от гражданските дела, водени от пострадали и близки на пострадали, е назначила експертизата, съобщава сайтът  Defakto.bg . Процесът се води срещу \"Булмаркет - ДМ\", които са собственик на част от цистерните. Част от делата са спрени до окончателното приключване на наказателния процес по случая. Прокуратурата предаде на съда двамата машинисти на композицията, като тяхната основна версия е, че причината за обръщането на влаковата композиция е високата скорост. Преди  близо месец от \"Булмаркет - ДМ\"  представиха версия, според която причината за дерайлирането е повреда в релсите. Това заключение е изготвено от румънски и германски експерти, до които са се допитали от компанията. \"Изчисленията показват, че дори влакът да се е движил с по-висока скорост от разрешената, при този вираж на коловозите и броя на вагоните композицията може да се обърне, ако скоростта надвиши 111.5 км/ч, което не съответства на установеното по разследването\", съобщиха в началото на март от фирмата. Тогава те обявиха, че ще представят експертизата по делата, които се водят.  От прокуратурата още на следващия ден  съобщиха, че няма да вземат предвид частната експертиза.", "date": "2018.04.02", "title": "Съдът разпореди нова експертиза по едно от гражданските дела за Хитрино"}
{"url": "https://www.dnevnik.bg/evropa/2018/04/02/3156945_italiia_moje_da_specheli_ot_kitaiskite_mita_za_stoki/", "text": "Италианското вино би могло да се възползва от  търговската война между САЩ и Китай , след като износът на вина в азиатския гигант достигна исторически максимум от над 130 милиона евро през 2017 г. благодарение на увеличението от 29% през годината, съобщи италианската агенция \"Аднкронос\", цитирана от БТА. Анализът е направен от \"Колдирети\" (Националната конфедерация на селскостопанските производители) по данни на Националния статистически институт и е във връзка с китайските супермита за 128 стоки, внасяни от САЩ, които влязоха в сила днес. Сред тях са свинското месо, виното и плодовете, на обща стойност от 3 милиарда долара. Тези мита се налагат в отговор на \"протекционисткия ход\" на президента Доналд Тръмп  за стоманата и алуминия . \"САЩ са изнесли вино за Китай на стойност 70 милиона долара, което е увеличение с 33 процента през 2017 година, и се нареждат на шесто място в списъка на най-големите доставчици непосредствено след Италия\", подчерта представител на \"Колдирети\". \"Поради непрекъснатия растеж на потреблението в Китай азиатският гигант влезе в списъка на петте страни, които консумират най-голямо количество вино в света, но е начело в класацията само при червените вина\", допълва говорителят на конфедерацията. Според \"Колдирети\" Китай си остава стратегически пазар за италианските винопроизводители, а от пресните плодове Италия в момента може да изнася за Китай само киви и цитрусови плодове. От конфедерацията допълват, че сега се работи по двустранни договори за круши и ябълки, преговорите за тях са в напреднала фаза и биха могли да отворят нови възможности след \"затварянето\" на пазара за американските производители.", "date": "2018.04.02", "title": "Италия може да спечели от китайските мита за стоки от САЩ"}
{"url": "https://www.dnevnik.bg/biznes/2018/04/02/3156751_prokuraturata_obvini_oshte_dvama_rukovodni_slujiteli_v/", "text": "След като прокуратурата повдигна обвинение на кмета на Септември Марин Рачев, държавното обвинение е привлякло към наказателна отговорност и негов заместник, както и главния счетоводител на общината. Това се е случило миналия четвъртък, за което днес информира пресцентърът на Специализираната прокуратура.  Зам.-кмет е обвинен за умишлена безстопанственост, от която са настъпили вреди за общината в размер на 78 511.05 лв., както и за престъпление по служба. Обвинение за безстопанственост с причинена вреда от общо 2 779 509.02 лв. е повдигнато и на главния счетоводител на общината. Той е подведен под наказателна отговорност и за сключване на неизгодна сделка в съучастие с Марин Рачев.  От март 2016 г. до март 2017 г. зам.-кметът не е положил достатъчно грижи в осем случая на възложена работа на строителни фирми по обществени поръчки за ремонт на улици, детски площадки и библиотека в различни селища в общината. В повечето случаи той е бил упълномощен като възложител от кмета, като договарял 100% авансово плащане, без да изисква от изпълнителите парична гаранция за изпълнението на договорите. Събраните доказателства показвали, че от 21 март 2017 г. до 29 септември 2017 г. с цел да набави имотна облага за пазарджишко търговско дружество обвиненият зам.-кмет превел авансово 100% от договорената сума от 35 880 лв. за доставка на 40 улични стълба за необосновано дълъг срок – до 31 декември 2017 г. Той е с мярка за неотклонение \"парична гаранция\" в размер на 20 хил. лв.  Главният счетоводител в съучастие с кмета Марин Рачев не положил достатъчно грижи за управление на повереното му имущество, като сключил четири неизгодни договора за сметопочистване и ремонтни дейности, по които били платени неизвършени дейности и услуги или такива на завишени цени спрямо пазарните им стойности, аргументира се още прокуратурата.  На главния счетоводител е наложена мярка за неотклонение \"парична гаранция\" в размер на 50 хил. лв. И двете мерки за неотклонение, наложени от прокуратурата, могат да се обжалват пред съда. Иначе  кметът на Септември Марин Рачев беше арестуван  след сигнали за злоупотреби при обществени поръчки и беше обвинен в безстопанственост. Според прокуратурата  той на практика е сключвал договори със себе си,  тъй като получилите обществените поръчки фирми се управляват от негови роднини, бивши съдружници или приятели. Той беше освободен от ареста срещу  парична гаранция от 250 хиляди лева , която впоследствие беше намалена. Апелативният специализиран наказателен съд не уважи искането на държавното обвинение за отстраняването му от поста, докато тече разследването, и  Рачев остана кмет . При обиска в дома му в нощно шкафче са открити и  справки на Държавна агенция \"Национална сигурност\" , свързани с купуване на гласове на местните избори през 2015 г. Вината те да попаднат в дома на обвиняемия била на районната прокуратура в Пазарджик, обясни миналата седмица главният прокурор Сотир Цацаров пред вътрешната комисия в парламента. Затова и ръководителят на обвинението в града -  Георги Кацаров, подал оставка .", "date": "2018.04.02", "title": "Прокуратурата обвини още двама ръководни служители в община Септември"}
{"url": "https://www.dnevnik.bg/biznes/2018/04/02/3156954_biznesut_smiata_che_amerikanskite_tecove_izzemvat/", "text": "Всяка година т.нар. американски централи - \"Ей И Ес Гълъбово\" и \"КонтурГлобал Марица-изток 3\", непазарно изземват от българските домакинства 486 400 000 лева за едногодишен регулаторен период. Това каза председателят на управителния съвет на Асоциацията на индустриалния капитал в България (АИКБ) Васил Велев след среща с омбудсмана Мая Манолова, съобщи БТА. Миналата седмица ръководителите на четирите национално представителни работодателски организации, членове на Асоциацията на българските работодатели - Божидар Данев (Българска стопанска камара), Васил Велев (АИКБ), Кирил Домусчиев (КРИБ) и Цветан Симеонов (БТПП), в качеството си на физически лица подадоха жалба до националния омбудсман Мая Манолова срещу двете американски централи.  В жалбата си до обществения защитник работодателите настояват за незабавно разследване и предприемане на мерки срещу нарушаване на правата на потребителите от страна на тези централи. Васил Велев уточни, че работодателите са се обърнали с жалба до омбудсмана заради непазарното изземване на доходи от българските граждани от т.нар. американски централи. Те смятат, че това е факт, защото енергийният регулатор КЕВР е определил референтна цена от 70 лева на мегаватчас, а на тези централи НЕК се задължава да плаща по 106.70 лв за \"КонтурГлобал Марица-изток 3\" и 168.66 лв. за \"Ей И Ес Гълъбово\", което е повече от двата пъти над пазарната цена. Председателят на управителния съвет на АИКБ посочи, че днес електрическата енергия на борсата струва около 45 лева, като последната седмица цените са били между 66 и 36 лева за мегаватчас. Според изчисленията на Велев всяко българско домакинство плаща точно по 161 лева за двете американски централи, като срещу тези пари обаче не получава престация. \"Точната дума е, че това е грабеж\", изтъкна Васил Велев. Омбудсманът Мая Манолова смята, че би следвало да има промени в законодателството, които да регламентират обема на тези преференции, от които се ползват американските централи, ВЕИ-тата, когенерациите и някои топлофикации. Според нея в момента липсва прозрачност какво точно се случва и какви действия са предприели отговорните българските институции по темата.  Манолова информира, че след като от ръководството на американските централи са разбрали за срещата с работодателските организации, самите те са поискали да се срещнат с омбудсмана, която ще се проведе тази или другата седмица. Освен това Манолова обяви, че ще поиска пълна информация от министерствата на енергетиката и финансите, както и от КЕВР, за да обяснят какви действия са предприети от тях по този въпрос. Тя ще поиска информация и какви са възможните сценарии и каква ще бъде крайната цена, която ще платят българските граждани, ако договорите се прекратят.", "date": "2018.04.02", "title": "Бизнесът смята, че американските тецове изземват непазарно милиони от домакинствата"}
{"url": "https://www.dnevnik.bg/sport/2018/04/02/3156962_vladislav_stoianov_kaza_che_e_bil_zaplashen_ot/", "text": "Вратарят на \"Лудогорец\" и националния отбор на България  Владислав Стоянов  обяви, че е близо до завръщане на терена. Футболистът, който на  21 март 2017 г. скъса пателарно сухожилие  на лявото коляно, трябваше да се справи с много усложнения, включително и допълнителни четири операции. Пред клубния сайт на \"Лудогорец\" футболист №1 на България за 2014 г. обясни, че последният етап от възстановяването му в Барселона е приключил. В момента Стоянов прави ежедневни процедури в медицинския център на шампионите в Разград. \"Самите доктори не очакваха толкова добри резултати. Все още никой не може да каже кога ще се върна, моят случай е много рядък, може би единственият подобен. Поставих си цел и ако всичко върви нормално, до два месеца ще започна да тичам, за да се включа в лятната подготовка\", каза Стоянов. Вратарят обясни, че се надява да бъде на линия за мачовете от следващия сезон. Стоянов добави, че до усложненията се стига след лекарска грешка на доктора, който го е оперирал в Букурещ, както и болнична инфекция. \"Най-тежкият момент беше след първата операция, когато просто трябваше кракът ми да бъде спасен. Не ставаше въобще въпрос за спорт. Лекарите ми казаха в прав текст: \"Момче, в момента трябва да ти отрежем крака.\" Това бе най-тежкият момент. След операциите имаше лечение със серия антибиотици. Въпросът беше дали ще може да се овладее инфекцията, дали костта ще успее да се изчисти от бактериите\", каза още вратарят на шампионите. Стоянов добави, че позитивната нагласа и здравата психика са изиграли голяма роля, за да преодолее проблемите при лечението в Барселона. Цялото интервю с Владислав Стоянов може да  прочетете тук .", "date": "2018.04.02", "title": "Вратарят Владислав Стоянов е бил заплашен от ампутация на крака"}
{"url": "https://www.dnevnik.bg/photos/2018/04/02/3156784_fotogaleriia_da_se_zavurnesh_v_mosul/", "text": "За Мохамед Салех Ахмед и семейството му завръщането в Мосул след повече от година е изпълнено и с радост, и с горчивина. Той със задоволство се завръща донякъде към стария си живот, но оставя приятелите, които е намерил в бежанския лагер, където прекарва последните 12 месеца.", "date": "2018.04.02", "title": "Фотогалерия: Да се завърнеш в Мосул"}
{"url": "https://www.dnevnik.bg/sport/2018/04/02/3156926_antonio_konte_e_uveren_za_budeshteto_si_v_chelsi/", "text": "Мениджърът на \"Челси\" Антонио Конте не е притеснен за бъдещето си в клуба. Критиките към него и информациите, че ще бъде освободен, се увеличиха след загубата с 1:3 от \"Тотнъм\". \"Честно казано, не се притеснявам. Аз и играчите даваме всичко от себе си. Работим много здраво, за да имаме добър сезон. Щом сме в такава позиция, тогава заслужаваме да сме там\", заяви италианският специалист след  поражението от \"Тотнъм\"  в неделя. Двубоят беше отлична възможност за \"Челси\" да съкрати изоставането си от първите четири във Висшата лига. Загубата обаче постави под заплаха класирането на сините за Шампионската лига. Седем кръга преди края те изостават с осем точки от четвъртия \"Тотнъм\". \"Убеден съм, че получавам максимума от играчите си. Работим усилено и тяхната отдаденост е на най-високо ниво\", допълни Конте. Към незадоволителните резултати през сезона влиза и отпадането в осминафиналите в Шампионската лига. Отборът остава в борбата за Купата на Англия, където ще играе полуфинал със \"Саутхемптън\" на 22 април. Италианецът е начело на тима от лятото на 2016 г., като триумфира с титлата във Висшата лига в дебютния си сезон. Договорът на Конте изтича след края на сезон 2018-2019.", "date": "2018.04.02", "title": "Антонио Конте е уверен за бъдещето си в \"Челси\""}
{"url": "https://www.dnevnik.bg/sport/2018/04/02/3156997_cska_1948_shte_pokani_prezidenta_i_premiera_za/", "text": "Министър-председателят Бойко Борисов, президентът Румен Радев и кметът на София Йорданка Фандъкова са били поканени за честване на 70-ата годишнина от създаването на ЦСКА. Поканите са дошли от две места - \"ЦСКА-София\" и \"ЦСКА 1948\", като са за две различни събития. \"Очаква се своите места в ложата на Националния стадион \"Васил Левски\" да заемат и други представители на държавния управленски елит - председателката на Народното събрание Цвета Караянчева, министърът на финансите Владислав Горанов, министърът на отбраната Красимир Каракачанов, министърът на младежта и спорта Красен Кралев\", обявиха от \"ЦСКА-София\" в сайта си. Клубът от \"Българска армия\"  подготвя голямо тържество заедно със спортните клубове от ОСК ЦСКА . То ще започне от 10.00 часа, а кулминацията ще е мачът на червените с \"Лудогорец\" на \"Васил Левски\". В честванията ще се включат близо 400 легенди на ЦСКА от различните спортове, които ще бъдат отличени. Спортно-техническият директор на \"ЦСКА-София\"  Пламен Марков заяви пред \"Дневник\", че поканени ще бъдат президентът на БФС Борислав Михайлов  и високопоставени служители от държавни институции. \"Ще поканим всички футболисти, които са минали през клуба и са имали по-голям или легендарен принос за клуба. В никакъв случай няма да си позволим дребнавости, които биха били срещу имиджа и реномето на нашия клуб\", заяви Марков. От \"ЦСКА 1948\" също обявиха, че ще честват 70-ата годишнина от създаването на ЦСКА, като също са поканили Борисов и Радев. Събитието ще се проведе на 5 май в 12.00 ч. зала \"Тържествена\" в Централния военен клуб. \"Преди 70 години на 5 май се ражда легендата. Достойни български офицери учредяват ЦСКА – клубът, превърнал се в символ на победата. Като хора, запазили армейската чест и ДНК на столичен тим, ще отбележим светлата дата там, където е създаден футболният хегемон на България – Централен военен клуб\", пише в сайта на третодивизионния клуб. На събитието ще бъде показан  \"юбилейният екип\" на отбора . Той е вдъхновен от първия екип на ЦСКА от 1948 г. и ще бъде използван за пръв път в мача с \"Чавдар\" по-късно същия ден.", "date": "2018.04.02", "title": "Президентът и премиерът получиха покани и за двете чествания на юбилея на ЦСКА"}
{"url": "https://www.dnevnik.bg/bulgaria/2018/04/02/3157046_stefan_tafrov_bulgariia_zatvurdi_ubejdenieto_che/", "text": "България предпочете да се сниши пред Русия за пореден път. България предпочете да не се солидаризира със своите европейски партньори и съюзници в НАТО и затвърждава в международен план убеждението, че руското влияние в България е много силно и че е податлива на руски натиск. Това заяви в интервю за БНР бившият постоянен представител на България в ООН и в няколко европейски държави Стефан Тафров. \"Това успя да съобщи България на света\", декларира Тафров. По думите му въпросът с доказателствата по случая \"Скрипал\" е решен от Европейския съюз в неговото изявление, към което България се присъедини. \"Европейският съюз каза, че няма друго обяснение, освен че Русия стои зад атаката срещу Скрипал на територията на Великобритания. България се съгласи с това, а след това премиерът Борисов още в Брюксел започна да говори и за друга вероятност, тогава да не беше гласувал за това решение\", каза Тафров. Той добави, че е  изненадан от поведението на правителството  по въпроса дали да бъдат отзовани руски дипломати, след като и обществото е разгневено от арогантното поведение на руския патриарх в България. \"Въпреки това правителството не се съобрази с обществените настроения и аз не съм учуден, че голяма част от привържениците на ГЕРБ, включително и видни фигури в ГЕРБ,  се чувстват явно неудобно  и се разграничиха от това решение на правителството. Гонейки руски дипломати, никой не затваря вратата за диалог с Русия. Диалог винаги ще има. Въпросът е принципен\", коментира бившият дипломат.", "date": "2018.04.02", "title": "Стефан Тафров: България затвърди убеждението, че руското влияние е много силно"}
{"url": "https://www.dnevnik.bg/sviat/2018/04/02/3156992_turciia_izdade_zapoved_za_aresta_na_gjulen_za/", "text": "Турция е издала заповед за ареста на живеещия в Съединените щати духовник Фетхуллах Гюлен и седем други заради убийството на  руския посланик Андрей Карлов . Това съобщиха вестниците \"Йени шафак\" и \"Хабертюрк\", цитирани от \"Ройтерс\". Решението Гюлен да бъде арестуван е взето само ден преди очаквано посещение на руския президент Владимир Путин в Турция. Властите в Анкара  не за пръв път говорят  за връзка между Гюлен - вече обвинен за опита за преврат през 2016 г. - и убийството на Карлов по време на откриване на изложба в Анкара през декември 2016 г. \"Не забравяйте Алепо\" и \"Аллах е велик\", извика тогава Мевлют Алтънташ, полицай, който по това време не беше на работа, преди да отрие огън в залата. Турският президент Реджеп Тайип Ердоган вече е обявявал, че проповедникът е зад убийството, но последният е отхвърлял това. Несъгласните с него изтъкват, че мрежата на Гюлен стои зад принципите на диалог между религиите, докато физическият извършител показа симпатии към радикалния ислям. Официална Анкара обаче твърди, че ценностите, за които говори движението на Гюлен, са само маска за истинската природа на организацията. Новината не беше последвана от официално потвърждение от генералната прокуратура в Анкара. Турция обаче вече издирва Гюлен заради опита за преврат и редовно отправя критики към САЩ, които все още не са отвърнали на искането за екстрадиция.", "date": "2018.04.02", "title": "Турция издаде заповед за ареста на Гюлен за убийството на руския посланик"}
{"url": "https://www.dnevnik.bg/sport/2018/04/02/3157032_formula_1_obmislia_kvalifikacionni_sustezaniia_v/", "text": "Собствениците на  Формула 1  \"Либърти медиа\" са притеснени, след като поръчано от тях проучване показва, че спортът има прекалено висока средна възраст на аудиторията. Именно заради това в момента текат обсъждания как интересът към автомобилната надпревара да бъде повишен. Сред последните идеи е въвеждането на по-къси състезания, които да привлекат по-младите. Подобна тема повдигна още преди години бившият шеф на \"Бенетон\" и \"Рено\" Флавио Бриаторе. Италианецът преди повече от 10 години се оплака от голямата продължителност на състезанията. Според Auto motor und sport \"Либърти медиа\" обсъжда въвеждането на квалификационно състезание в събота, което да определя реда на стартиране за неделната надпревара. Идеята се базира на промяна, която беше направена в крикета. От години в традиционния за Британската общност спорт се въведе крикет 20, което представлява мач с продължителност до три часа, а не както традиционните тест мачове. Изданието добавя, че някои от пилотите вече са се изказали положително за промяна на традициите в търсене на повече интрига. От години  Люис Хамилтън  иска повече интрига, а според информациите Фернандо Алонсо също е отворен към новости. Нов формат на уикендите Идеята на \"Либърти медиа\", анонсирана от германското издание, е за изцяло нов формат на състезателния уикенд. Според революционната идея в петък ще присъства открита инспекция на болидите. За нея ще се плащат 50 евро, като всеки желаещ ще може да влиза в боксовете. \"Идеята не е никак лоша. В момента не разбирам каква е тази игра на криеница. Така или иначе има хиляди снимки от всеки уикенд, защо да не показваме болидите на феновете\", каза шефът на \"Мерцедес\" Тото Волф. След инспекцията, която ще бъде в сутрешните часове, ще има две едночасови тренировки, които ще се провеждат следобед. В събота няма да има трета свободна тренировка, като вместо това ще се провежда класическата квалификация както и в момента. Резултатите от нея ще важат за спринтовото състезание от 100 километра, което ще определя окончателния вид на стартовата решетка. Идеята за квалификационното състезание е да се провежда в праймтайма в Европа непосредствено преди футболните мачове от големите първенства. В него няма да важат ограничения за гумите и използването на гориво, а целта е пилотите да карат на пълна газ от старта до финала. Според \"Либърти\" това ще привлече младите обратно пред телевизорите. За целта в първия състезателен уикенд в Австралия тимовете попълниха анкетни карти, където всеки направи различни предложения. Легендата Ники Лауда например предложи максимална продължителност на състезанията от 90 или 100 минути: \"Да гледаш два часа състезания в Сингапур или Монако е прекалено отегчително\", каза трикратният световен шампион. От \"Либърти медиа\" правят всевъзможни опити за повишаване на интереса към спорта. В началото на годината беше анонсирано и създаването на  онлайн телевизия на Формула 1 , която ще излъчва състезанията по нов революционен начин и ще може да се гледа на различни платформи.", "date": "2018.04.02", "title": "Формула 1 обмисля квалификационни състезания в търсене на по-млада аудитория"}
{"url": "https://www.dnevnik.bg/sviat/2018/04/02/3156733_poslednite_siriiski_buntovnici_se_iztegliat_ot/", "text": "Последната сирийска бунтовническа група в Източна Гута, близо до Дамаск, започна да се изтегля днес съгласно споразумение със сирийското правителство, твърдят сирийски държавни медии и руското министерство на отбраната, цитирани от \"Ройтерс\" и \"Интерфакс\". Източник от сирийската армия, чието име не се споменава, е казал за \"Ройтерс\", че бойците все още отхвърлят възможността за споразумение с държавата. Самата групировка - \"Джайш ал ислам\", която запази позициите си в обсадената Дума седмици след мащабната офанзива на силите на Асад - не е потвърждавала. При предишните съобщения, разпространявани от официален Дамаск, тя обаче бързо отхвърли информацията. Според източника на \"Ройтерс\" част от бойците отхвърлят сделката, а други са съгласни с нея. \"Ще трябва всички накрая да се съгласят\", казва източникът, имайки предвид готовността на въоръжените сили да използват сила. Последни на фронта Евакуацията на \"Джайш ал ислам\" (\"Армията на исляма\"), ако бъде потвърдена, би означавала край на битката за Източна Гута, район край Дамаск, чийто най-голям град е именно Дума. Източна Гута беше най-големият бунтовнически бастион през последната година, след като опозицията си върна контрола над целия град Алепо и околностите. Сили на президента Башар Асад и сражаващи се редом с тях милиции  се врязаха в района , който имаше население около 400 хил. души и беше под обсада от години, през зимата и го раздробиха на части, които отцепиха една от друга. Районът около Дума, на североизток от Дамаск, остана последният, където бунтовниците не се изтеглиха. Това се случи миналия месец в други градове в Гута, които бяха напуснати от организациите \"Ахрар аш Шам\" и \"Файлак ал Рахман\" (\"Свободните мъже на Леванта\" и \"Легион Ал Рахман\"). Споразумението, според сирийски медии предвижда \"Джайш ал ислам\" да предаде част от оръжията си и да признае, че правителството в Дамаск си е върнало контрола на Дума. Подобна евакуация беше извършена и когато бунтовници предадоха на Асад контрола над Алепо. Според репортажа на сирийската държавна телевизия осем автобуса с 448 души - бойци и семействата им - са напуснали Дума до ранния следобед в понеделник, придвижвайки се на север. Очаква се те да преминат в райони по турско-сирийската граница, които са под контрола на опозиционни групи, т.е. вероятно части от Африн и района между Азаз и Джараблус по поречието на Ефрат, където са разположени сили на Сирийската свободна армия. Данни от тази сутрин на \"Интерфакс\", която цитира руски военни, сочат, че общо 1146 души, включително 112 бойци и 1034 членове на семействата им, напускат Дума и се придвижват към Идлиб. И Сирийският център за наблюдение на човешките права обяви, че десетки автобуси са влезли в Дума в понеделник в готовност бунтовниците да бъдат евакуирани. Според центъра от началото на офанзивата по-рано тази година са загинали най-малко 1600 цивилни, за да завземе 95% от територията на Източна Гута. Сирийската и руската армия настояват, че  бунтовниците държат мирното население  като жив щит.", "date": "2018.04.02", "title": "Последните сирийски бунтовници се изтеглят от Източна Гута, обявиха медии на Асад"}
{"url": "https://www.dnevnik.bg/sviat/2018/04/02/3157064_trump_kani_putin_na_sreshta_v_beliia_dom_obiavi_rusiia/", "text": "Американският президент Доналд Тръмп е поканил руския си колега Владимир Путин в Белия дом, обяви помощникът на Путин Юрий Ушаков на брифинг за журналисти, цитиран от руски медии. Според Ушаков Тръмп е отправил предложението в телефонен разговор на 20 март, но уточнил, че още не е обсъждана възможна дата на срещата. \"Това е достатъчно положителна идея\", добави Ушаков. Държавният глава на САЩ  се обади на Путин  на 20 март, за да го поздрави за победата на президентските избори два дни по-рано. Още тогава в съобщението на Кремъл се казваше, че двамата са отделили особено внимание на възможността за среща на най-високо ниво, без да коментират възможно място. Подготовка за подобно събитие обаче не е започнала и не е имало стъпки към нея, откакто Тръмп е отправил поканата. Путин не е посещавал Белия дом от 2005 г., когато беше там по покана на Джордж Буш-младши. Белият дом потвърди новината, като говорителка на президенството заяви, че Белият дом е сред неуточнен брой \"възможни места\" за среща, които Путин и Тръмп са обсъдили по време на телефонния си разговор на 20 март. \"Както на 20 март самият президент потвърди, само часове след разговора си с президента Путин, двамата са обсъдили провеждането на двустранна среща \"в недалечно бъдеще\" на няколко възможни места, включително в Белия дом\", каза говорителката. Тя допълни, че американското правителство няма какво повече да каже по въпроса.", "date": "2018.04.02", "title": "Тръмп е поканил Путин на среща в Белия дом"}
{"url": "https://www.dnevnik.bg/sport/2018/04/02/3157019_frenskoto_pravitelstvo_se_pritesniava_ot_visokata_cena/", "text": "Правителството на Франция изрази притесненията си от високите разходи за съоръженията за волейбол и бадминтон за предстоящите  олимпийски игри в Париж през 2024 година . Докладът ги определя като \"необичайно скъпи\". Инспекторите от бюджетната комисия предвиждат преразход от 50 милиона евро при текущата сума от 172 млн. евро за двете съоръжения, предава \"Франс прес\". Предвидено е състезанията по бадминтон и волейбол да се проведат в Бурже – североизточно предградие на Париж, като двете съоръжения са с капацитет съответно 7850 и 18 570 места. Докладът, изготвен от Инспектората по финанси, спорт и околна среда, беше публикуван частично миналата седмица. В него се говори за \"реалния риск от неизпълнение в зададения срок, както и риск от допълнителни разходи\". Само шест месеца след като  получи олимпийските игри през 2024 година,  Париж трябва да докаже, че може да се вмести в гласувания бюджет от 6.8 милиарда евро. Пред града стои задачата да не превишава субсидията от 1.5 милиарда евро, която беше обещана от правителството. Тепърва предстои да се обсъди въпросът с олимпийското село, което трябва да бъде разположено по брега на река Сена. То трябва да приеме 10 хиляди състезатели, а след това да се превърне в жилищен комплекс от 3000 апартамента. В доклада на инспекторите се споменава и прогнозно увеличение на разходите за плувния център. Той трябва да бъде изграден в близост до \"Стад дьо Франс\" в Сен Дени, но още от сега се говори за скок на бюджета от 130 до 250 милиона евро. Поредица от неуточнени въпроси предизвикаха разногласия между регионалния съвет на Сен Дени и  спортния министър на Франция Лаура Флесел . Спортното министерство поиска всички отговорни структури да работят в синхрон, за да може начертаният план за Париж 2024 да бъде изпълнен. В края на март кметът на Париж Ан Идалго беше избрана единодушно за ръководител на комисията, която ще следи за изпълнение на проекта. Тя подчерта необходимостта от съвместен труд, който да доведе до строго спазване на планираните бюджети.", "date": "2018.04.02", "title": "Френското правителство се притеснява от високата цена на някои съоръжения за Париж 2024"}
{"url": "https://www.dnevnik.bg/bulgaria/2018/04/02/3157117_angelkova_predlaga_vodni_spasiteli_ot_chujbina_da/", "text": "Разстоянието между спасителните постове да бъде до 150 метра един от друг на плажовете извън националните курорти, както и възможност правоспособни спасители от други държави да практикуват дейност у нас. Това са част от предложенията за промени в наредбата за водноспасителната дейност и обезопасяване на водните площи, които бяха обсъдени от министъра на туризма Николина Ангелкова и председателя на Българския червен кръст Христо Григоров. Сега действащата наредба е приета през 1996 г. и според двамата тя трябва да бъде променена, за да може текстовете да бъдат осъвременени според новите реалности. Предвижда се още работата на спасителите да започва от 8:30 ч. сутрин. Освен това ще бъдат осъвременени изискванията към необходимото задължително оборудване на спасителните постове. Вероятно ще има предвидени и санкции за стопаните на плажа, ако назначените от тях спасители извършват дейност, различна от преките им задължения по водно спасяване. Причината за този текст са постъпили през миналото лято сигнали, че спасители са били ангажирани да събират такси за чадъри на плажа. Очаква се наредбата да влезе в сила още от този летен сезон.", "date": "2018.04.02", "title": "Ангелкова предлага водни спасители от чужбина да бъдат наемани в България"}
{"url": "https://www.dnevnik.bg/sviat/2018/04/02/3157058_video_purviiat_ruski_poshtenski_dron_se_razbi_v_kushta/", "text": "Първият дрон на руските пощи се разби в къща. Тестовият апарат е бил натоварен с пратка от 2 килограма, като е трябвало да измине 15 км разстояние, за да я достави. Малко след излитането дронът променил траекторията си, ударил се в къща и се разбил. При инцидента няма пострадали хора, а щетите са за малко повече от 17 хил. евро. Към момента се разглеждат две причини за катастрофата на дрона. Едната е, че апаратът е бил подхванат от силен вятър, а другата – електрониката му се е повлияла от устройства за безжичен интернет. В края на март бе съобщено, че руските пощи възнамеряват да започнат доставката на писма и стоки, използвайки безпилотни летателни апарати в труднодостъпни райони на страната. Подобно нещо вече се прилага от \"Амазон\".", "date": "2018.04.02", "title": "Видео: Първият руски пощенски дрон се разби в къща"}
{"url": "https://www.dnevnik.bg/sport/2018/04/02/3157118_signal_za_iznasilvane_po_vreme_na_mach_hvurli_sianka/", "text": "Разследване за изнасилване хвърли сянка върху началото на сезона в шведския футбол. Полицията в Стокхолм съобщи, че е получен сигнал за изнасилване на жена по време на мача между \"Хамарби\" и \"Сириус\" на \"Теле2 арена\". Според информацията престъплението е извършено по време на почивката на двубоя в една от тоалетните. Жената е била заведена в болница за лечение. Извършителят не е известен.  \"В момента обстоятелствата около инцидента са неясни. Знам само, че има разследване на изнасилване, свързано с мача\", каза говорителят на полицията Ана Уестберг. Съобщава се за няколко ареста по време и около мача заради вандалски прояви, нарушаване на обществения ред, за употреба на пиротехника, като са задържани и хора в нетрезво състояние. Мачът от първия кръг на шведското първенство, игран пред 30 220 зрители, завърши с победа с 3:1 за \"Хамарби\".", "date": "2018.04.02", "title": "Сигнал за изнасилване по време на мач хвърли сянка върху началото на сезона в Швеция"}
{"url": "https://www.dnevnik.bg/bulgaria/2018/04/02/3157120_mvr_proveriava_nov_sluchai_na_dopusnati_hora_v/", "text": "Седмица след скандала с допуснати в България хора, които  не са минали задължителната паспортна проверка,  от МВР проверяват нов подобен случай. На профила си във \"Фейсбук\" Георг Тупарев публикува информация, че част от пътниците на полет от Амстердам до София, изпълняван от авиокомпания \"България ер\" на 27 март, са били допуснати на територията на страната без задължителните гранична и паспортна проверка. След като няколко души преминали гишетата на терминал 2 на столичното летище се появили двама полицаи. Единия от тях обяснил, че полетът не бил обявен за кацнал. Тупарев пише още, че на излизане от аерогарата е искал да предупреди митническите служители за проблема, но вратата към тяхната стая била заключена, а вътре нямало никой. Днес министърът на вътрешните работи Валентин Радев заяви, че случаят му е докладван. Той добави, че случаят се проверява, но изрази съмнение дали нещата стоят така, както са описани от Георг Тупарев. Заради първия подобен случай, при който всички пътници на полет от Париж преминаха без паспортна и гранична проверка на летище София  МВР започна дисциплинарна проверка срещу 13 души , които са свързани с инцидента. Някои от служителите се оправдаха, че са отишли да ядат, други до тоалетната, а трети, че са пушели.", "date": "2018.04.02", "title": "МВР проверява нов случай на допуснати хора в България без паспортна проверка"}
{"url": "https://www.dnevnik.bg/biznes/2018/04/02/3157124_ministerstvoto_na_finansite_prognozira_poskupvane_na/", "text": "Министерството на финансите публикува на сайта си  пролетната макроикономическа прогноза . В нея ведомство прогнозира поскъпване на горивата с над 5%, като това ще стане до края на 2018 г. Експертите на министерството очакват още покачване на годишната инфлация до 1.8%, като това ще се дължи на поскъпването на услугите. Все пак се очаква някои от нехранителните стоки да е поевтиняват през годината, но като цяло храната ще става все по-скъпа. При услугите инфлацията ще достигне до 2.5 на сто. Вътрешното търсене и международните цени на горивата са основните фактори, формиращи общото изменение на индекса на потребителските цени. Финансовото министерство прогнозира икономиката на страната да има ръст от 3.8%, но растежът ще се забави до 2021 година.", "date": "2018.04.02", "title": "Министерството на финансите прогнозира поскъпване на горивата с над 5% до края на 2018 г."}
{"url": "https://www.dnevnik.bg/kultura/2018/04/02/3157116_episkopskata_bazilika_i_rimskite_mozaiki_v_plovdiv_sa/", "text": "Епископската базилика и римското мозаечно наследство в Пловдив бяха включени в Индикативния списък на ЮНЕСКО за значими културни и природни обекти, съобщава Министерството на културата. Според ресорния министър Боил Банов базиликата е сред най-впечатляващите паметници от Римската епоха и заради това ведомството е подкрепило инициативата на Община Пловдив и Фондация \"Америка за България\" за включването ѝ в Списъка на световното културно и природно наследство на ЮНЕСКО. \"За Фондация \"Америка за България\" е привилегия да подкрепи връщането към живот на Епископската базилика и мозаечните шедьоври на Филипопол, защото вярваме, че са важна част, не само от българското, но и от световното културно наследство\", каза президентът на фондацията Нанси Шилър. Кметът на Пловдив Иван Тотев подчерта, че новината е важна не само за Пловдив, но и за България.", "date": "2018.04.02", "title": "Епископската базилика и римските мозайки в Пловдив са включени в културното наследство на ЮНЕСКО"}
{"url": "https://www.dnevnik.bg/bulgaria/2018/04/02/3157131_muj_osudi_fonda_za_lechenie_na_deca_zaradi_otkazana/", "text": "Мъж осъди Фонда за лечение на деца, защото на сина му неправомерно била отказана операция във Виена. Лечението било отказано, защото интервенцията можела да бъде направена в България, съобщава Нова телевизия. Детето има детска церебрална парализа. Благодарение на рехабилитацията операция на крака му се наложила чак когато бил на 16 години. Тогава баща му потърсил фонда за помощ. След отказа семейството прави дарителска кампания и успява да събере пари за операцията. Бащата започва да води делата веднага след отказа на Фонда за лечение на деца. Докато те траят сина му навършил пълнолетие и не можел да разчита на помощ от фонда. От Фонда за лечение на деца уточниха, че причината за казуса не е отказът сам по себе си, а пропуски в документите. Справка в съда показва, че през последните две години от 30 дела само в 2 случая не са отменени решенията на фонда.", "date": "2018.04.02", "title": "Мъж осъди Фонда за лечение на деца заради отказана операция на сина му"}
{"url": "https://www.dnevnik.bg/photos/2018/04/02/3156729_fotogaleriia_svetovnite_snimki_na_denia_-_2_april_2018/", "text": "Палестинци на каруца близо до Газа.", "date": "2018.04.02", "title": "Фотогалерия: Световните снимки на деня - 2 април 2018"}
{"url": "https://www.dnevnik.bg/sport/2018/04/02/3157132_stilut_na_livurpul_moje_da_napravi_machovete/", "text": "Мениджърът на \"Ливърпул\" Юрген Клоп смята, че стилът на игра на отбора му може да направи мачовете с \"Манчестър сити\" неприятни за съперника. В сряда двата отбора ще се срещнат в четвъртфинал в Шампионската лига. \"Гражданите\" правят впечатляващ сезон във Висшата лига, като са на крачка от титлата. \"Ливърпул\" остава единственият отбор, съумял да победи водения от Хосеп Гуардиола състав в първенството след  зрелищното 4:3 на \"Анфийлд\" през януари . Клоп даде знак, че червените ще разчитат на сходен стил и в предстоящия двубой. \"Начинът, по който атакуваме, и изнесената защита са неприятни (за съперниците). Ако го направим, те ще имат затруднения\", каза германецът пред сайта на УЕФА. \"Ще бъде много вълнуващо. Няма гаранция, че ще проработи. В крайна сметка футболистите ще решат мача на терена\", продължи Клоп. Според него е важно \"Ливърпул\" да направи повече верни ходове от съперника. \"Срещу \"Сити\" не можеш просто да се защитаваш и да се надяваш да не вкарат. Те са прекалено добри\", добави мениджърът на червените.", "date": "2018.04.02", "title": "Стилът на \"Ливърпул\" може да направи мачовете неприятни за \"Сити\", смята Клоп"}
{"url": "https://www.dnevnik.bg/sviat/2018/04/02/3157140_zukurburg_ochakva_za_niakolko_godini_feisbuk_da_reshi/", "text": "Фейсбук\" ще има вероятно нужда от няколко години, за да разреши проблемите, разкрити от скандала с аналитичната компания \"Кеймбридж Аналитика\" за пропуските на социалната мрежа при защита на личните данни на потребителите ѝ. Това заяви създателят на \"Фейсбук\" Марк Зукърбърг в интервю за VOX, съобщава БТА. Той защити икономическия модел на компанията и отвърна на критиките, отправени към нея от президента на \"Епъл\" Тим Кук миналата седмица. \"Един от основните проблеми на \"Фейсбук\" е неговият идеализъм, защото той дълго време виждаше само добрите страни на свързването чрез интернет между хората. Ние не прекарахме достатъчно време, за да инвестираме или да размишляваме върху лошите страни на използването на някои от инструментите ни\", каза Зукърбърг. \"Бих искал да разреша всички тези въпроси за три или четири месеца, но мисля, че за разрешаването им ще е нужно повече време, може би няколко години\", уточно Зукърбърг. Той отхвърли критиките на Тим Кук, според когото \"Фейсбук\" е имал проблеми заради икономическия си модел. \"Мисля, че този аргумент, че ако не плащате, на нас няма да ни пука за вас, е формулиран с много лека ръка. Ако искате да създадете една услуга, която помага за свързването на всеки на планетата, тогава много хора няма да имат средствата да платят. Ето защо, както е при много медии, един модел, базиран на рекламата, е единственият рационален\", каза още ръководителят на \"Фейсбук\".", "date": "2018.04.02", "title": "Зукърбърг очаква за няколко години \"Фейсбук\" да реши проблемите със сигурността"}
{"url": "https://www.dnevnik.bg/sport/2018/04/02/3157178_federaciiata_po_shtangi_se_pritesniava_za_budeshteto/", "text": "Българската федерация по вдигане на тежести (БФВТ) се притеснява за бъдещето си въпреки  силното представяне на европейското първенство . Президентът на организацията  Неделчо Колев  заяви, че ще търси разговор с министъра на спорта Красен Кралев. Притесненията му са свързани с  наложената глоба от 250 хил. долара на българската федерация . Срокът за плащане е до юни. \"Пуснах писмо до световната федерация с искане да ни предоставят възможност за отложено плащане. Получихме отказ. Искат всичките пари наведнъж\", обяви Колев пред БНТ. На въпрос дали българската федерация има готовност да плати, той отговори: \"Не знам, трябва да се видя с министъра, да седнем и да поговорим. Разбира се, че съм притеснен за бъдещето на българските щанги. Не само аз, всички сме притеснени.\" Въпреки проблемите сребърният медалист от европейското в Букурещ Георги Шиков се цели в достойно представяне и на световното. \"Извървяхме дълъг и труден път, с много контузии, много операции. Но Господ се отблагодарява и пак имаме медали. Нашата задача е да тренираме и да участваме по състезания\", каза той.", "date": "2018.04.02", "title": "Федерацията по щанги се притеснява за бъдещето си заради глобата от 250 хил. долара"}
