{"url": "http://www.dnevnik.bg/sport/2017/09/17/3043506_sloveniia_vze_istoricheska_purva_titla_na_evrobasket_s/", "text": "Словения е новият крал на европейския баскетбол, след като постигна историческа победа с 93:85 над Сърбия във финала на европейското първенство. Над всички беше Горан Драгич, който до голяма степен изкова победата на своите, вкарвайки феноменалните 35 точки. В заключителните моменти словенците се справиха без голямата си звезда, за да грабнат златото на Евробаскет. Двата отбора от бивша Югославия направиха страхотен мач, в който показаха много качествен баскетбол. Въпреки че бяха без девет играчи от състава, който взе сребърни медали на олимпийските игри в Рио, сред които Милош Теодосич, Неманя Недович и Никола Йокич, сърбите бяха много близо до успеха. Малка Словения обаче отговори със страхотен колектив, който в решаващите моменти имаше по-голямото значение. Сърбия започна по-добре и след първата четвърт поведе с 22:20, с много силни изяви на Богдан Богданович и центъра Бобан Мариянович. Във втората част на преден план обаче излезе Горан Драгич, който поведе словенците. Гардът беше неудържим, като баскетболистите на сърбите нямаха никакъв отговор нито на пробивите, нито на стрелбата му. Словенците се оттеглиха на почивка с аванс от 56:47. Ключов момент в началото на второто полувреме се оказа контузия на детето чудо на Словения Лука Дончич. Гардът, който е само на 18 години изкълчи глезена си и седна на пейката. Това остави тежестта изцяло върху Драгич, който в един момент стреляше от всевъзможни позиции, но физическите му сили свършиха. Драгич седна на пейката в началото на последната четвърт, но тогава щафетата пое колективът. Клемен Препелич, Едо Мурич и Яка Блажич се нагърбиха и запазиха аванса на Словения. Сърбите, чрез звездата си Богданович опитаха финален щурм, но няколко грешки в атака ги лишиха от първо злато от 2001 г. насам. Треньорът на \"орлите\" Александър Джорджевич спечели второ поредно сребро след това на олимпийските игри. Специалистът не успя да добави нов успех на Евробаскет към трите, които има като играч. Златното поколение на Испания слезе от сцената с бронз В спора за трето място Испания успя да победи също с 93:85 Русия. Златното поколение на иберийците, водено от братята Гасол и Хуан Карлос Наваро слиза от сцената с ново отличие, но не успя да защити титлата си от преди две години. Най-резултатни в мача бяха Пау и Марк Гасол с 26 и 25 точки, а в последния си мач Наваро, по-известен като \"Ла Бомба\" игра 17 минути и помогна с две точки. За гардът това беше 10-и медал с националния тим.", "date": "2017.09.17", "title": "Словения взе историческа първа титла на Евробаскет с успех над Сърбия"}
{"url": "http://www.dnevnik.bg/photos/2017/09/17/3043020_fotogaleriia_srednovekoven_boi_v_sofiia/", "text": "На провеждащия се вчера и днес в София   беше показана демонстрация на истински средновековен бой.", "date": "2017.09.17", "title": "Фотогалерия: Средновековен бой в София"}
{"url": "http://www.dnevnik.bg/sport/2017/09/17/3043434_chelsi_i_arsenal_ne_se_pobediha_v_nervno_londonsko/", "text": "Шампионът \"Челси\" прекъсна серията си от три поредни победи във Висшата лига, след като завърши наравно 0:0 като домакин на \"Арсенал\". Двата отбора не оправдаха очакавнията за интересен мач, като на висота в срещата на \"Стамфорд Бридж\" бяха единствено нервите. По-сериозните голови положения бяха преди почивката, но с пропуск за домаините се отчете Мората, а за символичните гости Лаказет. Арсен Венгер излезе срещу сините от Лондон за 59-и път в своята кариера, като вече \"Челси\" е съперникът, който Венгер е срещал най-често в английския футбол. \"Артилеристите\" обаче остават във втората половина на класирането, като пропуснаха отличен шанс да се изравнят по точки с \"Челси\". Сините имат 10 след пет срещи, а \"Арсенал\" е с три по-малко. За първи път, откакто Антонио Конте е начело на \"Челси\", тимът не успя да се разпише в свой домакински мач. В досегашните 26 двубоя на \"Стамфорд Бридж\" сините винаги бяха вкарвали поне по един гол. Началото беше за домакините, които бяха оставени свободно да разиграват топката и имаха много големи пространства без да бъдат пресирани от съперниците си. \"Челси\" опитваше да използва високо изнесената линия на защитата на \"артилеристите\". Футболистите на \"Арсенал\" бяха много активни и основно по фланговете постоянно тормозиха домакините. Ектор Бейерин изпозлваше отлично скоростта си и на няколко пъти негови пробиви завършиха с опасни центрирания. Именно след една такава ситуация Дани Уелбек стреля с глава, но изстрелът му мина встрани от целта. В 19-ата минуа отново Бейерин беше в основата на нова опасност, като намери Лаказет в наказателното поле, но французинът стреля право в ръцете на Тибо Куртоа. До края на първата част \"Челси\" отправи два точни удара, но и двата не се оказаха особено трудни за Петер Чех. Домакините разчитаха на продължително владение на топката, докато \"Арсенал\" се стабилизира и пресираше по целия терен, опитвайки да изнесе максимално бързо топката, когато я получи. След почивката Антонио Конте започна с рокада в състава, след като Педро напусна за сметка на Тимуе Бакайоко. Това доведе до отслабване на атаката, като Алваро Мората вече нямаше достатъчно подкрепа, а това улесни защитата на \"Арсенал\". От активността на Лаказет през първата част обаче нямаше и помен, като съставът на \"артилеристите\" също страдаше в предни позиции. Играта се водеше в средата на терена и имаше предимно битка, вместо някакви красиви отигравания или голови положения. И двамата мениджъри усетиха, че играта на тимовете им не върви и в средата на втората част се решиха на по-сериозни промени. Венгер извади Лаказет и пусна Алексис Санчес, докато Антонио Конте отговори с включването на Еден Азар. Скуката през второто полувреме наруши Шкодран Мустафи, който се разписа в 76-ата минута. Германският защитник засече центриране от свободен удар, но попадението беше отменено заради засада. И двата тима не искаха да предприемат излишни рискове в заключителните минути, като всеки предпочиташе да спечели точка, а да не губи двубоя. Три минути преди края на редовното време Давид Луис си изкара червен картон, като влезе много опасно в краката на Сеад Колашинац при една спорна топка. Това беше третия път в пет срещи, в който \"Челси\" остава с човек по-малко в мач от Висшата лига. За сравнение в предишните си 73 мача сините бяха получили точно толкова червени картона.", "date": "2017.09.17", "title": "\"Челси\" и \"Арсенал\" не се победиха в нервно лондонско дерби"}
{"url": "http://www.dnevnik.bg/sviat/2017/09/17/3043409_franciia_predupredi_za_nov_tip_terorizum_-_derailirane/", "text": "Освен прегазването на хора с автомобили и нападенията срещу униформени служители по сигурността джихадистите призовават напоследък последователите си да предизвикат дерайлирането на влакове в Европа, изрази безпокойство френската полиция, цитирана от агенция \"Франс прес\". \"Важно е да се подчертаят неотдавнашните призиви на терористични организации, насочени към \"вълци единаци\", които са подстрекавани да причинят в Европа дерайлиране на влакове, горски пожари и отравяне на храни\", се казва в телеграма на Генералната дирекция на националната полиция от началото на септември, разкрита от в. \"Паризиен\". Според текста транспортната инфраструктура и средства имат \"много структурни слабости\" и са \"привилегирована мишена\", особено гарите. Туристическите места също трябва да се наблюдават по-бдително, тъй като в случай на атентат има потенциал за повече човешки жертви. Заради зачестилите атаки с автомобили в документа се казва, че управителите на паркинги и шофьорите трябва да сигнализират незабавно за всяка кражба или подозрителни действия.", "date": "2017.09.17", "title": "Франция предупреди за нов тип тероризъм - дерайлиране на влакове"}
{"url": "http://www.dnevnik.bg/zelen/2017/09/17/3043452_tropicheska_buria_mariia_se_ochakva_da_stane_uragan/", "text": "Тропическа буря Мария се формира над Атлантическия океан и се очаква да се засили и да стане ураган в началото на следващата седмица. Това предупреждава американския Национален за ураганите, цитиран от агенция \"Ройтерс\". Според прогнозите Мария ще премине през някои от островите, които вече бяха опустошени от урагана Ирма, съобщи \"Асошиейтед прес\", цитирана от БТА. Бурята е с максимални постоянни ветрове от 85 км/ч, намира се на около 1000 км от Малките Антили и се движи на запад с 31 км/ч. Ураганът Хосе се очаква да премине на изток от крайбрежието на Северна Каролина и да остане извън Източното крайбрежие на САЩ от Вирджиния до Нова Англия. Ураганът Норма отслабна до тропическа буря с приближаването си в Тихия океан към бреговете на Мексико, съобщи Националният център по ураганите в Маями, цитиран от \"Франс прес\". Сега Норма е с ветрове от 100 км/ч и е на 335 км от Кабо Сан Лукас, балнеолечебен курорт в мексиканския щат Южна долна Калифорния.", "date": "2017.09.17", "title": "Тропическа буря Мария се очаква да стане ураган следващата седмица"}
{"url": "http://www.dnevnik.bg/sviat/2017/09/17/3043421_danuk_griah_vleze_v_sila_v_tailand_za_cigarite_i/", "text": "\"Данък грях\" влезе в сила в Тайланд за цигарите и алкохола, съобщи БТА, като цитира ДПА. Същевременно се отчита недостиг на тези стоки, след като правителството отправи предупреждения за запасяването с тях.  Заради увеличаването на данъчното облагане се очаква цигарите да поскъпнат с до 40 процента, а алкохолните напитки - с до 20 процента в зависимост от алкохолното съдържание.  Властите твърдят, че високият налог ще накара тайландците да консумират по-нискоалкохолни напитки. Противници на мярката обаче отбелязват, че тя ще насърчи хората да използват нелегален алкохол.  Новата данъчна схема бе приета миналия месец. В нея се включват и предмети на лукса като автомобили, парфюми и входни такси в нощни клубове. ", "date": "2017.09.17", "title": "\"Данък грях\" влезе в сила в Тайланд за цигарите и алкохола"}
{"url": "http://www.dnevnik.bg/sviat/2017/09/17/3043455_donald_trump_pusna_v_tuitur_podigravka_s_hilari/", "text": "Президентът на САЩ Доналд Тръмп, в типичен за него стил, препредаде в Туитър поредица от саркастични и критични послания, насочени този път към бившата му съперничка в президентските избори Хилари Клинтън и към лидера на Северна Корея Ким Чен-ун. За тях предаде агенция \"Франс прес\", цитирана от БТА. Първо Тръмп съобщи в свой туит, че е разговарял с южнокорейския президент Мун Дже-ин. \"Питах го как е Човекът-ракета\", написа той за Ким Чен-ун и балистичната програма на Северна Корея. коло 8 ч. вашингтонско време 45-ият президент ретуитна няколко туита на свои симпатизанти. Единият от тях е анимирана картинка (гиф) как Тръмп играе голф. С монтаж ударът на президента е последван от картинки на Хилари Клинтън, която е улучена от топката и залита на качване в самолет. Тръмп ретуитна и избирателна карта на САЩ, която е изцяло в червено, цветът на републиканците. \"Продължавайте в същия дух, левичари, и това ще е положението през 2020 г.\", когато са следващите президентски избори в САЩ, пише в легендата към картата. Доналд Тръмп ретуитна и картинка на влак с огромен каскет \"Да направим Америка отново велика\" върху него и друга картинка на самия него, понесъл по океана американски продукти (въглища, коли, компютри и бисквитки Орео). Накрая той препредаде статия на агенция \"Блумбърг\" от август, озаглавена \"Колко носи Тръмп на Туитър? 2 милиарда долара според анализатор\". Личната страница на президента в Туитър има над 38 милиона абонати.", "date": "2017.09.17", "title": "Доналд Тръмп пусна в Туитър подигравка с Хилари Клинтън и с лидера на Северна Корея"}
{"url": "http://www.dnevnik.bg/sport/2017/09/17/3043459_sunueb_specheli_svetovnata_titla_v_otborniia_chasovnik/", "text": "Невероятната 2017 г. за тима на \"Сънуеб\" продължи с отлично начало на световното първенство по колоездене в Берген. Неделният ден, който е първи в програмата при мъжете и жените се оказа прекрасен за регистрирания в Германия тим, който триумфира с титлата в отборното бягане по часовник. \"Сънуеб\", воден от голямата си звезда Том Дюмулен, записа време от 47:50.42 минути по 42.5 километрото трасе в норвежкия крайбрежен град. Холандецът се доказа като най-добрия часовникар в света в момента и имаше огромна заслуга за успеха. Освен Дюмулен в тима бяха Ленард Кемна, който направи сериозно впечатление в Обиколката на Испания, Сьорен Крег Андерсон, Майкъл Матюс, Вилко Келдерман и Сам Оомен. Тазгодишното провеждане на състезанието ще се запомни и с факта, че за първи път титлата печели отбор различен от BMC или \"Куикстеп\", които си поделяха отличията в последните пет сезона. За втора поредна година със сребърните медали се задоволи отборът на BMC. Съставът, който триумфира в дисциплината през 2014 и 2015 г. водеше през цялото състезание, но в заключителните 4 километра загуби време спрямо \"Сънуеб\". BMC финишира с изоставане от едва осем секунди. Бронзов медал спечели съставът на  \"Скай\" , който беше сочен за фаворит преди началото на състезанието. Британският тим пристигна с истински дрийм тим, воден от Крис Фрум, който освен крайната победа в Тура и \"Вуелта\", спечели и индивидуалните часовници в двете обиколки. Той беше подпомаган от националните шампиони на Полша и Италия  Михал Квятковски и Джани Москон , световният шампион в индивидуалния часовник за 2015 г. Васил Кириенка, Герант Томас, който спечели пролога в \"Тур дьо Франс\" и беше втори в часовника на \"Джиро д’Италия\" зад Дюмулен. Тимът допълни дебютантът Оуен Дул. \"Скай\" започна вихрено и даде най-добро време на първата контрола. Силното темпо обаче доведе до отдалечаването на Дул, а на височината, посредата на дистанцията проблеми имаше и  Томас . Уелсецът показа, че не е напълно възстановен от двете падания, които имаше в Джирото и Тура, и въпреки огромното си желание не можа да помогне пълноценно на \"Скай\". Съотборниците му се чудиха дълго дали да го чакат или да продължават и това наруши темпото им. В края силите на останалите четирима стигнаха за трето място и изоставането от 22 секунди. \"Куикстеп\", който е най-успешният отбор в тази дисциплина, след възстановяването ѝ на световните първенства от 2012 г., с три победи финишира едва четвърти. Славният белгийски състав за първа година беше без Тони Мартин, който вече кара за \"Катюша\" и това се отрази на представянето му. За капак \"Сънуеб\" записа своеобразен дубъл, като женският тим триуфмира при дамите. Сезон 2017 е много успешен за \"Сънуеб\", след като освен победата на Том Дюмулен в  Обиколката на Италия , съставът спечели зеленото трико в Тура за най-добър спринтьор чрез Майкъл Матюс и фланелката на червени точки за най-добър катерач –  Уорън Баргил . Във \"Вуелта\" пък Вилко Келдерман завърши 4-и в генералното класиране. В сряда предстои индивидуалното бягане по часовник, в което се очаква дуел между Дюмулен и Фрум.", "date": "2017.09.17", "title": "\"Сънуеб\" спечели световната титла в отборния часовник"}
{"url": "http://www.dnevnik.bg/sviat/2017/09/17/3043456_nato_si_dade_edin_mesec_da_otgovori_na_iskaniiata_na/", "text": "НАТО реши вчера да си даде още един месец преди да отговори на исканията на САЩ, които настояват за повече ангажираност в Афганистан и на други членове на алианса, предаде Франс прес, цитирана от БТА. На среща на Военния комитет на НАТО в Тирана ръководителите на генералните щабове на 29-те страни членки са \"признали, че е необходимо да се отговори на нуждите от допълнителни войски в Афганистан\", съобщи председателят на Комитета ген. Петър Павел. Те обаче няма да вземат решение, преди да информират своите правителства за нуждите, които са им представени от американските представители, включително от генерал Джо Дънфорд, председател на Съвета на началник-щабовете на САЩ и от командващия войските на коалицията в Афганистан генерал Джон Никълсън, добави ген. Павел на пресконференция. Военният комитет планира да се събере на нова конференция през октомври и \"тогава би трябвало да получим точни отговори на исканията си\", уточни върховният главнокомандващ на силите на НАТО в Европа, американския генерал Къртис Скапароти. \"Не искаме да си поставяме ограничения\", добави той. Няколко страни са направили предложения, но военните представители отказаха да съобщят какви. Само Албания, която има 83 войници в Афганистан, съобщи в комюнике, че е готова да изпрати още трийсетина. САЩ запазват дискретност за стратегията си в Афганистан, където навлязоха през 2001 година. Вашингтон съобщава само, че иска да изпрати допълнителни войски, без да съобщи колко. Подкреплението може да достигне 4000 души според различни източници. В момента в Афганистан има около 11 000 войници на САЩ, показа през август извършено от Пентагона преброяване. Дотогава официалното число беше 8400 души. Генерал Скапароти отказа да съобщи подробности за дискусиите, но подчерта, че коалицията иска преди всичко да подобри афганистанската отбрана. Следвайки модела на Ирак, където иракската армия нанесе тежки поражения на групировката \"Ислямска държава\", целта е да се обучат и екипират афганистанските специални части и да се създадат военновъздушни сили, обясни той, като подчерта, че получаването на въздушна подкрепа от собствени самолети се отразява много положително на бойния дух на афганистанските войници. На същата конференция Военният комитет избра и следващия си председател, който ще замени ген. Петър Павел през лятото на следващата година. Това ще бъде началникът на британския генерален щаб, 62-годишният генерал от военновъздушните сили Стюарт Пийч.", "date": "2017.09.17", "title": "НАТО си даде един месец да отговори на исканията на САЩ за Афганистан"}
{"url": "http://www.dnevnik.bg/photos/2017/09/17/3043375_fotogaleriia_ognena_igra_v_minsk/", "text": "В Минск, столицата на Беларус се провежда Международният фестивал на огъня \"MIFF 2017\".", "date": "2017.09.17", "title": "Фотогалерия: Огнена игра в Минск"}
{"url": "http://www.dnevnik.bg/sport/2017/09/17/3043469_nacionalkite_po_voleibol_do_23_godini_grabnaha_bronza/", "text": "Женският национален отбор по волейбол до 23 години спечели историческо трето място на световното първенство в Словения. Възпитаничките на Антонина Зетова победиха с 4:2 (12:15, 15:8, 15:11, 16:18, 15:11, 15:9) Доминиканската република в спора за бронзовите медали, игран в Любляна. Българският тим започна уверено, но посредата на първия гейм отстъпи инициативата и доминиканките го спечелиха. Последва мобилизация сред момичетата на Зетова и те взеха следващите две части. След това се стигна до размяна на геймове, за да може България да триумфира с 4:2. Най-резултатна в срещата беше Силвана Чаушева, с 16 точки, от които три блокади. Гергана Димитрова добави 15. За Домниканската репбулика с 16 точки се отличи Сенеида Гонзалес Лопес. Турнирът се проведе по нов експериментален регламент – четири от седем гейма до 15 точки. В груповата фаза българските състезателки спечелиха четири от петте си мача, като отстъпиха само срещу Турция. Те постигнаха забележителна победа с 4:0 срещу Бразилия и впечатляващ обрат от 0:3 до 4:3 срещу Куба. Това прати българките директно на полуфинал, където воденият от Зетова състав отстъпи с 1:4 срещу Словения.", "date": "2017.09.17", "title": "Националките по волейбол до 23 години грабнаха бронза на световното първенство"}
{"url": "http://www.dnevnik.bg/sviat/2017/09/17/3043466_kuveit_e_naredil_na_poslanika_na_severna_koreia_da/", "text": "Кувейт е наредил на посланика на Северна Корея да напусне емирството в рамките на един месец. Емирството понижи дипломатическите отношения с Пхенян. За това съобщава в неделя северкокорейски дипломат в района на Персийския залив, цитиран от \"Ройтерс\". Дипломатът, пожелал анонимност, заяви пред Ройтерс, че посланикът ще напусне след решението на Кувейт. Кувейските служители не са реагирали веднага, когато са били помолени да коментират. В Кувейт живеят около 3000 севернокорейци, Емирството е единствената дипломатическа мисия на Северна Корея в региона на Персийския залив. Съобщението идва десет дни след разговори на емира на Кувейт с президента на САЩ Доналд Тръмп, който е в силно обтегнати отношения с режима в Пхенян. Севернокорейската дипломатическа мисия в Кувейт ще бъде сведена до шарже д'афер и трима дипломати. Освен това Кувейт реши повече да не издава визи на севернокорейски работници, информира \"Франс прес\", цитирана от БТА. В момента в Кувейт има между 2000 и 2500 севернокорейски работници. Те ще трябва да напуснат страната щом приключат проектите, по които работят, уточни дипломатът.Според азиатски дипломатически източници в Залива, Южна Корея и Япония от няколко седмици оказват натиск на монархиите в региона да спрат да наемат севернокорейски работници като изтъкват, че от парите за тази работна ръка се възползва режимът в Пхенян. Миналия месец страните от Персийския залив спряха директните полети до и от Пхенян, както и входните визи и търговските лицензи, съобщиха от държавната информационна агенция \"Куня\", цитирайки служител от министерството на външните работи. В петък Северна Корея изстреля нова ракета, предизвиквайки нови международни критики и напрежение. Вчера Доналд Тръмп и южнокорейският президент Мун Дже-ин се разбраха в телефонен разговор да упражнят по-голям натиск върху КНДР, съобщи Сеул.", "date": "2017.09.17", "title": "Кувейт е наредил на посланика на Северна Корея да напусне до месец"}
{"url": "http://www.dnevnik.bg/photos/2017/09/17/3043464_snimka_na_denia_srubskiiat_premier_v_chelnite_redici/", "text": "Сръбският премиер Ана Бърнабич (в центъра) беше в челните редици на днешния гей парад в Белград, организиран под мотото \"За промяна\", съобщи \"Ройтерс\". Той премина мирно и без инциденти. Шествието премина през центъра на столицата по време на краткотраен, но силен дъжд. Мнозина искаха да се ръкуват и снимат с Бърнабич, която не крие, че е лесбийка.", "date": "2017.09.17", "title": "Снимка на деня: Сръбският премиер в челните редици на гей парада"}
{"url": "http://www.dnevnik.bg/sport/2017/09/17/3043475_junaited_prevurna_zavrushtaneto_na_ruuni_na_old/", "text": "\"Манчестър юнайтед\" продължава да е под пара от началото на сезона във Висшата лига. След като записаха най-добрия си старт от 104 години насам (с два успеха с по 4:0), а после направиха 2:2 като гост на \"Стоук\", \"червените дяволи\" разгромиха и \"Евертън\". \"Карамелите\" не играха лошо на \"Олд Трафорд\" и дори си помислиха, че могат да откраднат нещо, преди да се сблъскат с реалността. Антонио Валенсия, Хенрих Мхитарян,  Ромелу Лукаку  и Антони Марсиал вгорчиха завръщането на Уейн Рууни в \"Театъра на мечтите\". Легендарният голмайстор на \"червените дяволи\" имаше голямо желание да се докаже на бившия си тим, но нямаше никакъв успех. \"Червените дяволи\" са и единствения отбор в кариерата на  Рууни , срещу когото той няма спечелен мач във Висшата лига. В отсъствието на контузения Пол Погба Жозе Моуриньо заложи на повече сигурност в средата на терена, пускайки Маруан Фелайни. Останалите бяха добре познатите, които играят във всички мачове от началото на сезона. За сметка на това \"Евертън\" се върна към постройката си с трима бранители, в опит да спре Ромелу Лукаку. За разлика от предходните си четири мача този сезон, сега \"Юнайтед\" започна на високи обороти от самото начало. Тимът на Жозе Моуриньо имаше навика да проспива първите части в предишните си срещи, но с \"карамелите\" се случи точно обратното. Мощните Фелайни и Матич бързо спечелиха средата на терена и това се оказа ключово, за объркване на плановете на Роналд Куман. За това спомогна и ранното попадение на Антонио Валенсия още в 4-ата минута. Еквадорецът получи пас от Матич и с невероятно изпълнение не остави никакъв шанс на Джордан Пикфорд – 1:0. До 35-ата минута \"червените дяволи\" бяха пълни господари на терена, като всичко им се получаваше. На два пъти Ромелу Лукаку изскочи зад гърба на отбраната, но показа изненадваща милост към бившия си тим и не успя да се разпише. Голямо желание в отсрещното поле показа Уейн Рууни, който беше футболистът на \"Евертън\", играещ най-често с топката. Нападателят с №10 неведнъж се прибираше дълбоко, за да помага в организацията. Именно той отправи и единственият точен удар за гостите през първата част, но Де Хеа нямаше проблем да го спаси.  В заключителните 10 минути на първата част \"карамелите\" заиграха с по-голямо самочувствие и успяха да осъществат контрол над топката. Въпреки това головите положения пред Де Хеа липсваха. Второто полувреме започна с нов натиск на \"Юнайтед\", който искаше да вкара втори гол и да реши всичко в срещата. \"Евертън\" обаче показа по-добра организация в дефанзивен план и не допусна да бъде изненадан. Тимът на Роналд Куман започна много по-често да извършва и нарушения, дори в близост до собствената си врата. При една такава ситуация Мата стреля от пряк свободен удар, но Пикфорд спаси. \"Евертън\" отговори с точен удар на Гилфи Сигурдсон, но той беше в средата на вратата и с нищо не затрудни Де Хеа. След почивката двубоят се развиваше, точно както искаше Моуриньо. Темпото не беше високо, а \"Юнайтед\" дебнеше за грешка своя съперник, която евентуално да накаже. Това се случи седем минути преди края на редовното време Хенрих Мхитарян отбеляза втори гол. Арменецът се възползва от отлично подаване на Ромелу Лукаку и останал очи в очи с Пикфорд, вкара в долния му десен ъгъл. До края на двубоя ситуацията заприлича на предишните домакинства на \"червените дяволи\". След отбелязването на втория гол съперникът рухна и \"Юнайтед\" се възползва максимално от това. В 89-ата минута Лукаку вкара на бившия си тим след пас на Джеси Лингард. Той се разписа с удар в долния десен ъгъл от близка дистанция. Белгиецът не пропусна да се разпише, като вече има пет гола за \"Юнайтед\" в толкова шампионатни сблъсъка. В добавеното време падна и четвърти гол, дело на Антони Марсиал от дузпа. Французинът сам спечели наказателния удар, за игра с ръка на Морган Шнайдерлин. Успехът позволи на \"Юнайтед\" да се върне на върха в класирането, като има равни показатели с градския съперник  \"Сити\" . Двата тима са с по 4 победи и едно равенство и голова разлика 16:2. Победата с 4:0 е трета за \"Юнайтед\" от началото на сезона след тези над \"Суонзи\" и \"Уест Хем\".", "date": "2017.09.17", "title": "\"Юнайтед\" превърна завръщането на Рууни на \"Олд Трафорд\" в кошмар"}
{"url": "http://www.dnevnik.bg/sport/2017/09/17/3043482_cska_ganchev_ne_gleda_vip_bradur_a_misli_za/", "text": "В малкото си свободно време собственикът на \"ЦСКА - София\" Гриша Ганчев мисли за възраждането на клуба, обявиха червените. Обръщението към привържениците дойде като отговор на публикация, обикаляща социалните мрежи след  победата с 1:0 срещу \"Черно море\" във Варна . В нея Ганчев беше цитиран да се изказва критично за съдийството в срещата. От клуба обаче отрекоха. \"Ако Гриша Ганчев реши да казва нещо, да критикува или да коментира, той ще го направи както само той си знае - официално, директно и с името си, а не чрез някакви завоалирани или интерпретирани приказки\", обявиха от клуба. И продължиха: \"Гриша Ганчев е сериозен бизнесмен и времето му е достатъчно заето с много по-важни неща. Ако все пак му остава свободно такова, той със сигурност не сърфира във \"Фейсбук\" и не гледа ВИП Брадър, а мисли само как да възроди клуба и да го направи шампион. Останалото са свободни съчинения на писателите им.\" След седем поредни победи ЦСКА е начело в Първа лига с 22 точки.", "date": "2017.09.17", "title": "ЦСКА: Ганчев не гледа ВИП Брадър, а мисли за възраждането на клуба"}
{"url": "http://www.dnevnik.bg/sport/2017/09/17/3043485_antonina_zetova_uspehut_e_goliam_ne_sme_pechelili/", "text": "Селекционерът на женския национален отбор по волейбол до 23 години Антонина Зетова определи  бронзовия медал, спечелен от тима на световното първенство  като огромен успех. Според бившата националка това поколение не е свикнало да играе толкова отговорни мачове, но знае как да се справя с напрежението. \"Мачът с Доминиканската република беше много труден, момичетата издържаха на напрежението, въпреки че рядко играят в подобни срещи. Щастлива съм за тях, защото последният медал, който спечелихме беше преди 17 години, а това е голяма разлика\", каза Зетова. Тя изтъкна фактът, че женският отбор също няма медал на световни първенства, което прави успеха още по-значим. Капитанът на тима Гергана Димитрова е доволна, че тя и съотборничките ѝ са изпълници целта си: \"Да спечелим медал беше много важно и най-доброто, което можехме да направим на този турнир. Не знам колко дълго време България не е печелила, но се чувствам облекчена\", каза Димитрова.", "date": "2017.09.17", "title": "Антонина Зетова: Успехът е голям, не сме печелили медал от 17 години"}
{"url": "http://www.dnevnik.bg/bulgaria/2017/09/17/3032513_hristiianite_pochitat_svetite_viara_nadejda_ljubov_i/", "text": "Християните днес почитат паметта на Светите мъченици София, Вяра, Надежда и Любов. На 17 септември се отдава почит на добродетелите, които крепят човека - вярата, надеждата, любовта и мъдростта. Преданието разказва, че през втората половина на I век в Рим живяла благочестива християнка на име София. Тя имала три дъщери, които носели имената на християнски добродетели — Вяра, Надежда и Любов. Тя ги възпитавала в любов към Господа Исус Христос. Майката и дъщерите ѝ не криели вярата си и я изповядвали открито. Наместникът на Антиох донесъл за това на император Адриан (117-138), който заповядал да ги доведат веднага при него. Когато застанали пред императора, всички присъстващи се изумили от спокойствието им: сякаш са ги повикали на светло тържество, а не на изтезание. Адриан се опитал да ги убеди да принесат жертва на богинята Артемида, но младите момичета (Вяра била на 12 години, Надежда — на 10, а Любов — на 9) останали непреклонни. Тогава императорът заповядал да ги изтезават жестоко, а майката била принудена да гледа страданията на децата си. Но тя проявила необикновена сила през цялото време. Не издържали на изтезанията, момичетата умират, а императорът разрешил на света София да вземе телата на дъщерите си и да ги погребе. Три дни след кончината на децата си умира и майка им, която също била погребана при тях. Църквата почита и света София като мъченица, защото като майка тя изживяла със сърцето си ужасните мъчения за Христа на своите възлюбени дъщери. А Вяра, Надежда и Любов са обявени за покровителки на децата, защото и те самите са пострадали в името на Христа като деца. Мощите на светите мъченици София, Вяра, Надежда и Любов почиват от 777 г. в Елзас, Франция.", "date": "2017.09.17", "title": "Християните почитат Светите Вяра, Надежда, Любов и София"}
{"url": "http://www.dnevnik.bg/istorii_na_denia/2017/09/17/3043215_nai-komentiranoto_v_dnevnik_rusiia_i_kitai/", "text": "1.  Не трябва българските отношения с Русия да са заложник на чужди интереси, обяви Румен Радев  - 266 коментара. 2.  Китай подготвя график за спиране на продажбите на бензинови и дизелови автомобили  - 248 коментара. 3.  Депутатите влязоха в ожесточен спор дали Русия е заплаха за националната сигурност  - 241 коментара. 4.  Еврокомисията откри руска пропаганда в 8 български сайта, сред тях са \"Блиц\" и ПИК  - 223 коментара. 5.  Будисткото насилие върху мюсюлманите в Мианма ще разтърси цяла Азия  - 195 коментара. 6.  Полша може да поиска почти 50 млрд. долара военни репарации от Германия  - 194 коментара. 7.  От бежанския лагер до модния подиум - момичето, което стана лице на хиджаба в САЩ  - 192 коментара. 8.  Как икономическият растеж в Русия измести на заден план призивите за промяна  - 192 коментара. 9.  Санкциите на САЩ почти блокираха кредитирането на \"Северен поток 2\"  - 187 коментара. 10.  Поведението на Северна Корея е глобална заплаха, която изисква глобален отговор, заяви генералният секретар на НАТО  - 181 коментара.", "date": "2017.09.17", "title": "Най-коментираното в \"Дневник\": Русия и Китай"}
{"url": "http://www.dnevnik.bg/biznes/2017/09/17/3042381_remontut_na_bul_shipchenski_prohod_nai-skupata_oferta/", "text": "Ремонтът на булевард \"Шипченски проход\", за който фирмата изпълнител – \"Пътища и съоръжения\", беше санкционирана с 683 хил. лева за некачествено изпълнение, е струвал 8 млн. лева с ДДС, като офертата е била най-високата подадена в обществената поръчка. Тя е и с 1.5 млн. лева повече от предвидената в конкурса цена. Същевременно най-важният критерий в условията за избор на изпълнител е било цената да е най-изгодна. Именно цената е била с тежест 50 точки в условията на поръчката, 40 точки са за управление на качеството , а 10 за срок на изпълнение. По тези критерии \"Пътища и съоръжения\" получава 96 точки от възможните 100. Ремонтът трябва да приключи за две седмици, а продължи повече от 3 месеца. От пресцентъра на Столичната община казаха за \"Дневник\", че фирмата, която упражнява строителния надзор, на няколко пъти е установявала, че ремонтът е изпълняван некачествено. На три пъти \"Пътища и съоръжения\" е трябвало да преправя части от тротоарите. По-рано тази седмица кметът на София Йорданка Фандъкова съобщи, че фирмата изпълнител ще бъде глобена с 130 хил. лева, а освен това няма да й бъдат признати разходи за 553 хил. лева. Офертите могат да скачат Поръчката за ремонт на булевардите \"Шипченски проход\" и \"Асен Йорданов\", както и на улица \"Искърско шосе\" е възложена от Столичната община през 2015 г. Оферти подават 4 строителни фирми, като 2 от тях са изключени от комисията. Победител е дружеството \"Пътища и съоръжения\", с оферта от малко над 8 млн. лева с ДДС, която е и най-високата подадена. Прогнозната стойност в процедурата е 6.5 млн. лева с ДДС. В обществената поръчка за ремонта са участвали \"ПСТ Груп\", \"ИСА 2000\" ЕООД, което е дисквалифицирано на по-ранен етап и \"Щрабаг\" ЕАД. Офертата на \"ПСТ Груп\" е била за 5.5 млн. лева с ДДС и съвсем близка до предвидената в конкурса. Тази на \"Щрабаг\" е за 7.8 млн. лева, а \"Пътища и съоръжения\" печели с оферта от 8 млн. лева с ДДС. Макар и последните две дружества да надвишават предвидената стойност, комисията изисква от \"ПСТ Груп\" да предостави обосновка за цената си, която впоследствие не е приета. Публикации на \"Капитал\" свързват \"ПСТ Груп\" последователно с  бизнесмена Васил Божков ,  депутата Делян Пеевски и Първа инвестиционна банка . По линия на бъдещото До 2006 г.в \"Пътища и съоръжения\" акционер е Столичната община, но в момента собственик е дружеството \"Геотехмин\", контролирано от Цоло Вутов, който е смятан за един от най-богатите българи. Фирми свързани с \"Гоетехмин\", сред които е и \"Пътища и съоръжения\", учасват в процедурата за реконструкция на трамвайното трасе на \"Цар Борис III\" с предвидена стойност от 40 млн. лева. В обединението \"Геопът Борис\", участват още дружествата \"Геострой\" с управител Виктов Вутов, \"Трансремонтстрой\", като и двете са собственост на \"Геосторой\", \"Улично осветление\" - собстеност на акционерното дружество \"Елаците\", където Виктор Цолов Вутов е в съвета на директорите заедно Цоло Вутов.", "date": "2017.09.17", "title": "Ремонтът на бул. \"Шипченски проход\": най-скъпата оферта, а се изпълнява некачествено"}
{"url": "http://www.dnevnik.bg/sport/2017/09/17/3042937_otborut_ot_nfl_atlanta_falkuns_igrae_na_nai-skupiia/", "text": "Отборът от Националната футболна лига (НФЛ) в САЩ \"Атланта фалкънс\" се радва на най-модерния и скъп стадион в света, който беше открит през това лято. \"Мерцедес-Бенц стейдиъм\" замени \"Джорджия доум\", който \"служеше\" вярно на \"соколите\" от 1992 г. Новият стадион, който се ползва и от отбора в Мейджър лийг сокър (МЛС) \"Атланта юнайтед\" беше построен за малко над три години. Общата стойност на проекта е на стойност 1.6 млрд., а той беше изграден със заеми от банки. Според собственика на \"Фалкънс\" и \"Юнайтед\" Артър Бланк, инвестицията ще се изплати за около 10 години. Интересното е, че \"Атланта\" дори не е сред най-богатите отбори в Лигата, като не попадна в списъка на  20-те най-скъпи спортни бранда на \"Форбс\" . През миналия сезон \"Фалкънс\" играха в  Супербоул LI срещу \"Ню Инглънд пейтриътс\"  и допуснаха най-сензационния обрат в историята. \"Мерцедес-Бенц стейдиъм\" беше официално на 26 август с мача от предсезонната подготовка срещу \"Аризона кардиналс\", въпреки че имаше да се направят някои довършителни работи. Този уикенд обаче ще бъде първия мач от редовния сезон, който ще се играе на новото съоръжение. \"Соколите\" приемат легендарния тим на \"Грийн Бей пакърс\". Иновативни решения на архитектите Компанията, която построи стадиона го определя като гигантско оригами, а капацитетът е 71 хиляди места, въпреки че първоначално беше проектиран за 74. Върху съоръжението са монтирани слънчеви панели, които осигуряват автономна електроенергия. Едната стена е изцяло прозрачна и открива гледка към центъра на столицата на щата Джорджия. Най-интересната част от проекта е покривът, който прилича на цвете и върху него е логото на  \"Мерцедес\" . Според архитекта Бил Джонсън то е вдъхновено от римския Пантеон и това беше работното му заглавие, докато се изпълняваше строежа. Покривът се отваря и затваря за 11 минути, а от фирмата гарантират, че е използвана иновативна технология. Всяка един от осемте панела се управлява от две автономни релси и така не може стане грешка при отваряне или затваряне. \"Мерцедес-Бенц стейдиъм\" разполага и с най-голямото информационно табло в САЩ. То е три пъти по-голямо от това, което до момента имаше на \"EverBank field\" в Джаксънвил. Компанията строител е инсталирала и 20 хиляди метра светодиодни дъски за реклама. Домакините се похвалиха, че предлагат най-добрите условия за своите ВИП гости. Върхът е 100-ярдов бар, който се простира по дължината на игрището и е в сектора, където достъп притежателите на платинени карти в т.нар. \"горна зала\". Създаден е и нов салон точно зад пейките на отборите, където гостите са настанени на удобни кресла и имат отличен поглед. Централно място на входа на стадиона заема скултура на известния унгарски творец Габор Миклош Шоке, наречена Rise Up \"издигане\". Тя представлява сокол, символът на клуба и според автора тя ще бъде най-голямата свободноизкуствена скулптура в света. Соколът е кацнал на височина 13 фута и има размах от 70 фута. Общо скулптурата е висока колкото 4-етажна сграда. \"Делта Еърлайнс\" е първият голям рекламодател Освен \"Мерцедес\", който закупи правата върху името на стадиона в Атланта, другият голям партньор е  \"Делта Еърлайнс\" , вторият най-голям авиопревозвач в Северна Америка. Договорът с AMB Sports & Entertainment (AMBSE) (компанията на Артър Бланк – бел. ред.) е за срок от пет години и гарантира, че \"Делта Еърлайнс\" ще бъде официален превозвач на двата тима \"Фалкънс\" и \"Юнайтед\", както и ще рекламира на стадиона. Партньорството не е случайно, след като седалището на компанията е именно в Атланта, Джорджия. \"Доволни сме, че подписахме с един от символите на град Атланта. Това е голяма новина за щата, защото две от най-големите марки в Джорджия вече ще работят заедно\", каза главният маркетинг директор на AMBSE Тим Зулавски. Освен това на \"Мерцедес-Бенц стейдиъм\" вече е създаден и Delta Sky360 Club, в който ще могат да отсядат специални клиенти на авиокомпанията. Така бизнесмени, които са в Атланта по същото време и искат да посетят мач на \"Фалкънс\" или \"Юнайтед\" ще могат да го направят, благодарение на \"Делта Еърлайнс\". До момента авиопревозвачът имаше договори с другите два големи спортни клуба в града - \"Атланта хоукс\" от НБА и \"Атланта брейс\" от Мейджър лийг бейзбол (МЛБ).", "date": "2017.09.17", "title": "Отборът от НФЛ \"Атланта фалкънс\" играе на най-скъпия стадион в света"}
{"url": "http://www.dnevnik.bg/photos/2017/09/17/3042891_fotogaleriia_fermentirai_tova/", "text": "Димитър Николов учи пет години медицина. Тогава разбира, че няма да е това попрището, в което ще се развива. Включва се в семейния бизнес, част от който от 2 г. е столичният ресторант \"Багри\".   там е да подлага на ферментация различни храни в сезона, който е обичаен за тях. Ресторантът ще бъде част от предстоящия на 30 септември фестивал на открито за качествена храна и напитки - StrEAT Fest на 30 септември. Повече за него четете .", "date": "2017.09.17", "title": "Фотогалерия: Ферментирай това!"}
{"url": "http://www.dnevnik.bg/sviat/2017/09/17/3042717_germanski_travestiti_predizvikvat_krainodesnite_s/", "text": "Германските травестити използват сатира, за да се подиграват на антиислямската предизборна кампания на крайнодясната \"Алтернатива за Германия\" (AfD). На избирателите това много им харесва. Така една фалшива партия се бори срещу AfD с послание: излезте да гласувате срещу популизма, пише в. \"Берлинер моргенпост\". \"Травестити за Германия\" (TfD) е име, измислено така, че да наподобява съкращението AfD. Те започнаха и  кампания във \"Фейсбук\"  и вече имат почти 10 000 последователи. Целта - седемнайсетте милиона германци, които не отидоха до урните през 2013 г., да излязат и да гласуват, за да намалят подкрепата за AfD и да ѝ попречат за първи път да влезе в Бундестага, взимайки до 10 на сто от вота. Предизборната кампания на AfD се фокусира върху идеята, че ислямските традиции нямат място в Германия. Тази на TfD често продължава на улицата (като във видето  в края на тази публикация ) - членовете обикалят и раздават на избирателите от сатиричните си плакати. На мнозина това не се харесва и TfD имат възможност да използват дрехите на противоположния пол, за да осмеят плакатите на антиимигрантската партия, пише \"Ройтерс\". Например на плакат с бяла германка с бикини и чаши вино AfD са сложили надписи като \"Бурка? Предпочитам бикини\" или \"Бурка? Предпочитам бургундско (вино)\", а изображението е брандирано с мотото: \"Предизвиквам те, Германия!\" Пародийната версия обаче гласи друго - светлобелият цвят на AfD е използван и тук, но червената им стрелка е заменена с червени обувки с токчета. \"Пий си скапаното бургундско вино сам! Предпочитам просеко\", гласи един от надписите, а на плаката е известен германски травестит, който показва среден пръст. \"Ако някой гласува за AfD, ще ви нагримирам до смърт!\" предупреждава Джаки-О Вайнхаус, председател на TfD, на един от плакатите. Въпросът е да се гласува за която и да било друга партия, която те изповядва расистки и други нетолерантни възгледи. Затова и кампанията ще се ограничи единствено до социалните мрежи и проучвания в различни германски провинции, но няма да стигне до урните. \"Как да гласувам за вас?\" \"Не мисля, че всички членове на AfD са нацисти, но има един отблъскващ расистки тон в тази партия, който със сигурност много от членовете споделят,\" казва Джаки-О Вайнхаус. Бъфало Мойс, който е медиен мениджър на \"партията\", казва, че получава около 50 съобщения във \"Фейсбук\" на ден от хора, които питат как могат да станат членове на TfD. \"Искахме просто арт проект,\" каза Мойс. \"Някои хора обаче ни приеха за истинска партия. Питат ни: Как да се регистрирам? Как да гласувам за вас?\" Не всички послания към групата обаче са положителни - има и читатели, които пожелават на групата да умре, затрупана с камъни или чрез обесване. \"Вместо да подкрепяте AfD, единствената партия, която критикува исляма, вие сте срещу нея,\" казва гневен потребител във \"Фейсбук\". \"Ако ислямизацията продължи и мюсюлманските нападатели от Африка продължат да нахлуват, ще сте първите, които ще бъдат изхвърлени отвисоко.\" \"Обичаме ви и ви желаем слънчева сряда,\" отговориха TfD след няколко дни. Кампанията им се ползваше с вниманието на няколко германски вестника на фона на чести оплаквания от журналисти, че кампанията е скучна.", "date": "2017.09.17", "title": "Германски травестити предизвикват крайнодесните с червени токчета"}
{"url": "http://www.dnevnik.bg/sport/2017/09/17/3043189_garet_bari_izravni_rekord_na_raiun_gigs_za_nai-mnogo/", "text": "\"Уест Бромич не можа да победи \"Уест Хем\" в съботния следобед на \"Дъ Хоутърнс\", завършвайки 0:0, но феновете в Западен Мидландс имаха повод да празнуват. Ветеранът Гарет Бари записа своя мач №632 във  Висшата лига. Халфът, който е на 36 години изравни Райън Гигс по този показател и съвсем скоро може да стане еднолично на първо място в историята на Висшата лига по най-много мачове. Той започна като титуляр, което му се случи за юбилеен 600-тен път, нито един друг играч във Висшата лига не е достигал до подобна цифра. \"Невероятно е колко много се промени тази игра от 1998 г. досега. Може би най-вече разликата е в тренировъчните методи, преди 20 години преди тренировка просто излизахме да потичаме малко, а сега се прави йога, имаш масажи, качваш се на велоергометъра\", сподели Бари пред BBC. Според него в момента футболът ангажира много повече хора, не само хилядите, които са на стадиона всяка седмица. \"Когато аз започнах да играя футбол нямаше дори Интернет, нямаше социални мрежи, тогава за нас беше много по-лесно – биеш и можеш да излезеш да изпиеш няколко бири. Сега всичко се случва много по-бързо, новините се разпространяват светкавично, младите момчета нямат и миг спокойствие\", добавя Бари и споделя, че с времето се е научил да се пази от хорския шум. В Англия веднага изчислиха, че халфът е играл футбол общо 879 часа и кариерата му е по-дълга от историята на \"Ютюб\" и \"Фейсбук\", които се появиха съответно през 2004 и 2005 г. Бари подписа с \"Уест Бромич\" през лятото, като това е неговият четвърти отбор в кариерата. Ветеранът никога не е играл извън елита на Англия. Той има 12 сезона за \"Астън Вила\", четири за \"Манчестър сити\", с който спечели титлата и ФА Къп, както и четири за \"Евертън\".  Един от най-близките приятели на Гарет Бари във футбола е  Стилиян Петров . Рекордьорът по мачове за българският национален отбор и бивш съотборник на халфа в \"Астън Вила\", говори специално пред \"Дейли Мирър\" за постижението на англичанина. \"Той може да бъде горд с постигнатото дотук в кариерата си. Ако продължи да се представя на това ниво ще направи нещо феноменално. Рекордите са за това, да бъдат подобрявани, но ще мине доста време преди някой да го изпревари. Не мисля, че хората осъзнават какво прав той, не е лесно да играеш по 30 мача на сезон, а той го прави в продължение на 20 години\", каза Петров. Според българина Бари може да играе спокойно докато навърши 40 години. \"Той тренира много здраво и винаги е бил един от тези, които не се пестят дори на тренировки, иска да е във форма. Сигурен съм, че както и Гигс ще играе доста дълго, уменията му да чете играта са незаменими за всеки отбор. Гарет ще научи децата на много неща, той е един от тихите лидери, които винаги са на ниво\", добави бившият капитан на \"Вила\". Той поздрави Бари за постиженението му: \"Извън факта, че е прекрасен футболист е всичко, което бихте искали от един приятел\".", "date": "2017.09.17", "title": "Гарет Бари изравни рекорд на Райън Гигс за най-много мачове във Висшата лига"}
{"url": "http://www.dnevnik.bg/photos/2017/09/17/3041489_fotogaleriia_po_sledite_na_uchenicite_v_stolipinovo/", "text": "Над 1100 екипи от учители, психолози, социални работници и полицаи тръгнаха на поход този септември да издирят децата, отпаднали от образователната система, и да се опитат да убедят родителите им да ги върнат в училище. \"Дневник\" проследи работата на един такъв екип по време на обиколката им в кварталите с българи от ромски и турски произход в Пловдив \"Столипиново\" и \"Източен\". ", "date": "2017.09.17", "title": "Фотогалерия: По следите на учениците в \"Столипиново\""}
{"url": "http://www.dnevnik.bg/gradska_sreda/2017/09/17/3042386_kude_da_otpraznuvate_denia_na_sofiia/", "text": "Днес, заедно с почитането на Светите мъченици София, Вяра, Надежда и Любов, се отбелязва и празника на град София. По традиция по повод деня на София парк-музей \"Врана\", Зоологическата градина, Регионалният исторически музей – София и археологическото ниво на базиликата \"Света София\", както и Софийската градска художествена галерия са с вход свободен. Представленията в Столичен куклен театър също са с вход свободен за деца и техните родители. Условието е местата да бъдат резервирани предварително на касата на театъра.  Продължава  фестивал \"Квартал\"  в сърцето на София карето между \"Мария Луиза\", \"Дондуков\", \"Левски\" и \"Сливница\". В парка на Военната академия \"Г.С.Раковски\"  продължава програмата на \"Софийски средновековен фестивал\" . Официалните събития на Столичната община ще започнат от 11.30 ч. , пред храм \"Света София\" ще започне тържественият водосвет и официалната церемония по издигане знамето на град София. След това от 17:30 пред Народен театър \"Иван Вазов\" Софийският духов оркестър ще изнесе концерт. Час по-късно в народния театър ще се проведе церемонията, на които ще бъдат връчени наградите на Столичната община за ярки постижения в областта на културата. От 21 часа отново пред театър ще се състои огнен пърформънс на \"Жар Театър\".", "date": "2017.09.17", "title": "Къде да отпразнувате деня на София"}
{"url": "http://www.dnevnik.bg/sport/2017/09/17/3043223_mbape_ne_moje_da_bude_sravniavan_s_mesi_smiata_pep/", "text": "Откакто изгря в световния футбол Килиан Мбапе постоянно е сравняван с големите имена в играта. Френският нападател, който е само на 18 години и беше преследван от отбори като \"Реал\" (Мадрид), \"Манчестър сити\", \"Арсенал\" и др. през лятото стана обект на задочен спор. Наскоро Арсен Венгер определи Мбапе за евентуален наследник на Пеле, но Хосеп Гуардиола не е съгласен с подобно твърдение. Мениджърът на  \"Манчестър сити\"  е на мнение, че 18-годишният нападател има още много какво да доказва, преди да бъде поставян на едно ниво с великите. Мениджърът на \"Арсенал\", който без притеснение демонстрира много топли връзки с ръководството на ПСЖ, където в момента под наем играем  Мбапе , побърза да поздрави парижани за привличането на нападателя. Гуардиола беше помолен да сравни французина с Лионел Меси, на когото той беше треньор в  \"Барселона\"  и първи заложи като т.нар. фалшива деветка. \"Никой не може да бъде слаган под общ знаменател с Меси. Може би Мбапе ще бъде топ играч, невероятен играч и аз не се съмнявам в това. Но за да си на нивото на Меси, трябва да го показваш в рамките на 10-12 години, както го прави той. Същото е и с Кристиано. Мисля, че и Мбапе не би искал да поставям допълнително напрежение върху него с подобни сравнения\", каза Гуардиола. Според испанеца Меси продължава да държи високо ниво сезон след сезон и в това се крие неговото величие – винаги е по-добър от предходната година. \"Мисля, че Меси е на ниво в продължение на 60-70 срещи всяка година. В големите мачове винаги поема отговорност – бележи или дава асистенции, никога не се контузва и може да играе на всеки три дни. Той не получава травми, защото знае как да контролира тялото си\", добави мениджърът на \"Манчестър сити\".", "date": "2017.09.17", "title": "Мбапе не може да бъде сравняван с Меси, смята Пеп Гуардиола"}
{"url": "http://www.dnevnik.bg/sviat/2017/09/17/3043325_sasht_i_jujna_koreia_shte_uprajniat_po-silen_natisk/", "text": "Президентите на Южна Корея и на САЩ са се договорили да упражнят по-силен натиск чрез санкции върху Южна Корея заради нейните ракетни и ядрени опити, съобщи агенция \"Ройтерс\", като се позовава на кабинета на южнокорейския държавен глава. Напрежението между САЩ, Япония, Южна Корея и КНДР отново се повиши, след като в ранните петъчни часове Северна Корея изстреля ракета от покрайнините на столицата Пхенян, като тя е прелетяла над Япония и е паднала в Тихия океан на около 2000 км от Хокайдо. Японците в северната част на страната бяха предупредени да се скрият и да стоят далеч от прозорците. Това се случва по-малко от две седмици след  ядрена експлозия , която се възприема като първата на севернокорейска водородна бомба. Мун Дже-ин и Доналд Тръмп са разговаряли по телефон днес и са се споразумели по темата. \"Двамата лидери се споразумяха да засилят сътрудничеството и да наложат по-строги и ефективни санкции на Северна Корея, така че тя да разбере, че провокативните действия водят до по-нататъшна политическа изолация и икономически натиск\", заяви президентският говорител Пак Су-хюн на пресконференция в Сеул.", "date": "2017.09.17", "title": "САЩ и Южна Корея ще упражнят по-силен натиск срещу Северна Корея"}
{"url": "http://www.dnevnik.bg/detski_dnevnik/2017/09/17/3028789_otkus_ot_agresiiata_zashto_ot_neia_se_nujdaem_i_nie_i/", "text": "Статията е част от специалната  поредица \"На училище\"  на \"Детски Дневник\". Тази година тя е посветена на родителските страхове. До края на септември ще можете да прочетете съветите на специалисти по най-важните теми за здравето, развитието и сигурността на учениците. \"Откъде идва силното нежелание да се конфронтираме с агресията, щом за него няма научно обяснение? В книгата, която държите в ръцете си, ще се помъча да дам отговор на този въпрос. Наред с това ще направя опит да прекарам ясна граница между деструктивната и конструктивната агресия, тъй като няма съмнение, че и двата вида агресия съществуват, но първата, за разлика от втората, не обогатява ничий живот и не носи ползи за цивилизованото общество. Да се помъчиш да откриеш какво поражда яда, гнева, насилието и омразата и да положиш усилия да се справиш с бурните чувства в семейството, в детската градина и на улицата, са две коренно различни неща. Благодарение на четиридесетте години клиничен и педагогически опит аз стигнах до някои практически отговори, които ще изложа тук. Напоследък не само на агресията сред децата и младежите се поставя етикет \"проблемна\". В домовете и центровете за дневни грижи се наблюдава тенденцията като неприемливи да се заклеймяват всички основни емоции с изключение на щастието. Схващането, което е залегнало в основата на тази тенденция, кара родителите да се отричат от човешката си същност и да се превръщат в актьори. Това схващане не е почерпено от мъдростта на настоящето или миналото, нито от някакви новодобити познания за онова, което ще тласне човечеството напред. Въпреки това то формира представите ни за \"добрия\" и \"успешен\" човек. Конструктивната агресия е като сексуалността и любовта: тези три неща, взети заедно, са причината да ни има; те обогатяват отношенията ни с другите, позволяват ни да мислим по-задълбочено и да водим по-качествен живот. Ако прегърнем споменатите три аспекта на живота, които всеки от нас носи в себе си, ние ще можем да дадем свобода на действие на онези деца и младежи, които разчитат на нас и на емпатичната ни подкрепа\", пише Йеспер Юл в увода на книгата. Роден в Дания през 1948 година, Юл е международно признат автор, семеен терапевт, педагог и оратор, който развива дейност в над 15 страни из целия свят. През последните две десетилетия Юл формулира нова парадигма за отглеждането на децата и насърчаване на личното им и социално развитие. Основната му цел е да вдъхновява, подкрепя и помага на родители и специалисти в името на социалното и умственото здраве на новото поколение, като предлага алтернативи на неправилните начини, по които сме гледали и за жалост продължаваме да гледаме децата си. Йеспер Юл е създател и ръководител на Family-lab International – организация, предлагаща семинари, лекции, уъркшопи и консултиране на родители и семейства. Автор е на петнайсет книги, посветени на семейството и децата, преведени на 20 езика. Превръща ли се изобилието от емоции, които психологията назовава \"агресия\", в поредното табу? И опасна ли е агресията? И на двата въпроса ще отговоря с твърдо \"да\". Те са причината да напиша книга по темата. Още помня добре първия път, в който ми направи впечатление тенденцията сред педагозите и възпитателите, психолозите, терапевтите и родителите към табуизиране на агресията. Преди петнадесетина години имах честта да обучавам персонала на едно заведение за т. нар. деца с възпитателни трудности. Докато разисквахме поотделно всеки един от случаите, с които се сблъскваха служителите при общуването си с тези деца, част от малчуганите ми биваха представяни по следния начин: \"Това е Йохан, който има проблеми с агресията\". На третия път запитах изненадан: \"А какъв точно му е проблемът\", понеже мъглявата диагноза, която се поставяше на тези деца, не ми звучеше познато. Педагозите повтаряха думите си дословно, а когато се опитвах да изкопча повече, губеха търпение и отсичаха: \"Просто е агресивен\". На въпроса ми: \"И за кого е проблем това\" те вдигаха безпомощно ръце. Онова, което на тях им се струваше ясно като бял ден, за мен беше новост. Следващия път, в който се натъкнах на тази \"диагноза\", аз побързах да се осведомя: \"Някой от вас питал ли е момчето (понеже в 95% от случаите ставаше дума за момчета) на кого и защо е ядосано?\" Всички ме зяпнаха учудени, после забиха носове в листовете си и заклатиха глави невярващо. Никой никога не беше задавал на тези педагози най-логичния въпрос на света. Щом опознах по-отблизо историите на споменатите момчета и момичета, ми се стори истинско чудо, дето досега не са убили човек. Броят на насилниците сред биологичните и доведените родители, бабите, дядовците и учителите, с които се бяха сблъсквали тези младежи през краткия си живот дотук, беше шокиращо, потресаващо висок. Въпреки това тези малки жертви бяха сочени с пръст и изпращани за лечение. Децата и младежите, за които ви разказвам, не бяха агресивни в традиционния смисъл на думата: те не бяха нападали възпитател или учител с тояга, нож или юмруци. Най-често се бяха ступвали с някой връстник или бяха побутвали другиго. Като цяло проявяваха известен самоконтрол, който впрочем беше доста по-голям от самоконтрола, който демонстрират възрастните, когато са притиснати в ъгъла. Въпреки това те бяха заставяни да лекуват агресията си. Все едно да третираш човек, който кара тежка бронхопневмония, не с антибиотици, а със сироп за кашлица. Или да подложиш някого на терапия заради съвсем легитимни чувства: защото е влюбен, щастлив, недоволен или тъгува по близък. Агресивното поведение говори за недостиг на грижи и за други липси, които тези малчугани и юноши, даващи воля на гнева и фрустрацията си, са преживели в ранното си детство. В много страни достигнахме \"висоти\", при които пренебрегването на тези деца и младежи от страна на педагозите стана по-сериозно дори и от неглижирането в семейството. Обществото обаче преиначава този факт и предпочита да повтаря как все повече и повече деца и юноши имат \"специални потребности\" или проявяват \"поведенчески проблеми\", как им \"липсват социални умения\". Едно е сигурно: тъкмо хората, които работят с тези деца и младежи и носят пряка вина за неглижирането им, замазват очите на обществото със статистики за растящия брой поведенчески аномалии. Актуално изследване*, проведено в Дания (2012), в което за пръв път в историята на социалните науки думата беше дадена на децата в детските градини, показва, че 24% от момченцата не се чувстват особено добре в тази среда. Възпитателите (най-често жени) го потвърждават: според тях 22% от момченцата са \"проблемни случаи\", тъй като \"изкарват наяве\" гнева и фрустрацията си. Тоест всяко четвърто дете на възраст между три и шест години е нарочвано за \"проблемно\". Гарантирам ви, че съвсем малка част от тези малчугани са ставали жертва на нехайно отношение и насилие в семейството си. Както на професионално, така и на национално ниво това е скандал за една система, която се има за пример сред останалите държави в света. Нека не ѝ спестяваме острата, но основателна критика: тръгнали сме по опасен път. Длъжни сме да намерим конструктивен начин за справяне с феномена \"агресия\", иначе ще сеем все по-големи и по-големи вреди. \"Разбираме те, наистина! Само че вземи да се успокоиш малко!\" Педагози и възпитатели отправяха и продължават да отправят това \"добронамерено\" послание към хилядите деца и юноши, обект на насилие и нехайно отношение. Чуя ли подобни думи, и аз губя самообладание! Немалко родители се подвеждат по тази тенденция. Моята задача е да се опитам да променя гледната им точка. През последните петнадесет години се наблюдава извънредно засилване на тенденцията детските градини и училищата да дискриминират гневните и фрустрирани малчугани. Днес агресията е доведена до състояние на табу. Не беше отдавна времето, когато на същото бе подложена и човешката сексуалност. Споменавахме я единствено когато раздавахме морални присъди. Професионалното или хуманно отношение към сексуалността беше нещо нечувано. Новото табу – онова, което тегне над агресията – би могло да има по-тежки последствия дори от осъждането на сексуалността, въпреки че и последното нанесе немалко вреди, като вгорчи желанието на хората за близост и радостта им от нея. Новото табу поставя на карта психичното здраве на децата, тяхната самооценка и доверието им в самите себе си. Докато подготвяхме настоящата книга, се разтърсихме за евентуални научни обяснения на въпроса защо институциите, които работят с деца и младежи, нямат ни най-малко желание да се занимаят смислено и конструктивно с темата за агресията. Отговор така и не открихме. Често се натъквахме на строго теоретични разработки със стъкмени примери, в които не се правеше разлика между агресивния възрастен и агресивното дете. Наред с това тези разработки разглеждаха агресията само откъм моралната ѝ страна.* Пример от специализираната литература: \"Бягството и нападението са относително примитивни форми на поведение; да ругаеш, крещиш, скубеш и т.н. е лесно. Всеки човек – дори малкото дете – го може и го има в репертоара си. За разлика от това конструктивните алтернативи (аргументацията с думи, търсенето на решения на конфликта) изискват повече усилия, особено при силна възбуда, която освобождава физическа енергия, но възпрепятства сложните мисловни процеси. [...] От казаното дотук може да се заключи, че конструктивното разрешаване на аверсивни [будещи отвращение, антипатия, б. пр.] житейски ситуации принципно предполага по-задълбочена реакция от агресивното поведение\". Изключение правеше английският педиатър и психоаналитик Доналд Удс Уиникът*, вероятно защото бе извършвал интензивни наблюдения върху деца в хода на тяхното развитие. Откъде тогава идва силното нежелание да се конфронтираме с агресията, щом за него няма научно обяснение? В книгата, която държите в ръцете си, ще се помъча да дам отговор на този въпрос. Наред с това ще направя опит да прокарам ясна граница между деструктивната и конструктивната агресия, тъй като няма съмнение, че и двата вида агресия съществуват, но първата, за разлика от втората, не обогатява ничий живот и не носи ползи за цивилизованото общество. Ако деветгодишен ученик отправи вербални или физически нападки към преподавател или родител, то тогава няма съмнение, че и двете страни се нуждаят от помощ. На момчето трябва да се помогне да определи какво точно поражда фрустрацията му и да се научи да я изразява по по-малко разрушителен (който винаги е и саморазрушителен) начин. Възрастният пък има нужда от помощ, за да очертае личните си граници и да ги защити, като демонстрира личен авторитет и самоуважение. Тъкмо това е точката, в която се срещат семейната терапия, системната теория и невробиологията: агресията е социална реакция, която извира от мозъка ни. Тя в никакъв случай не е генетично предопределена. Да дешифрираш агресивното поведение на един индивид, независимо от възрастта му, означава да погледнеш отвъд морала и самосъзнанието. Ежедневно в работата си пътувам из дузина страни, всяка от които – със своя култура и история. Много от жителите на тези държави са белязани от войни и от колективни травми (които не са друго, освен дълготрайни последствия от войните). В резултат на това хората с различна национална принадлежност прилагат раз- лични модели, за да обяснят местната тенденция към отхвърляне на агресията и на всяка проява на агресивно поведение у децата. Мнозина вярват, че само така ще предотвратят нов военен конфликт. Деструктивната енергия обаче се предава от поколение на поколение, а нито една от тези нации не е намерила правилния подход към ветераните си, което поражда все нови и нови примери на насилие и самоунищожение. Не се учудвам, че това насърчава общата неприязън към агресията, въпреки че логиката тук не се различава много-много от логиката в случая с момчетата и момичетата с \"възпитателни трудности\" от институцията, за която ви разказах в началото. Да се помъчиш да откриеш какво поражда яда, гнева, насилието и омразата и да положиш усилия да се справиш с бурните чувства в семейството, в детската градина и на улицата, са две коренно различни неща. Благодарение на четиридесетте години клиничен и педагогически опит аз стигнах до някои практически отговори, които ще изложа в края на книгата. Получих бойното си кръщение по време на консултацията с единадесетгодишно американско момче, на което му се носеше славата на агресивно дете. То непрекъснато нарушаваше правилата и не допускаше никаква близост. Момчето започна разговора с \"дружелюбната\" закана: \"Повече няма да приемам да ми пробутват лайна! Никога вече! Ясно ли ти е, мистър?\". Посланието му беше красноречиво. Онова, което всъщност заявяваше момчето, беше: \"Ако искаш да те взема на сериозно, тогава ми покажи, че и ти ме вземаш на сериозно. Недей да ми четеш проповеди, задето съм еди-какъв си или не съм еди-онакъв си! Имам право сам да решавам какъв да бъда, затова по-добре не опитвай да ме промениш!\". Напоследък не само на агресията сред децата и младежите се поставя етикет \"проблемна\". В домовете и центровете за дневни грижи се наблюдава тенденцията като неприемливи да се заклеймяват всички основни емоции с изключение на щастието. Схващането, което е залегнало в основата на тази тенденция, кара родителите да се отричат от човешката си същност и да се превръщат в актьори. Това схващане не е почерпено от мъдростта на настоящето или миналото, нито от някакви новопридобити познания за онова, което ще тласне човечеството напред. Въпреки това то формира представите ни за \"добрия\" и \"успешен\" човек. Реших да нарека този феномен \"ботокс за душата\". Надявам се, че мнозина от вас ще се присъединят към мен в търсене на по-добро решение за следващите поколения. Конструктивната агресия е като сексуалността и любовта: тези три неща, взети заедно, са причината да ни има; те обогатяват отношенията ни с другите, позволяват ни да мислим по-задълбочено и да водим по-качествен живот. Ако прегърнем споменатите три аспекта на живота, които всеки от нас носи в себе си, ние ще можем да дадем свобода на действие на онези деца и младежи, които разчитат на нас и на емпатичната ни подкрепа. II. НЕ ИСКАМЕ НАСИЛИЕ Похвални са усилията ни да преборим насилието удома и навън и аз ги подкрепям с две ръце. Но, струва ми се, мотивацията зад тези ни действия е най-често следната: \"Отхвърляме категорично изблиците на насилие, защото не искаме повече войни\". За жалост, обаче, покрай това отричаме и всяко друго поведение, в основата на което привидно стои единствено агресията. Идеята за връзката между насилието и войните крие в себе си две уловки. Първата е погрешната логика, която води до погрешно умозаключение. Не искаме войни, а тъй като насилието поражда войни, а агресията – насилие, се дистанцираме от агресията и я превръщаме в табу. Твърдението, че войните почиват на насилие, е вярно само донякъде. Насилието е основна характеристика на всяка война, но военните конфликти се разпалват от политически амбиции, алчност и пропаганда. В този ред на мисли и агресията е съставна част на насилието, но насилственото поведение не възниква в резултат единствено на агресивните емоции. Те са просто инструмент за предаване на важни послания. Ще го потвърди всеки, който е имал възможност да разговаря с млади мъже на възраст между петнадесет и двадесет и пет години, склонни към насилие (в ужасяващия, хладнокръвен смисъл на думата) – младежи, които пребиват невинни хора по спирките на метрото или се идентифицират със скинхедс и други екстремистки организации, често губят контрол над себе си, и под влияние на алкохола премазват от бой партньорките и децата си. Голяма част от тези млади мъже на свой ред са билижертва на физическо, вербално, емоционално или сексуално насилие. По-малка чест от тях са били неглижирани като деца, тоест израснали са в семейства, в които се е държало единствено на здравата и блестяща фасада, и по тази причина не са опознали истинските и откровени емоции и не са се научили да боравят с тях. Не приемайте това като оправдание за поведението им – аз просто давам правдиво обяснение. За такива младежи четем по вестниците и всекидневно се молим собствените ни деца и онези, за които носим отговорност, да не станат като тях. С това стигам и до втората уловка. Мисленето ни е рационално и логично, но въпреки всичко допускамеедна основна грешка, която затвърждава табуто за агресията. Грешката е в това, че забраняваме агресията и агресивните изблици; забраняваме на децата и младежите всяка форма на поведение, която можем да окачествим като агресивна и насилствена. Вярваме, че по този начин ще избегнем безсмисленото, необосновано насилие, от което с право се страхуваме. Но когато пречупваме насилието през призмата на табуто, ние всъщност подхранваме и двете – и насилственото, и саморазрушителното поведение. В Глава III ще се опитам да обясня логиката на този процес. КАКВО ВСЪЩНОСТ Е АГРЕСИЯТА Любопитно е и в същото време е стряскащо колко много различни прояви на поведение поставяме под един и същ знаменател – този на агресията и насилието. Ще ви цитирам писмото на една майка: \"Вчера от детската градина на дъщеря ми ни изпратиха писмо. Уведомяват ни, че през последнатаседмица момиченцето ни, което е на две и половина, ухапало два пъти друго дете на същата възраст. Майката на детето се оплакала на госпожите. Искат от нас писмено съгласие да заведат дъщеря ни на психолог, който да прецени доколко са развити \"социалните ѝ умения\". Объркани сме и не разбираме какъв е проблемът. Ще ни помогнете ли?\" Докато четях това, си мислех: \"Културата на отричане на агресията е изпаднала в тотален амок!\". Когато едно две-три годишно дете хапе, бута и удря друго дете или родител, това поведение по никакъв начин не излиза от рамките на нормалното развитие. Около 80% от ухапванията са \"от любов\", дори понякога от тях да боли и на бузката или ръчичката да остават следи от зъби. Такова държане няма нищо общо с насилието, въпреки че е продиктувано от една от разнообразните емоции, които сме свикнали да назоваваме \"агресия\". Ухапванията и ударите с юмручета по рамото или бедрото на татко или мама са знак за фрустрация, каквато детето преживява всеки ден, дори всеки час в този етап от развитието си. То се измъчва от някакъв вътрешен конфликт, който в този момент излиза на повърхността конфликт, предизвикан от това, че детските мисли текат многократно по-бързо и по-комплексно от устната реч. На възраст между две и три години децата още вярват, че родителите са божества, и очакват от тях да ги разбират напълно. Ако детето още не е овладяло деликатната мускулатура на гласните струни, не му остава друго, освен да си послужи с по-големите и по-лесни за управление мускулни групи, които познава още от кърмаческия период. Напълно естествено е! Майката, която отвръща на фрустрацията на детето си с думите: \"Спри! Не ми харесва!\", постъпва добре. Още по-добре обаче би било да каже: \"Ще ми се да можех да те разбера, но не успявам. Поеми си дъх и ми обясни какво искаш\". Ако едно дете нападне свое приятелче с току-що поникналите си зъбки, то тогава запазете спокойствие и го попитайте какво иска. Защото то се опитва да изрази или любовта и възхищението си към другото дете, или гнева си заради нещо, което другият малчуган е сторил и което не се е харесало на нашето дете. В книгата си \"Граници, близост, уважение. Пътят на родители и деца едни към други\"* разглеждам способите за разрешаване на конфликтите между възрастни и деца. Този въпрос ме вълнува силно, защото начинът, по който решаваме споровете си, е определящ за общуването ни: дали то ще е смислено и топло, или дистанцирано и изпразнено от съдържание. \"Не ми харесва да ме биеш и настоявам да престанеш! Но пък искам да знам какво те ядоса така.\" Тези думи ще покажат на детето кой съм аз и къде съм поставил границите си; чрез тях аз не го окачествявам като лошо, задето не успява да изрази фрустрацията си, без да използва юмруци или крака. Напротив, с тях аз му заявявам: \"Знам, че не ме мразиш и в никакъв случай не желаеш да ме нараниш. Просто нещо в общуването помежду ни се е объркало\". Чрез такъв един отговор аз ще съумея да разсея фрустрацията на детето и – което е по-важно – с реакцията си ще му дам да разбере, че се интересувам от него и съм готов да го изслушам, дорих гневът му да е породен от нещо, което съм направил и казал, или съм пропуснал да направя и да кажа. С други думи, \"не затръшвам под носа ти вратичката между мен и теб, а я оставям отворена за бъдещи конфликти\". Формулировката може да ви звучи драматично, но се налага да използвам тъкмо нея, защото тя отразява усещането на един малък човек, който бива съден и порицаван заради фрустрацията си. Детето няма как да знае, че майката просто се опитва да го приучи на адекватно поведение. То има усещането, че нещо в него не е наред. Децата изпитват това всеки път, когато им отправяме лична критика. Те не намират разлика между поведението си и това, което са, тоест между постъпките си и същността си. Затова и са особено раними и им е толкова трудно да развият здравословна самооценка. Същото впрочем важи и за немалко възрастни. Детското поведение е продиктувано от невинни подбуди. Ако претоварим малчуганите с морални угризения, ние разклащаме душевното им здраве и застрашаваме развитието на социалните им умения. Когато големите отправят към децата обвинения, те нарушават личния им интегритет, а това е агресия в пълния смисъл на думата. Много родители обаче не го осъзнават и си мислят, че като скрият агресията си зад сладникав, мек или поучителен тон, думите им са по-малко насилствени. Нищо подобно! Освен всичко друго, такива послания объркват детето, което не знае на кое да вярва – на резките думи или на дружелюбния тон, с койтох са изречен и те. Посланието, което отправяме с думите си, е извънредно важно, затова то трябва да идва от самите нас. \"Не ми харесва, че...\", а не: \"Ти еди-какво си...\". Когато посланието е лично, то може да е придружено от всякаква интонация – и гневна, и тъжна, – но няма да нарани детето. Ако сте истински ядосани, задето малчуганът ви е ударил, и крещите с пълно гърло, че това не ви харесва, не е изключено да го стреснете, но спонтанната ви реакция няма да накърни достойнството му и психичното му здраве, особено ако поемете отговорност за гнева си и по-късно отидете при детето, за да му кажете: \"Бях много ядосан и те уплаших. Извинявай\". Прегърнете го и го целунете. Детето ви ще се успокои защото ще усети, че и двамата сте просто хора. Ако изберете другия път и му припишете вината за изблика си, то ще се почувства малоценно; същевременно ще е и объркано от двойния аршин, с който мерите своето поведение и неговото. В случая с двегодишното момиченце, което ухапало друго дете в градината, принципът е същият: ако вие като възпитател усетите, че трябва да се намесите, то тогава го направете с думите: \"Не ми е приятно да хапеш хората. Какво всъщност искаше?\". Фрустрацията на момиченцето ще се разсее, а с това – и потребността му да хапе, защото единственото, което иска, е да общува. Чрез посланието си ще съумеете да приобщите детето, наместо да го изолирате. Табуизирането на агресията кара някои родители да се стремят непременно да предпазят децата си от всяка фрустрация, болка или печал и най-вече от неприятни преживявания. Наричам тези родители \"хеликоптери\". Майката-хеликоптер и бащата-хеликоптер кръжат около собственото си его и пречат на детето си да придобие основни умения за живота. Ако работата ви предполага общуване с подобни родители, на безбройните им оплаквания и нападки можете да отговорите, че това поведение е напълно нормално за две- и тригодишните. Че не е изключено утре или вдругиден собственото им дете да ухапе другарче. Ако сте родител на така наречения \"агресор\", е редно да се обадите на родителите на \"жертвата\". Изслушайте ги и запазете спокойствие, дори да прибегнат към обвинения и обиди по ваш адрес или по адрес на детето ви. Ако повтарят своето без умора, прекъснете разговора със следния коментар: \"Искрено съжалявам, ще обсъдя въпроса с дъщеря си. Благодаря ви, че ми отделихте от времето си\". Повечето родители-хеликоптери живеят в постоянно противоречие: не искат никой да нарани детето им, а същевременно ругаят безобразно всекиго, за когото сметнат, че е \"насилник\". Днешните възрастни се радват, когато чуят дете да се изразява добре. Ала това умение може да изиграе лоша шега на родителите и учителите, ако те автоматично заключат, че въпросното дете има по-задълбочени познания за онова, за което говори. Което рядко е вярно. Истината е, че децата възприемат ценностите и границите на родителите, институциите и обществото постепенно, стъпка по стъпка, докато не достигнат петгодишна възраст. Възможностите за изразяване на агресията зависят силно от това, как се справят с нея родителите и близките или, с други думи, дали в обкръжението си детето има примери, от чието поведение да се поучи, или не. Моята скъпа колега Мария Артс от Нидерландия, която е семеен терапевт и основателка на \"Марте Мео\"*, си служи с видеофилми в работата си. Един от най-трогателните ѝ експерименти показва петгодишно момче, което прекъсва по агресивен начин игрите в детската градина. Родителят – як и пъргав мъж – е родео ездач, който е свикнал да \"дърпа юздите\"; ако трябва да го причислим към конкретна група, то ще е към групата на мачовците. Видеото на Мария Артс показва бащата и сина, унесени в игра. Става ясно, че докато играе с детето си, бащата пак иска да води и да контролира. Вярва, че това го превръща в по-добър родител. Прави му обаче впечатление, че синът се отказва скоро след началото на играта, и това го натъжава и го кара да се чувства несигурен по отношение на качествата си на родител. Когато този мъж най-накрая се научава да изчаква покана от детето си и да оставя инициативата в ръцете на малкия, се оказва, че двамата могат да си играят с часове. А с това се променя и поведението на сина в детската градина – момчето вече се заиграва с приятелчетата си по социално приемлив и кооперативен начин.Много момчета имат проблеми с агресията, защо то бащите им или отсъстват, или общуват със синовете си по начин, по-присъщ на жените. Ето защо тези деца така и не се научават да интегрират мъжката си енергия и да я превръщат в конструктивно поведение. Ироничното – брутално ироничното – е, че тези момчета са обект на психологическо стигматизиране тъкмо от страна на жените (възпитателки, учителки, педагожки), които предпочитат да раздават морални оценки, вместо да впрегнат традиционно женските си добродетели като разбиране, емпатия, съчувствие и грижовност, и да направят активен и отговорен опит да призоват бащите на тези деца към действие. Що се отнася до бащата от горния пример, той обичал да играе с детето си дори преди да възникнат проблемите в градината. Това улеснило промяната в поведението му. С течение на годините съм срещал стотици бащи, които са спестили на децата си диагнози и терапии благодарение на готовността си да прекарат с тях четвърт или половин час в игри и дружелюбна атмосфера. Близкият контакт помага на момчетата да научат как да претворяват мъжката си енергия и да добият повече самоувереност. Същото важи и за относително ниския процент момичета с \"проблеми с агресията\". Ако майките нямат достъп до по-мъжествената страна на своя характер и по-скоро отричат съществуването ѝ, то тогава е добре тези момичета да общуват колкото се може повече с бащите си. Момичетата, които обществото ни кръщава \"мъжкарани\" и които предпочитат да се катерят с момчетиите по дърветата, вместо да играят на кукли, изключително рядко развиват агресивно поведение, което да е социално недопустимо. \"САМО ДА СИ ПОСМЯЛ...\" Възрастните обичат да изричат такива закани, за да пресекат неприемливото поведение на децата си. Методи за сплашване като този отразяват стила на възпитание, който бе разпространен сред родителите в началото на индустриалната епоха и до известна степен представляваше необходимост: стила на една ера, в която способността да слушаш и да се нагаждаш беше жизненоважна. Да се подчиняваш на авторитетите беше върховна повеля: за момчетата – за да получат работа, а за момичетата – за да си намерят жених. По онова време детството само по себе си не беше ценност; на него се гледаше като на подготовка за живота на възрастен, който започваше още от дванадесетата годишнина. Днес родителите и възпитателите предпочитат да избягват понятия като \"правила\" и \"наказания\". Вместо това те говорят за \"граници\" и \"последствия\". Въпреки това те продължават да се кланят на битуващата открай време \"възвишена\" цел да превърнем децата в адаптирани конформисти.", "date": "2017.09.17", "title": "Откъс от \"Агресията: защо от нея се нуждаем и ние, и децата ни\" на Йеспер Юл"}
{"url": "http://www.dnevnik.bg/kultura/2017/09/17/3040472_otkus_ot_kosmonavtite_samo_minavat_na_elica_georgieva/", "text": "\"Космонавтите само минават\" е дебютен роман на Елица Георгиева, увенчан с отличието \"Андре Дюбрьой\"! Написана със самоирония и тъжен хумор автофикция, с която авторката започва една обещаваща литературна кариера. \"Космонавтите само минават\" (превод: Росица Ташева, 152 стр., цена: 13 лв.) проследява влиянието на политическите събития върху живота на съзряващия човек и начина, по който те прекрояват мечтите му и определят ценностите му. Действието се развива в България, героинята иска да стане космонавт, за да зарадва своя дядо – какво по-естествено. И решава да стане Юрий Гагарин, като посвещава в тайната мисия единствено своята приятелка Констанца. Но настъпва преломната 1989-а, майка й е на седмото небе, а дядо й е по-объркан от всякога. Новият идол на Елица е Кърт Кобейн – какво по-нормално. Докато мечтае за слава и си сменя идолите, които само минават през детските й блянове, преди да загинат при неизяснени обстоятелства, докато трупа опит и разочарования, личната й история неусетно се свързва с Историята на страната й – с чавдарчетата, Големия съветски брат и режима на тока, с боядисаните паметници и пребоядисалите се политици, с преквалифициралите се спортисти и презастраховалите се застрахователи, със семействата, в които съжителстват дядо комунист и майка дисидентка, с фалшивото и истинското, което никога не е наистина истинско. Родена в София през 1982 г., Елица Георгиева живее от 15 години в Париж, където завършва магистратура по кино и творческо писане и реализира многобройни проекти в областта на документалното кино, литературното писане и пърформънса. Автор е на три творчески документални филма: \"Чужденка/-ки\" – дипломната й работа, \"В очакване\" и \"Всяка стена е врата\". Последният й филм \"Всяка стена е врата\" получи две награди на престижния фестивал Cinéma du Réel и ще бъде прожектиран в есенното издание на Cinelibri. Създаден на френски език, \"Космонавтите само минават\" получава отличието \"Андре Дюбрьой\" (за първи роман, написан с хумор и критично чувство). Номиниран е за наградите: \"Флор\", \"Рьоне Фале\", \"111-а страница\" и три литературни награди на гимназистите от областите Ил де Франс, Лоара и Централна Франция, резултатът от които ще стане ясен през 2018 година. ПРЕКРОЯВАНЕТО НА КОСМОСА Намирате се пред множество блестящи разноцветни камъчета, които не приличат на нищо, но понеже майка ти изглежда развълнувана, разбираш, че няма място за шеги. Тя обявява, че това е той, Юрий Гагарин, и че когато е била на твоята възраст преди няколко века поне, лично го е виждала да сади борчета тук, покрай алеята пред тази сграда – става дума за бъдещото ти училище, и сте дошли, за да те запишем, казва майка ти, запалвайки деветнайсетата си цигара за деня. Обръщаш глава и установяваш, че настървени деца на всякаква възраст и от всякакъв вид, залепени за майките си, с огромни чанти на гърба обикалят из огромния училищен двор, облян от оранжева светлина. Инстинктивно се вкопчваш в майка си и си придаваш застрашителен вид, в случай че някой посмее да те погледне – разширяваш ноздри, издуваш бузи, докато придобият виолетов оттенък, и размърдваш ушите си, завъртайки ги по посока на часовниковата стрелка. Майка ти продължава да ти обяснява, все едно че нищо особено не се е случило. Сега ти говори за прекрояването на Космоса. Не си сигурна какво значи първата дума, но предполагаш, че е нещо специално, нещо героично и в крайна сметка нещо хубаво, което е в тясна връзка със засаждането на борчета, но тъй като още не ти е съвсем ясно в каква точно връзка, предпочиташ – за да не си изградиш неправилна представа за значението на думата \"прекрояване\" – да се придържаш към това, което очите ти виждат в момента, тоест множество блестящи разноцветни камъчета, които не приличат на нищо. Недоразумението се разсейва след един час, когато, след като излизате от двора, ти се обръщаш и виждаш същия образ отдалече – множеството блестящи разноцветни камъчета, неприличащи на нищо, придобива форма и се оказва, че е това, което майка ти нарича мозайка, малко като в банята ви, но не съвсем. Тази в банята ви прилича на омлет от зелени, сиви и черни парченца, които не претендират за принадлежност към каквото и да било фигурално изкуство. Тук се разиграва друга опера: млад, красив, добър и смел мъж, полуотворил уста, отправил поглед към хоризонта, върху напълно черен фон, тук-там прорязан от червено и жълто, а стилът е фантастичен като цяло и реалистичен в детайлите. Всъщност това е Юрий Гагарин в разгара на прекрояването на Космоса. Ти искаш да спреш и да го посъзерцаваш още малко, но става късно и стига толкова, ти казва майка ти. ПЪРВИЯТ ЧОВЕК В КОСМОСА Баща ти не е учебник по космонавтика, уверява те самият той, докато нервно дъвче клечка за зъби. Разбираш, че разследването около Юрий Гагарин, което водиш от няколко дни с пълна сила сред близкото си обкръжение, не се взема на сериозно и намираш това за доста възмутително. Решаваш да си отмъстиш и скриваш кутийката с клечки за зъби зад хладилника – саботаж, засечен от баща ти, който ти иска обяснения. Тогава му заявяваш, докато връщаш кутийката на мястото й, че с цел по-добро усвояване на историята с прекрояването на Космоса би искала да обсъдиш с него някои конкретни проблеми, а именно: а) какво значи? б) къде се прави? в) как може човек да участва? Няколко дни по-късно си поканена на чаша коопкола в хола на твоя дядо заслужил комунист. Той те уведомява, че отсега нататък ще ти помага в разузнаването около Юрий Гагарин. Чувстваш се облекчена, че молбата ти най-после е взета на сериозно. След няколко общи приказки той те настанява пред това, което с голяма тържественост нарича съветски филм. Образите са в светло и в тъмносиво, звукът е пронизителен. Хора търчат във всички посоки и викат на непознат, но разбираем език – руски, казва твоят дядо виден комунист и отпива от чашата ти. После нещо експлодира, огромни сгради рухват върху тъмната земя и насред хаоса един човек със сияйна усмивка поглежда в камерата – това е Юрий! Главата му е напъхана в прозрачна топка, а самият той в метална такава с миниатюрно прозорче – това е \"Восток\", уточнява твоят дядо комунист, – на свой ред напъхана в ракета, която се изстрелва с убедителен устрем. Поехали!, възкликва Юрий. – Тръгваме, превежда дядо ти, който очевидно е решил да коментира всеки кадър – и ни показва през топката малко от сливиците си. Мислиш си за своите, наскоро извадени, при това без упойка, което е първото значително изпитание в живота ти. Радваш се, че Юрий е запазил своите, тъй като и без това среща достатъчно трудности – по време на излитането диша трудно и се чува как сърцето му бие бързо и силно. Ритъмът му се отмерва от военна музика. Вените му се издуват, ясно е, че не е много добре, но настроението му е все така на ниво: продължава да се шегува и това много забавлява развълнуваните хора на Земята и дядо ти до теб, който се тресе от непривичен за него смях. Юрий запазва високия си дух, както и способността си да общува, и особено чувството си за дълг към Родината, ти казва твоят дядо виден комунист и ти се питаш дали можеш да си вземеш чашата с кооп-кола, преди да я е изпил до дъно. Юрий предава загадъчни данни и цифри, а малко по-късно заключава, че Земята е всъщност оранжева – което ти открай време подозираш, – докато камерата показва нещо подобно на картонен кръг, осветен от настолна лампа и заснет през малка дупка. Ах, ах! – въодушевява се дядо ти, очаквайки знак на одобрение, но ти все още не схващаш целта на начинанието. Екранът постепенно угасва, после отново светва, за да покаже нов декор – еднообразен пейзаж от борова гора, обляна в оранжева светлина, което изглежда логично от гледна точка на по-горе изнесените факти относно земната цветова гама. Музиката полека става лирична. В гората се разхожда една жена, която сякаш се отегчава. Тя тихо рецитира някакво стихотворение и шепотът й се слива с бръмченето на мухите, с пукането на сухите клонки под краката й и с все по-малко лиричната музика, в която започват да се промъкват враждебни тонове. Брутален звук прекратява какофонията, жената се обръща. Нещо странно се е появило над главата й и виси така, сякаш открай време си е там, без всякаква връзка с околните дървета. Юрий, жив и здрав, с глава все така напъхана в топката несръчно се боричка с острата природа на бора, който накрая се превива и го оставя да се плъзне между клоните му и да се изстреля право в реката. На заден план се вижда бляскавият \"Восток\", чистичък като излязъл от автомивка. Юрий се измъква от реката и след няколко крачки се озовава лице в лице с единствения зрител на приключилото прекрояване на Космоса – младата жена, която сега като че ли по-малко се отегчава, отколкото в началото. Аз съм съветски гражданин, казва Юрий Гагарин, за да разчупи леда между нея и него, но този момент е бързо прекъснат от нашествието на щастливи мъже, които скандират в хор: Това е той, нашият герой, това е Юрий Гагарин! Смехове, радост, финална музика, финал. Твоят дядо виден комунист е заспал и издава звуци, подобни на тези от \"Восток\" във филма. В този момент всичко придобива смисъл – Юрий Гагарин е герой и ти очакваш с нетърпение дядо ти да се събуди, за да му го съобщиш. ТВОЯТА ЛИЧНА ГЕРОИЧНА СЪДБА Ако някой ден се изгубиш в гората, трябва да продължиш да вървиш право напред и накрая ще намериш пътя си, крещи твоят дядо комунист, който, обзет от прекомерен плам вследствие на съветския филм, започва да ти разказва младостта си – силен период, през който се е сблъсквал в гората с фашизма и с други проблеми. След края на войната можал да продължи образованието си и да се издигне до поста на машинист, за да се научи да кара: а) влак, б) самолет, в) и накрая \"Восток\", върховна мечта, казва ти той с треперещ от вълнение глас. Но се задоволил с влаковете, защото останалото му се видяло прекалено шеметно и предпочел да остане на Земята със семейството си, което изисквало достатъчно всекидневен героизъм. Сега вече е официално: мечтата на твоя дядо заслужил комунист не се е сбъднала. Той изпуска безкрайно дълга въздишка и цялата стая се изпълва с меланхолия, а ти решаваш, че е време да се прибереш. По пътя за къщи въздишката на твоя изпълнен с носталгия дядо комунист продължава да отеква в ушите ти като порива на вятъра, който разклаща боровете в съветския филм или като вълните на Червено море посред буря. Иска ти се да осъществиш мечтата му на негово място въпреки закъснението, макар че нямаш представа как да подходиш. Вдигаш поглед, замислената ти разходка те е завела на игрището зад твоя блок право пред ракетата от ръждясало желязо. Завърташ се около нея няколко десетки пъти, докато едва не изпадаш в транс и точно в това необичайно състояние вземаш едно екзистенциално решение – ще станеш Юрий Гагарин, ще се присъединиш към прекрояването на Космоса, тъй като семейството ти няма особена нужда от теб тук на Земята, и така ще ощастливиш своя дядо виден комунист. Съзнаваш изпитанията, през които ще трябва да преминеш. И че трябва да си смела. Че трябва да започнеш отнякъде – мисъл и половина по-късно си на върха на ракетата и крещиш поехали достатъчно силно, за да изкараш майка си на балкона, горе над твоя полет. Има вятър, но по неблагоприятното изражение на лицето й и прекалено повтарящите се жестове разбираш, че трябва да се прибираш незабавно. Докато асансьорът те изстрелва до вашата площадка, размишляваш върху ролята на семействата в личната героична съдба на индивида – решаваш, че е за предпочитане да запазиш в тайна новата си мисия за всеки случай и да я разкриеш на обкръжението си едва когато ще е окончателно изпълнена.", "date": "2017.09.17", "title": "Откъс от \"Космонавтите само минават\" на Елица Георгиева"}
{"url": "http://www.dnevnik.bg/sviat/2017/09/17/3043328_britanskata_policiia_arestuva_vtori_zapodozrian_za/", "text": "Втори заподозрян беше арестуван в рамките на разследването на бомбения атентат в лондонското метро в петък, при който бяха ранени 30 души. За това съобщи британската полиция в изявление, цитирано от агенция \"Ройтерс\". 21-годишният мъж е бил арестуван в западното лондонско предградие Хаунслоу вчера малко преди полунощ. Той бил задържан по силата на британския закон за тероризма и отведен в полицейски участък в южен Лондон. По-рано вчера британската полиция арестува 18-годишен мъж в пристанищния град Дувър и обискира сграда в градчето Сънбъри край Лондон във връзка с атентата. Самоделната бомба, която, изглежда, не е избухнала докрай, беше петото голямо терористично нападение във Великобритания тази година. Отговорност пое \"Ислямска държава\". Екстремистите поеха и отговорността за други нападения, извършени тази година във Великобритания, включително две в Лондон и едно на поп концерт в Манчестър, припомня \"Ройтерс\".", "date": "2017.09.17", "title": "Британската полиция арестува втори заподозрян за атентата в лондонското метро"}
{"url": "http://www.dnevnik.bg/skorost/2017/09/17/3042467_suzuki_pokaza_nai-lekata_i_nai-moshtna_versiia_na/", "text": "Автосалонът във Франкфурт, който продължава до 24 септември, стана сцената, на която дебютът си направи най-леката и най-мощна версия на \"Сузуки Суифт\". Версията \"Спорт\" има зад гърба си дванадесетгодишна история, а третото поколение на модела обещава още по-голяма бързина. В сравнение с предшественика си колата е отслабнала с 80 кг. Отвън различията спрямо стандартния \"Суифт\" идват от характерната предна решетка, предната броня с аеродинамични елементи, спойлера, различните прагове, 17-инчовите полирани алуминиеви джанти и задна броня с два ауспуха. Колата се задвижва от бензиновия турбо двигател с работен обем 1.4 литра и мощност 140 конски сили. Максималният въртящ момент е 230 Нм. Моторът се комбинира с 6-степенната ръчна скоростна кутия. Автомобилът разполага с всичко най-ново като системи за сигурност, което \"Сузуки\" може да предложи. Външните цветове са седем, сред които Champion Yellow и новите Burning Red Pearl Metallic и Speedy Blue Metallic. В България продажбите на новия \"Суифт Спорт\" ще започнат в началото на 2018 година.", "date": "2017.09.17", "title": "\"Сузуки\" показа най-леката и най-мощна версия на \"Суифт\" в историята"}
{"url": "http://www.dnevnik.bg/sport/2017/09/17/3043333_kralev_stadion_bulgarska_armiia_shte_bude_daden_na/", "text": "Мащабът на дейността и финансовата наличност ще са определящи при избора кой да стопанисва стадион \"Българска армия\" и тренировъчната база в Панчарево, обяви спортният министър Красен Кралев.  Конкурсът трябва да се проведе в рамките на два месеца , като до момента желание да участват в него са обявили \"ЦСКА-София\" и \"ЦСКА 1948\". Тази седмица  Министерският съвет одобри създаването на нова държавна фирма  за управление на спортни имоти - \"Сердика спортни имоти\" ЕАД. По този начин ще бъде задвижена процедурата по отдаване на базите. В капитала на новото дружество влизат спортен комплекс \"Българска армия\", тренировъчната база в Панчарево, спортен комплекс \"Червено знаме\" и част от спортен комплекс \"Къро\". \"Задачата на новия борд е да положи максимум усилия и да сме готови с конкурса до три седмици плюс-минус някой ден отгоре. Аз съм категоричен, че ще има един клуб, който ще стопанисва и двете съоръжения – \"Армията\" и Панчарево\", каза Кралев след мача между  \"Черно море\" и ЦСКА във Варна . \"Решението е комплексно, трябва да се изпълнят много неща – освен чисто спортните критерии трябва да имаш и гарантирани средства, с които да реконструираш стадиона. В закона не делим на професионален или аматьорски клуб. Не това е важното. Има други критерии, които показват големината на клуба и мащаба на дейностите, финансови наличности, намерението за инвестиции и прочее\", добави той. По време на първия си мандат Кралев заяви, че едно от сигурните условия ще е този, който вземе базите, да плати около 1 млн. лева задължения, натрупани от фалиралото дружество ПФК ЦСКА АД. От аматьорския  \"ЦСКА 1948\"  заявиха, че ще се борят със зъби и нокти за базите. \"Ще се борим със зъби и нокти да се върнем там, където считаме, че е нашият дом\", каза оперативният директор Добрин Гьонов. Той посочи, че \"ЦСКА 1948\", чийто отбор играе в Трета лига, разполага с екип от специалисти, които ще опитат да спечелят конкурса.", "date": "2017.09.17", "title": "Кралев: Стадион \"Българска армия\" ще бъде даден на клуб с гарантирани средства за реконструкция"}
{"url": "http://www.dnevnik.bg/bulgaria/2017/09/17/3043330_aleksei_petrov_nareche_boiko_naidenov_shapka_na/", "text": "Бившата барета и бивш съветник в ДАНС Алексей Петров нарече бившия заместник главени прокурор Бойко Найденов \"шапка на отвличанията в България\". Бившата барета беше арестуван през 2010 г. в рамките на  операция \"Октопод\" , като част от арестите бяха заснети и пуснати по телевизията, а тогавашният вътрешен министър Цветан Цветанов определи като изключителен успех за МВР. Операцията, кръстена на морското мекотело, беше продължение на акциите \"Наглите 1\" и \"Наглите 2\". \"Започвам да си мисля кои са наглите - тези в затвора или ръководителите на това разследване. Аз имам документи от СРС-та, в който Бойко Найденов се е самозаписал с цел доказателства, което категорично доказва, че той не е бил зад бюрото си, а в някаква степен дори изземващ функциите на наблюдаващия прокурор\", заяви Петров в интервю за \"Нова телевизия\". По думите му Найденов е оневинил противозаконно Валентин Михайлов-Ихтиманския за това, че е предоставил на разследващите цялата информация - подробности за отвличанията. \"Бойко Найденов не търси извършителите на отвличанията, а търси на кого да припише престъплението\", коментира Петров. Според него няма съмнения, че бившият прокурор е замесен в престъпленията. \"Аз трябваше да отида в ареста не защото бях виновен, а защото бях неудобен и беше организирана вендета\", каза Алексей Петров. \"Не съм допускал, че толкова назад в работата ми в ДАНС съм засегнал интереси, които преди две години придобиха и политическо измерение заради партийно-политически мотиви\", коментира Петров последния опит за  убийството му с два гранатомета  преди две години. \"А опитът за убийство беше квалифициран и като терористичен акт. В опита за убийството има малко политика, бизнес, отмъщение малко... Приносителят на парите за моето покушение  след ареста на Логвиненко  се е обърнал за съдействие към един регионален партиен лидер за търсенето на адвокат\", каза Петров, но отказа да каже за коя партия става въпрос и сложи край на темата. По думите му делото срещу него \"е монтирано\", а самият Бойко Найденов също участва в него. \"Още когато бях в ДАНС, бях единственият служител, който се занимаваше с пирамидата КТБ - още през 2008 година, тогава спечелих омразата на Цветан Василев. Оттогава аз проучвам и анализирам за връзка на Бойко Найденов с Цветан Василев и съдбата, която ме сполетя. Защото слуги на ключови места и протекция са необходими на Цветан Василев, за да успее да изгради такава пирамида. Аз си спомням в един момент пред кабинета ми в ДАНС висеше самият Иван Искров - има свидетели\", обясни Алексей Петров и добави, че така и не е разбрал какво Искров иска от него, може би да разузнае какво разследва Петров по отношение на КТБ. Бившата барета разказа, че преди години Найденов му се молел да му съдейства, за да получи високия пост в прокуратурата. \"Той ми носеше ракетата за тенис. Молеше ме да убеждавам тогавашния главен прокурор Велчев, че е много подходящ за поста\", обяви Петров. Пред \"Нова телевизия\" бившият зам. главен прокурор Бойко Найденов отрече твърденията на Алексей Петров, че му е помагал за кариерното развитие, както и, че е \"слугувал\" на мажоритарния собственик на фалиралата Корпоративна търговска банк Цветан Василев. Найденов коментира случаите на отвличания. \"През цялото време групата за похищения е знаела за проследяването\", коментира той за разследването срещу бандата на \"Наглите\". Найденов разкри още, че някои от задържаните сред тях казали, че са заравяли парите от откупи на планината Витоша. Бившият зам.-главен прокурор разкри, че по негово време е имало теч на информация и по друго ключово разследване – срещу автокрадци. Бойко Найденов заяви, че никога не е виждал Цветан Василев. \"Цветан Василев всеки го познава от телевизиите. Този човек не съм го виждал никога. Той също споменава моето име едва ли не, но аз имах сметка в КТБ - 2700 лв., които внесох, за да имам дебитна карта. Когато фалира, дори не можах да си ги изтегля. После ги прехвърлих в друга банка, там са на карта. Това обвинение е толкова несериозно, че дори не си заслужава да го говорим\", коментира Найденов.", "date": "2017.09.17", "title": "Алексей Петров нарече Бойко Найденов \"шапка\" на отвличанията В България"}
{"url": "http://www.dnevnik.bg/sviat/2017/09/17/3043331_frenskata_policiia_evakuira_putnicite_ot_samolet_na/", "text": "Пътници са евакуирани от самолет на\"Бритиш еъруейс\" на летище \"Шарл дьо Гол\" в Париж в неделя сутринта \"по съображения за сигурност\". Това е съобщил служител на летището, цитиран от агенция \"Ройтерс\". Полет BA303 е трябвало да излети и да лети до летище \"Хийтроу\" в Лондон, когато самолетът е бил евакуиран, обяснява служителят. В момента се работи по случая по думите на официалният служител, който не дава повече подробности. Един от пътниците съобщил пред \"Асошиейтед прес\", цитирана от БТА, че първоначално пилотът казал на пасажерите, че полетът ще се забави поради технически проблеми. Час по късно на пътниците било съобщено, че самолетът трябва да бъде преместен в друга част на летището, след което машината била обкръжена от полицаи и пожарникари. Тогава пилотът им казал, че имало директна заплаха за сигурността, свързана с техния полет, разказал източникът.", "date": "2017.09.17", "title": "Френската полиция евакуира пътниците от самолет на \"Бритиш еъруейз\""}
{"url": "http://www.dnevnik.bg/sport/2017/09/17/3043240_fotogaleriia_pobednoto_otkrivane_na_noviia_dom_na/", "text": "\"Атлетико\" (Мадрид) откри официално новия си стадион \"Уанда метрополитано\"  . След 51 години на \"Висенте Калдерон\" \"дюшекчиите\" се преместиха на новото съоръжение, което е приблизително на около 16 километра от стария стадион.", "date": "2017.09.17", "title": "Фотогалерия: Победното откриване на новия дом на \"Атлетико\" (Мадрид)"}
{"url": "http://www.dnevnik.bg/sport/2017/09/17/3043336_pulev_shte_izdurji_sedem_ili_osem_runda_sreshtu/", "text": "Двукратният световен шампион по бокс Николай Валуев определи Антъни Джошуа като фаворит в двубоя с Кубрат Пулев на  28 октомври . Британецът ще защитава трите си пояса срещу българина в Кардиф, но Валуев не дава шансове на Пулев. \"Сега Пулев няма да може да противопостави на Джошуа нещо що-годе сериозно. Ако питат мен, смятам, че този бой ще приключи предсрочно и победител ще е Джошуа. Той е изключително пластичен млад боксьор, който едва ли до провеждането на двубоя ще изгуби тези качества, стига нещо да не се случи. В случая с Джошуа развръзката на срещата ще е след 7-ия, 8-ия рунд\", каза Валуев пред Би Ти Ви. Руснакът, който проведе 53 срещи в професионалната си кариера и спечели 50 от тях, смята, че най-силното качество на  Пулев  е, \"че е боец\". \"В мачове от тежка категория всичко може да се случи, зависи от един удар. Ако се случи в този мач, ще е по-скоро случайност\", добави руснакът, който в момента е депутат в партията на Владимир Путин.", "date": "2017.09.17", "title": "Пулев ще издържи седем или осем рунда срещу Джошуа, смята Николай Валуев"}
{"url": "http://www.dnevnik.bg/sviat/2017/09/17/3034315_zashto_izmislenata_za_ucheniiata_zapad_2017/", "text": "Дванайсет хиляди руски и беларуски военнослужещи, 370 единици бронетанкова техника, 40 самолета и вертолета - армиите на Москва и Минск  от четвъртък  впрегнаха всички тези ресурси в борба срещу три измислени държави: Лубения, Весбария и Вейшнория.", "date": "2017.09.17", "title": "Защо \"измислената\" за ученията \"Запад 2017\" Вейшнория заприлича на истинска държава"}
{"url": "http://www.dnevnik.bg/bulgaria/2017/09/17/3043356_osem_dushi_sa_arestuvani_v_sofiia_pri_akciia_na/", "text": "При започнала късно снощи операция на МВР в София до момента са задържани 8 души, като е разбита група, която се занимава с различни престъпления. Това съобщи БНР, като цитира главния секретар на МВР Младен Маринов. Минути след 22.30 снощи на входа на София откъм магистрала \"Тракия\" са спрени два автомобила, а пътуващите в тях петима души са арестувани. Те са част от престъпна група, по която МВР работи от месец. Разработката по случая е на Главната дирекция за борба с организираната престъпност. В акцията са взели участие и екипи на Специализирания отряд за борба с тероризма и спецзвеното \"Кобра\" към СДВР. В същото време на четири адреса в София тежко въоръжени и маскирани полицаи са извършили претърсвания. До този момент арестуваните по случая са общо 8, но според цитирани от БНР източници от МВР уточняват, че е възможно бройката да нарасне или да намалее. Акцията на полицията няма нищо общо с  отвличането  на 25-годишния Адриан Златков, са заявили криминалисти пред държавното радио. Става дума за престъпна банда, занимаваща се с широк спектър от престъпления. Сред тях разпространение на наркотици, грабежи, измами и обири.", "date": "2017.09.17", "title": "Осем души са арестувани в София при акция на полицията"}
{"url": "http://www.dnevnik.bg/sviat/2017/09/17/3043359_falshiva_trevoga_e_predizvikala_evakuaciiata_na/", "text": "Фалшив сигнал за тревога е предизвикал  евакуацията на пътниците от самолет на \"Бритиш еъруейз\" на парижкото летище \"Шарл де Гол\"  по-рано днес. Това съобщи френската полиция, цитирана от агенция \"Ройтерс\" и \"Асошиейтед прес\". Преди обед в неделя полицията евакуира пасажерите от съображения за сигурност. Самолетът трябваше да излети за лондонското летище \"Хийтроу\". Един от пътниците съобщил на \"Асошиейтед прес\", че първоначално пилотът казал на пасажерите, че полетът ще се забави поради технически проблеми. Час по-късно на пътниците било съобщено, че самолетът трябва да бъде преместен в друга част на летището, след което машината била обкръжена от полицаи и пожарникари. Тогава пилотът им казал, че имало директна заплаха за сигурността, свързана с техния полет, разказал източникът, цитиран от \"Асошиейтед прес\", съобщава БТА. Говорител на френската жандармерия съобщи, че полицаи и пожарникари били изпратени на мястото на инцидента, след като било получено предупреждение за опасност. Самолетът бил евакуиран, всички пътници и багажи били проверени, а машината била щателно претърсена, но никакви заплахи не били открити, добавил говорителят. Властите заключили, че става дума за фалшива тревога. Обучени кучета също са проверили самолета и не са открили никаква заплаха, съобщи полицията, когато вдигна тревогата, посочват от \"Ройтерс\".", "date": "2017.09.17", "title": "Фалшива тревога е предизвикала евакуацията на самолет на \"Бритиш еъруейз\""}
{"url": "http://www.dnevnik.bg/detski_dnevnik/2017/09/17/3041734_purviiat_ucheben_den_po_sveta/", "text": "15 септември е денят, в който по традиция се открива учебната година в българското училище. До 1921 г. учениците в България са започвали учебните занятия на 1 септември. Датата се измества с две седмици от земеделското правителство на Александър Стамболийски, за да могат децата да помагат в прибирането на реколтата. Това  разказа  преди няколко години пред \"Детски Дневник\" директорът на Националния музей на образованието в Габрово Мая Карагьозова. В наши дни в началото на септември започва учебната година в немалка част от държавите в Европейския съюз -  , както и в други европейски страни, като  , бившата югославска република  . Това съобщиха миналата седмица от от Националния статистически институт и предоставиха инфографика, която разказва за  българското училище през годините  - 1900 г. до днес. Средата на септември бележи началото на учебните занятия в 11 държави членки, като повечето от тях се намират в Южна Европа -  . Интересно е, че в 10 европейски държави първият звънец бие през август - Германия, Дания, Исландия, Лихтенщайн, Норвегия, Финландия, Холандия, Швеция и Швейцария.  пък учебната година започва на различни дати в различните райони на страната - от края на август до първата седмица на септември.  няма точно определен ден, в който да започне учебната година. Първият учебен ден за по-голямата част от училищата е във вторник след Деня на труда, който се отбелязва в първия понеделник на септември.  първият учебен ден по традиция е в началото на април, когато цъфтят японските вишни сакура, тъй като е прието, че пролетта символизира началото на нов живот и няма по-подходящо време за започване на училищните занятия. В Южното полукълбо учебната година започва в края на февруари и началото на март -   и други.", "date": "2017.09.17", "title": "Първият учебен ден по света"}
{"url": "http://www.dnevnik.bg/sport/2017/09/17/3043362_septemvri_shte_podade_jalba_sreshtu_sudiistvoto_v/", "text": "Ръководството на новака в Първа лига \"Септември\" (София) взе решение да подаде жалба срещу съдийството на Ангел Ангелов след двубоя с \"Левски\",  загубен с 0:2 . \"Груби съдийски грешки белязаха срещата, а ръководството взе решение да внесе жалба, съобщава клубът на официалната си страница. Претенциите на септемврийци са най-вече заради неотсъдената дузпа в 42-ата минута. Мартин Тошев шутира фронтално от 7-8 метра, а топката срещна ръката на Давид Яблонски и излезе в корнер. Минути по-късно, домакините откриха резултата след изпълнение на корнер, когато Яблонски засече центриране и прати топката под напречната греда на Янко Георгиев. Според \"Септември\" в 59-та минута Ангел Ангелов е подминал второ нарушение в наказателното поле. Този път за фаул срещу Жеан Патрик, отново на Яблонски. \"Септември\" е поредният отбор в Първа лига, който изразява претенции към съдиите. Преди 10 дни \"Левски\" се оплака от Никола Попов след  двубоя с \"Лудогорец\" , а по-рано през сезона сините недоволстваха и от реферите при гостуването на \"Верея\".", "date": "2017.09.17", "title": "\"Септември\" ще подаде жалба срещу съдийството в мача с \"Левски\""}
{"url": "http://www.dnevnik.bg/bulgaria/2017/09/17/3043386_da_bulgariia_se_obiavi_sreshtu_vizitata_na_generalniia/", "text": "\"Да, България\" се противопостави остро на посещението на генералния прокурор на Руската федерация  Юрий Чайка в България, който ще гостува на главния прокурор Сотир Цацаров следващата седмица.  Според формацията визитата заобикаля българското обществено мнение и няма легитимност, става ясно от становище по темата, публикувано на  сайта им. \"Това е позорен акт, на който трябва да се противопоставим\", заявяват от формацията и призовават всички представители на българската държава, на които предстои да се срещат с Юрий Чайка, да откажат. Срещата с Юрий Чайка не е част от регулярните и необходими двустранни отношения в протокола, изтъкват те. Като министър на правосъдието и после генерален прокурор Чайка е централно действащо лице в изграждането на авторитарния режим на Путин в Русия, пишат на сайта си от \"Да, България\". Според тях той е лицето на погазването на върховенството на правото и човешките свободи, репресията срещу медиите и опозицията, толерирането на корупцията и злоупотребата с власт и на задушаването на руската демокрация. \"Той е сред основните отговорни за актове на международна агресия и нарушения на международното право, държавно допустителство на политически убийства, замитане на следите на огромен брой политически и държавно организирани престъпления на Путиновия режим. Срещу г-н Чайка и неговото семейство има подозрения за корупция, чието разследване се спира от него самия\", посочват от политическата формация. Според тях става дума за персонално предпочитание от страна на главния прокурор Сотир Цацаров. \"Тук не говорим за инцидентен дипломатически конфуз, а за нагла демонстрация на това с кого настоящото ръководство на прокуратурата на страната намира организационно и ценностно сродство\", смятат от \"Да, България\" и допълват, че българската прокуратура под ръководството на Цацаров също е превърната в инструмент за потъпкване на върховенството на правото и свободата в страната ни. Тази визита е емблематична за протичащия в страната ни процес на засилваща се ерозия на демократичните институции, укрепване на корупционна държава и консолидиране на авторитарни властови практики.", "date": "2017.09.17", "title": "\"Да, България\" се обяви срещу визитата на генералния прокурор на Русия"}
{"url": "http://www.dnevnik.bg/bulgaria/2017/09/17/3043390_sledvashtata_semica_rumen_radev_shte_e_na_rabotno/", "text": "От 18 до 24 септември президентът Румен Радев ще бъде на работно посещение в САЩ, съобщиха от прессекретариата на държавния глава. Той ще представи България в рамките на 72-ата сесия на Общото събрание на ООН. Ето и предварителната му програма: На 18 септември Радев ще участва в годишния форум \"Отдаване на почит към героите на световната кампания срещу екстремизма и нетолерантността\" и ще направи изказване. Ще разговаря и с еврейски организации от САЩ. На 19 септември българският президент ще участва в тържественото откриване на Общия дебат на 72-ата сесия на Общото събрание на ООН, след което ще проведе двустранни срещи със свои колеги. На 20 септември Радев ще направи изказване пред Общото събрание на ООН (около 19 часа българско време). Българският президент ще участва в Глобалния бизнес форум на Майкъл Блумбърг и ще проведе среща с президента на Световната банка Джим Йон Ким и с други свои колеги. По-късно през деня Румен Радев ще участва в конференция, посветена на предотвратяването на използването на интернет за терористични цели. На 21 септември държавният глава ще проведе работна среща с представители на американски компании, организирана от Бизнес съвета за международно разбирателство и ще ги запознае с възможностите за инвестиции в България. На 22 септември Румен Радев ще се срещне с Генералния секретар на ООН Антониу Гутериш, а по-късно през деня ще посети българската църква в Ню Йорк и ще се срещне с представители на българската общност в сградата на Генералното консулство на България в Ню Йорк. На 23 и 24 септември държавният глава ще посети Чикаго и ще се срещне с българи. Румен Радев ще разговаря и с младите български професионалисти, работещи във финансовото Сити на града и ще посети едно от българските училища в Чикаго - \"Джон Атанасов\". В делегацията, ръководена от българския държавен глава, е и заместник министър-председателят по правосъдната реформа и министър на външните работи Екатерина Захариева. Тя ще проведе над 10 двустранни срещи със свои колеги от региона на Азия, Близкия Изток и Северна Африка, Латинска Америка и Европа, съобщиха от пресцентъра на министерството на външните работи. По време на 72-ата редовна сесия на Общото събрание на ООН външните министри на страните - членки на  Съвета за сигурност на ООН, ще се съберат , за да обсъдят разпространението на оръжията за масово унищожение и най-вече  заплахата от страна на Северна Корея , съобщи агенция \"Франс прес\". Вчера дипломати в ООН съобщиха, че срещата е предвидена за четвъртък.", "date": "2017.09.17", "title": "Следващата семица Румен Радев ще е на работно посещение в САЩ"}
{"url": "http://www.dnevnik.bg/photos/2017/09/17/3041887_fotogaleriia_po_pokrivite_na_moskva/", "text": "Групичка млади московчани се изправят срещу опасността от арест, ранявания и дори смърт, за да се катерят по високите сгради на руската столица. Причината? Искат да се почувстват живи, разказва агенция \"Ройтерс\".", "date": "2017.09.17", "title": "Фотогалерия: По покривите на Москва"}
{"url": "http://www.dnevnik.bg/sport/2017/09/17/3043392_barselona_zagubi_dembele_za_chetiri_meseca/", "text": "Рекордната покупка на \"Барселона\" Усман Дембеле беше споходен от лош късмет в един от първите си мачове за отбора. Френският нападател, който  беше купен за 105 млн. евро от \"Борусия\" (Дортмунд) , получи контузия при успеха с 2:1 над \"Хетафе\" като гост. Дембеле напусна терена още в средата на първото полувреме, като веднага след срещата беше разпространена информация, че става въпрос за разтежение. В неделя сутрин от \"Барселона\" публикуваха обръщение на официалния си сайт, разкривайки, че травмата на Дембеле е по-сериозна от очакваното. \"Медицинските тестове след прибирането в Барселона показаха, че Дембеле има разкъсано сухожилие в бедрото на левия си крак. Той ще претърпи операция при доктор Сакари Орава във Финландия през следващата седмица\", съобщиха от клуба. Очаква се, че Дембеле ще бъде извън терените между 3.5 и 4 месеца. Това означава, че най-рано нападателят ще се върне в края на декември. Оптимистичната прогноза е, че той ще може да играе в Ел класико, след като двубоят срещу \"Реал\" (Мадрид) е насрочен за 23 декември. Дембеле изигра само три мача за \"Барселона\" след трансфера си. Той игра с  \"Хетафе\"  и \"Еспаньол\" в Ла лига и с \"Ювентус\" в Шампионската лига.", "date": "2017.09.17", "title": "\"Барселона\" загуби Дембеле за четири месеца"}
{"url": "http://www.dnevnik.bg/photos/2017/09/17/3043349_fotogaleriia_turjestvenata_chast_ot_praznika_na_sofiia/", "text": "Пред столичния храм-паметник \"Света София\" се проведе честване за Деня на София. С тържествен водосвет и церемония по издигане знамето на града беше отбелязан по традиция празничният ден.", "date": "2017.09.17", "title": "Фотогалерия: Тържествената част от празника на София"}
{"url": "http://www.dnevnik.bg/bulgaria/2017/09/17/3043394_shturcite_stanaha_pochetni_sofiianci/", "text": "Певецът на рок групата \"Щурците\" Кирил Маричков прие званието почетен гражданин на София на тържествена церемония в Столичния общински съвет, съобщи БНР. Тя се състоя преди  честването за празника на града пред  храм-паметника \"Света София\" . \"София се развива наистина много бързо и много добре, но бих сложил и някои сериозни забележки. Комплексите се застрояват по ужасяващ начин. Няма комуникации, няма улици, няма зелени площи, и то с много яки многоетажни сгради. Ядове ще берем с тая работа в бъдеще. Няма перспектива, няма мащаб. А иначе в центъра - добре\", коментира Маричков при получаването на званието. Почетни граждани на София станаха още проф. Васил Николов от БАН за откритията по най-старото селище на територията на столицата - \"Платинум\", бившият председател на общинския съвет Владимир Кисьов и Гийом Робер, директор на Френския културен институт. Почетни знаци получиха и посланикът на Холандия Томас ван Орсхот, посланикът на Казахстан Темиртай Избастин, хор \"Христина Морфова\", балет \"Арабеск\".", "date": "2017.09.17", "title": "\"Щурците\" станаха почетни софиянци"}
{"url": "http://www.dnevnik.bg/photos/2017/09/17/3042696_fotogaleriia_zavrushtaneto_na_edin_maluk_sokol_v/", "text": "След няколко десетилетия отсъствие, един рядък вид сокол се завърна в България като гнездящ вид. Благодарение на усилия на природозащитниците от \"Зелени Балкани\", които от години полагат системни усилия това да се случи. Завръщането на белошипата ветрушка се случва след десетилетия, в които се считаше, че видът не се размножава у нас. Благодарение на експертната работа на всички участници в проекта и подкрепата на различни институции, партньори, дарители, и доброволци е постигнат един от най – значимите природозащитни резултати в нашата страна, обясняват от \"Зелени Балкани\".", "date": "2017.09.17", "title": "Фотогалерия: Завръщането на един малък сокол в България"}
{"url": "http://www.dnevnik.bg/photos/2017/09/17/3043351_snimka_na_denia_melaniia_trump_kato_reklamno_lice_na/", "text": "Голям билборд в Загреб, Хърватия, рекламира езикова школа с имиджа на първата дама на САЩ Мелания Тръмп. Текстът на плаката гласи \"Само си представете колко далеч може да стигнете с малко английски език.\" Тя е родена в град Ново Место в Словения през 1970 г., известен като Социалистическа република Словения в рамките на Югославия. През 2001 г. става постоянно пребиваващa в Съединените щати и през 2006 г. получава гражданство в САЩ. През 2005 г. се омъжва за настоящия президент Доналд Тръмп. По това време работи като модел.", "date": "2017.09.17", "title": "Снимка на деня: Мелания Тръмп като рекламно лице на езикова школа в Загреб"}
{"url": "http://www.dnevnik.bg/sport/2017/09/17/3043430_ferari_podnese_na_tepsiia_lesen_uspeh_na_hamiltun_v/", "text": "След ужасен уикенд в петък и събота, гарниран със слаба квалификация, Люис Хамилтън си пожела чудо за неделното състезание в Гран при на Сингапур. То се случи още в първия завой, когато съперниците му Себастиан Фетел, Кими Райконен и Макс Верстапен се извадиха един друг от надпреварата. Това позволи на британеца да спечели седмата си победа тази година и общо 60-a в кариерата си. Асът на \"Мерцедес\" триумфира на \"Марина бей\" за трети път, а освен това победата му е трета поред след тези на \"Спа\" и \"Монца\". След хаоса в първата обиколка Хамилтън показа железни нерви и въпреки трудностите в началото на уикенда беше много устойчив. След отлични решения в бокса на \"Мерцедес\" и страхотно темпо на пистата, британецът успя да завърши пред Даниел Рикардо с \"Ред Бул\" и съотборника си Валтери Ботас. Драмата започна преди началото на състезанието, след като над Сингапур заваля дъжд. Това се случи за първи път в 10-годишната история на уличната надпревара, а това обърка сметките на водещите тимове, които се надявваха на сухо състезание като \"Ферари\". Фаворитите започнаха с гуми интермедия, а на първия завой настана истинско меле. Верстапен се забави на старта и Кими Райконен се изравни с него, опитвайки да влезе от вътрешната страна на първия завой. Финландецът обаче закачи 19-годишния пилот на \"Ред Бул\", а от другата страна траекторията затвори стартиралият първи Фетел. Това доведе до удар между трите коли, а неволен участник в мелето се оказа Фернандо Алонсо. Испанецът стратира много силно, но беше закачен от Верстапен и се завъртя на 360 градуса, преди все пак да продължи. За малко продължи и Фетел, който беше с пробит ляв радиатор. Преди влизането в седми завой германецът стъпи със задните гуми върху охладителна течност, разлята от собствения си болид, изгуби контрол и се заби в предпазната стена, което сложи край на състезанието му. Ситуацията напомни много на битката в Монако през 1985 г., когато удар между Рикардо Патрезе и Нелсон Пикет вади шест коли от състезанието само в рамките на първия завой. \"Ситуацията не е идеална за нас, нали? Изпуснахме шанс да вземем много точки и сега ще гледаме отстрани. Все пак битката продължава и аз мисля, че ще имаме още шансове до края на сезона\", каза Фетел пред журналистите в падока. Така в рамките на няколко завоя отпаднаха стартиралите първи, втори и четвърти в състезанието, а колоната поведе Люис Хамилтън. Независимо, че рейс контролът веднага прати кола за сигурност на трасето това по никакъв начин не разклати британеца. След рестартирането той показа много стабилно темпо и бързо се откъсна пред Даниел Рикардо. Австралиецът прегря своите гуми и трябваше два влезе в бокса за нов комплект интермедии, надявайки се да прескочи Хамилтън с пресичаща стратегия. От бокса на \"Мерцедес\" рискуваха и оставиха Хамилтън на пистата, който започна да прави рекордни обиколки, въпреки второ излизане на колата за сигурност. Британецът беше един от последните в челото, които смениха гумите си с такива за сух асфалт и отново беше най-бърз. В 38-ата обиколка за трети път се появи кола за сигурност, след като Маркус Ериксон катастрофира. След рестарта Рикардо имаше серия от добри обиколки, които го доближиха на под три секунди от водача в състезанието. Хамилтън обаче показа, че има темпо в резерв и с отлично представяне в последните 15 обиколки показа, че не може да бъде застрашен. Трети финалът пресече Валтери Ботас, а четвърти Карлос Сайнц с \"Торо Росо\", за когото това е най-добро класиране във Формула 1. Топ 10 допълниха Серхио Перес с \"Форс Индия\", Джолиън Палмър \"Рено\", Щофел Вандорн от \"Макларън\", Ланс Строл \"Уилямс\", Ромен Грожа \"Хаас\" и вторият пилот на \"Форс Индия\" Естебан Окон. Успехът на Хамилтън му позволи да увеличи аванса си пред Фетел в класирането на 28 точки само шест състезания преди края на сезона. Класирането и на двата болида на \"Мерцедес\" на подиума нанесе съкрушителен удар на \"Ферари\" и при конструкторите. \"Сребърните стрели\" вече имат 102 точки преднина пред Скудерията. Следващият старт е след две седмици на пистата  \"Сепанг\"  в Малайзия.", "date": "2017.09.17", "title": "\"Ферари\" поднесе на тепсия лесен успех на Хамилтън в Сингапур"}
{"url": "http://www.dnevnik.bg/sport/2017/09/17/3043489_beroe_nadvi_lukoil_s_edna_tochka_i_vze_superkupata_po/", "text": "\"Берое\" е носителят на Суперкупата на България по баскетбол след драматичен успех с 86:85 над \"Лукойл\" (Академик). Двата отбора, които заформиха жестоко съперничество през миналия сезон и си поделиха трофеите – \"студентите\" грабнаха титлата, а \"Берое\" – купата, си дадоха нова среща. Съставът на Любомир Минчев показа по-голямо желание и въпреки леки колебания в края се поздрави с успех. Най-полезен за старозагорци беше Александър Дейвис, който завърши с \"дабъл-дабъл\" – 20 точки и 13 борби. За \"Лукойл\" най-резултатен беше Христо Николов – Гларуса с 27 точки. Най-интересно беше в последната четвърт, при която \"Берое\" поведе с 10 точки, но силни изяви на Христо Николов свалиха разликата само до три. В края \"Лукойл\" имаше атака, с която да спечели и 24 секунди, но Гларуса пропусна от тройката. Последва успешен опит от наказателната линия на Дейвис и \"Берое\" спечели. След двубоя обаче се появиха информации, че победителите могат да загубят служебно. Причината е, че в края на първото полувреме \"Берое\" игра едновременно с петима чужденци. На днешното заседание на Националната баскетболна лига е прието с осем на един гласа, при подобна ситуация да следва дисквалификация. По ирония на съдбата единственият гласувал против е спортният директор на \"студентите\" Тодор Стойков.", "date": "2017.09.17", "title": "\"Берое\" надви \"Лукойл\" с една точка и взе Суперкупата по баскетбол"}
{"url": "http://www.dnevnik.bg/sviat/2017/09/17/3043493_petima_dushi_zaginaha_i_nai-malko_30_biaha_raneni_pri/", "text": "Петима души загинаха и най-малко 30 бяха ранени в силна буря, която се разрази в западна Румъния с ветрове със скорост 100 км/ч, съобщи БТА, като цитира \"Асошиейтед прес\". Двама са загинали в град Тимишоара, единият е бил ударен от паднал билборд. Бурята изкорени дървета и скъса електропроводи. Много домакинства са без електричество. Властите предупредиха хората да останат по домовете си или да потърсят подслон, да изключат електроуредите от мрежата и да стоят далеч от трансформаторите. Днешната буря се разрази след няколко дни с високи температури, отбелязва АП.", "date": "2017.09.17", "title": "Петима души загинаха и най-малко 30 бяха ранени при буря в Румъния"}
{"url": "http://www.dnevnik.bg/photos/2017/09/17/3043118_fotogaleriia_svetovnite_snimki_na_denia_-_16_-17/", "text": "Посетители се возят на въртележка по време на 184-тия Октоберфест в Мюнхен, Германия.", "date": "2017.09.17", "title": "Фотогалерия: Световните снимки на деня - 16 -17 септември 2017 г."}
{"url": "http://www.dnevnik.bg/sport/2017/09/17/3043502_slaviia_prekusna_seriia_ot_tri_poredni_zagubi_i_pobedi/", "text": "\"Славия\" записа втора победа от началото на сезона и успя да се измъкне от зоната на изпадащите. Белите надвиха трудно с 2:1 \"Локомотив\" (Пловдив) като гост, спирайки серията си от три поредни поражения. Първото полувреме мина без голове, като и двата тима заложиха повече на битката в средата на терена. За сметка на това втората част започна много по-живо и публиката се наслади на три гола. Галин Иванов изведе \"Славия\" напред в 47-ата минута. Той се възползва от грешка на Ванчо Траянов и без да се бави вкара в мрежата на Илко Пиргов. Точно 10 минути, след като \"Славия\" излезе напред в резултата, домакините успяха да изравнят. Центриране в наказателното поле на белите доведе до разбъркване, а при него най-съобразителен се оказа Парвиз Умарбаев, който успя да се разпише. В заключителните минути имаше и положения, но и грозни моменти. Феновете на \"Локомотив\", които бяха зад вратаря на \"Славия\" Антонис Стергиакис започнаха да го замерят с бутилки и всякакви предмети, а в един момент към терена полетя и метален прът. Наложи се собственикът на пловдивчани Христо Крушарски да усмирява ултрасите, за да може мачът да продължи. Прекъсването се оказа лошо за домакините и осем минути преди края \"Славия\" получи право да изпълни дузпа. Опитният Пламен Николов задържа Калоян Кръстев в наказателното поле, а от отсъдената дузпа Ивайло Димитров донесе успеха на белите.", "date": "2017.09.17", "title": "\"Славия\" прекъсна серия от три поредни загуби и победи \"Локомотив\" на \"Лаута\""}
