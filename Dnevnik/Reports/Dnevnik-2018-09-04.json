{"url": "https://www.dnevnik.bg/razvlechenie/2018/09/04/3306311_ot_ovcharov_prez_bar_astoriia_do_london_-_kak_se_stava/", "text": "Първата джаз певица на България Лени Вълкова - родена в София през 1927 г., разказа за своя сценичен път в концерт-разговор тази вечер в литературен клуб \"Перото\" в София. На концерта присъстваха музиканти и певци, работили заедно с нея през годините – Йорданка Христова, Развигор Попов, Ани Пърмакова, Любомир Аджаков, Лиана Антонова. Лени Вълкова припомни на публиката как е започнала да гради своята кариера. Започва през 1942 г., а при смяната на властта - пее и на приеми пред Георги Димитров преди тази музика да бъде забранена. Пяла е пред маршал Толбухин и космонавтката Валентина Терешкова.. Едно от произведенията, което се превръща в нейна визитна картичка, е песента на Йосиф Цанков \"Тихо гасне тая вечер\", която тази вечер тя изпълни под съпровода на тромбониста и негов внук Вили Стоянов. Любовта й към музиката се заражда в нейното семейство. Тя израства в среда, в която песента присъства в ежедневието й, тъй като родителите й обичат да пеят, разказва тя. Приета е в консерваторията и завършва в класа на проф. Иван Попов. Лени Вълкова започва професионалната си кариера като солист в първия джаз оркестър \"Джаз Овчаров\", който е ръководен от Асен Овчаров - известен с джаз аранжиментите си на оперни арии, каза певицата. Тя е приета, след като се явява на прослушване в бар \"София\". Конкурира се с още около 50 момичета и е избрана с думите \"Това е момичето, което търсехме отдавна\". С оркестъра прави концерти в цяла България, като също пее с формация \"Оптимистите\" под ръководството на Божидар Сакеларев. Лени Вълкова участва в откриването на бар \"Астория\" във Варна, като по-късно неин концерт там се излъчва на живо по Българското национално радио. Кариерата й продължава с триото \"Трите Ел\", което е в състав Леа Иванова, Лени Вълкова и Лиана Антонова. Заедно на една сцена са и със Сашо Сладура, за когото разказа, че пленявал публиката с цигулката и музикалността си. \"Аспарух Лешников ми каза да не се главозамайвам и да остана такава, каквато съм – и аз останах\", разказа певицата. Лени Вълкова създава българския текст на известната песен \"Night and day\". В дългогодишната си кариера тя успява да работи с големите български диригенти Людмил Георгиев, Христо Вучков, Вили Казасян. В началото на 90-те години Лени Вълкова се установява в Лондон, където продължава певческата си кариера, за да се върне днес при българската си публика.", "date": "2018.09.04", "title": "От \"Овчаров\" през бар \"Астория\" до Лондон - как се става джаз-звезда при социализма"}
{"url": "https://www.dnevnik.bg/ot_vas/galeriiotvas/2018/09/04/3305897_chitatelska_fotogaleriia_bazilikata_na_sv_nikolai_v/", "text": "Базиликата е построена в края на ХІ век, за да подслони и да почете останките на св. Николай, които пристигат в Бари на 9 май 1087 г., след като са откраднати от църквата в Мира, Лиция (днешна Турция).", "date": "2018.09.04", "title": "Читателска фотогалерия: Базиликата на св. Николай в Бари"}
{"url": "https://www.dnevnik.bg/evropa/2018/09/04/3306149_izvestni_rejisyori_nastoiavat_evroparlamentut_da/", "text": "Едни от най-известните филмови режисьори, участващи в  75-ото издание на международния филмов фестивал във Венеция , изразиха подкрепа за спорната директива за авторското право на ЕС, която трябва да бъде гласувана в Европейския парламент през септември, предаде EurActiv. Режисьорите, сред които сър Алън Паркър, Паоло Сорентино и Маргарете фон Трота, заявиха в декларация подкрепата си за  директивата за авторското право  с надежда тя да осигури по-добра защита за създателите на съдържание. В декларацията се посочва: \"Ние, авторите на аудио-визуално съдържание, абсолютно се нуждаем от това директивата да бъде приета навреме, за да гарантира свободата на изразяване и независимостта на създателите, както и авторските права. Принципът на справедливо и пропорционално съдържание, подобрените мерки за прозрачност на използването и механизмът за коригиране на договорите ще имат голям ефект.\" \"С тези разпоредби директивата ще подобри позицията ни в индустрията и ще прокара пътя за така необходимото в ЕС право на заплащане за използването по заявка на аудио-визуални произведения\", се казва още в декларацията. Еврокомисарят по цифровата икономика и общество Мария Габриел също се включи в дебата в подкрепа на т.нар. Венецианска декларация. \"Директивата за авторското право има за цел да подкрепи създателите и авторите в ЕС\", написа тя в \"Туитър\" в понеделник. \"Приветствам Венецианската декларация на 165 сценаристи и режисьори от ЕС, която призовава за приемането на тази ключова мярка\". На първото четене в Европейския парламент през юли спорната реформа  бе отхвърлена  и сега предстои текстовете, които притесниха активистите за свободата на мрежата, да бъдат разгледани на пленарно заседание през есента. Основните теми за разногласие са членовете 11 и 13. Член 11 се отнася до закрилата на публикациите в пресата при използването им онлайн – той пренася в цифровата ера авторските права от старата директива 2001/29/ЕО и предвижда, че те се погасяват 20 години след първоначалното публикуване. Член 13 предвижда доставчиците на услуги, които съхраняват големи обеми произведения и други обекти, качени от техните ползватели, и осигуряват на публиката достъп до тях, да предприемат в сътрудничество с носителите на права мерки за гарантиране на защитата или за недопускането на нарушаването им в техните услуги. Според критиците на директивата чл. 11 ще изисква интернет търсачките да плащат на медиите за препратки към сайтовете им, а чл. 13 ще задължи социалните мрежи като \"Фейсбук\" и \"Ютюб\" да инсталират филтри, които да предотвратяват качването на защитени с авторско право материали. Защитниците ѝ обаче твърдят, че тя е начинът да се защитят творците и носителите на права и притесненията за цензура са необосновани.", "date": "2018.09.04", "title": "Режисьори настояват Европарламентът да одобри спорната директива за авторското право"}
{"url": "https://www.dnevnik.bg/analizi/2018/09/04/3306155_kak_gi_razlichavate_be_tiahnata/", "text": "Народът - щастлив... Избраниците му се връщат при него. Какво друго му остава на народа, освен да връчи на избраниците резервната мотика - поне някаква файда да остане от парламентаризма. Всъщност по специфичен начин въвеждаме челния албански опит. В Тирана, когато едната голяма партия спечели изборите - другата излиза от парламента и го бойкотира. (Бойкот не идва непременно от Бойко!) Тръгват евокомисари, Съветът на Европа, посланици и експерти към Тирана, следват кандърми: \"Ама не бива така, аман-заман, върнете се в парламента, а ние ще кажем на властта да седи по-кротко...\" По средата на мандата циркът-бойкот приключва и започват да се готвят за следващите избори. И така нататък... При нас има специфика в тайминга - опозицията първо седя година-две, айретен падаше по нещо, но сега й замириса на кръв и... Изтъках си платното - ритнах ти кросното! Защо? Защото в парламента се вижда добре кой за какво става. Мъка е при нас - да не почваме този разговор, кой за какво става и кой чеп за зеле не става... Но като отидеш при народа - някак сливаш се с него и много-много не ти личи кой какъв е. Е, хайде, на хаирлия да е при народа! Само искам да питам - с мерцедесите ли ще ходите при народа или с моторетките от Бузлуджа? За аванс и заплата ще се връщате ли, или с пощенски запис да ви ги пращаме? И още нещо - по пътя се оглеждайте за големи сопи неокастрени, защото чувам, че народът се бил запасил с такива. Ама, ще кажете - ние сме опозицията, а не властта? Навремето приказвах с един таксиджия на политически теми. Викам му - десните в парламента така, пък левите - иначе... \"Как ги различавате бе, тяхната... (последва серия от слова, неподходящи за публикуване), аз - вика - хич не ги схващам...\" Бойкот като Бойкот. Бойко ще си премести ... стратегията за управление... в другия... коридор. Така де, както се шегуваше една епиграма на времето - \"Аз съм Гошо Папура, ела ме хвани за ... ухото...\". ", "date": "2018.09.04", "title": "\"Как ги различавате бе, тяхната...\""}
{"url": "https://www.dnevnik.bg/bulgaria/2018/09/04/3306164_za_dps_e_nepriemlivo_da_ima_pametnik_na_pencho/", "text": "Лидерът на ДПС Мустафа Карадайъ определи като неприемливо решението в общинския съвет в Лозница да бъде издигнат паметник на Пенчо Кубадински, което е  подкрепено от 12 съветници от ДПС през 2016 г.  Паметникът трябваше да бъде открит на 6 септември, но  решението за издигането му бе отменено  вчера. Пред \"Дневник\" Карадайъ обясни, че предстои да се запознае със случая в детайли и да се види на място защо общинските съветници от ДПС са гласували за поставянето му. Като висш функционер на БКП Пенчо Кубадински, който е родом от Лозница, е един от ръководителите на т.нар. възродителен процес и е съден, но оправдан.  \"Предвид факта, че Пенчо Кубадински е исторически свързан с дейността на БКП в качеството му на ръководен деец на партията, поставянето на негов паметник противоречи на чл. 3, ал. 1 от Закона за обявяване на комунистическия режим в България за престъпен\", се казва в решението за отмяна на поставянето на паметника. Какво ще се случи с паметника все още не е ясно. Кметът на Лозница, който и и областен председател на ДПС за Разград, Севгин Шукри каза пред \"Дневник\", че все още се заседава по въпроса и бъдещето на паметника ще бъде решено до края на деня. Миналата сряда Шукри обясни, че Пенчо Кубадински е направил много за Лозница и че той не е чул никой да каже \"нещо негативно\".  Срещу издигането на паметника реагираха първо от ДОСТ и НДПС, които характеризираха вдигането на паметника като \"чудовищна подигравка с жертвите на комунистическия режим\" и реабилитиране на участниците в престъплението \"възродителен процес\". Група от 24-ма български интелектуалци - писатели, журналисти, преподаватели, поискаха да не се открива паметникът  в отворено писмо по премиера , президента, главния прокурор и областния управител на Разград.", "date": "2018.09.04", "title": "За ДПС е неприемливо да има паметник на Пенчо Кубадински, обяви Карадайъ"}
{"url": "https://www.dnevnik.bg/politika/2018/09/04/3306168_gerb_i_obedineni_patrioti_imat_naglasata_da_spasiat/", "text": "ГЕРБ и партньорите им от \"Обединени патриоти\" имат нагласата да оставят на поста министъра на регионалното развитие Николай Нанков. Той  подаде оставката си заедно с министрите  на вътрешните работи Валентин Радев и на транспорта Ивайло Московски след катастрофата в Своге, довела до смъртта на 17 души. Има сериозна подкрепа за министър Николай Нанков, каза  пред Би Ти Ви зам.-председателят на ГЕРБ  Цветан Цветанов. Според него \"спонтанно повече от половината кметове са застанали в негова подкрепа\". Цветанов намекна, че оставките на тримата може и да не бъдат гласувани. Като председател на Комисията по регионална политика смятам, че отстраняването на министър Нанков ще доведе до сериозна вреда, каза в парламента депутата от \"Обединени патриоти\" Искрен Веселинов. \"Ние от ВМРО изразихме позиция. Смятаме тези оставки за прибързани, преди да са ясни причините за съответната злополука\", каза още Веселинов. \"Това, което мога да кажа като председател на Комисията по регионална политика, е, че отстраняването на министър Нанков би нанесло сериозна вреда на въвеждането на тол-системата, от която чакаме милиарди, и реализацията на водния цикъл. Доста скептичен съм, че тази оставка ще помогне за каквото и да е и ще реши, какъвто и да е проблем\", добави Веселинов. В социалните мрежи също тече кампания за спасяването на тримата министри. \"Ако бъдат внесени оставките от министър-председателя Бойко Борисов, от парламентарната група на ГЕРБ ще бъдат подкрепени\", каза по-късно в парламента Цветанов, попитан дали оставките може да бъдат оттеглени. Решението ще бъде взето в понеделник на коалиционния съвет на ГЕРБ и Патриотите. Ще водим разговор с колегите и когато вземем политическо решение, ще можем да ви информираме, сега е некоректно да коментираме какви са нагласите на колегите, добави Цветанов, Разместване на ресорите по министерства между партньорите на  вчерашния коалиционен съвет  не е било коментирано, нито пък наследници на постовете на тримата.", "date": "2018.09.04", "title": "ГЕРБ и \"Обединени патриоти\" имат нагласата да спасят министър Нанков"}
{"url": "https://www.dnevnik.bg/video/novinite_na_bnt/2018/09/04/3306166_video_drugite_novini/", "text": "Електронни дневници се въвеждат в 50 училища в страната.", "date": "2018.09.04", "title": "Видео: Другите новини"}
{"url": "https://www.dnevnik.bg/sport/2018/09/04/3306096_mourinyo_se_e_sporazumial_s_ispanskite_vlasti_za/", "text": "Мениджърът на \"Манчестър юнайтед\" Жозе Моуриньо е постигнал споразумение с данъчните власти в Испания по обвинението за укриване на 3.3 милиона евро, съобщи \"Мундо\". Португалският специалист получава едногодишна присъда, но няма да влезе в затвора, тъй като според испанското законодателство първа присъда до две години затвор се заменя с пробация. Моуриньо се призна за виновен по два случая за данъчни злоупотреби. Преди година испанската прокуратура внесе иск срещу португалеца с обвинение, че той не е декларирал приходи от имиджовите си права за 2011 и 2012 г. \"с цел получаване на незаконни печалби\". По това време Моуриньо беше начело на \"Реал\" (Мадрид). Според прокурорите той е измамил данъчните власти с 1.61 милиона евро за 2011 г. и 1.69 милиона през 2012 г. Парите са преминавали през офшорни сметки във Вирджинските острови и Нова Зеландия. Моуриньо, който беше начело на \"Реал\" в продължение на три сезона до лятото на 2013 г., имаше проблеми с данъчните през 2014 г. Искане от прокуратурата тогава завърши със санкция от 1.15 млн. евро. По-късно обаче данъчните установиха, че част от информацията, представена в това споразумение, е неточна. Случаят беше отново отворен след изтекла информация във Football Leaks.", "date": "2018.09.04", "title": "Моуриньо се е споразумял с испанските власти за едногодишна присъда"}
{"url": "https://www.dnevnik.bg/sport/2018/09/04/3306183_ot_20_do_300_leva_struvat_biletite_za_macha_na_kubrat/", "text": "От 20 до 300 лева ще струват билетите за боксовия мач между Кубрат Пулев и Хюи Фюри. 37-годишният българин и 23-годишният британец  ще се качат на ринга в зала \"Арена Армеец\" в София на 27 октомври . Победителят от двубоя ще стане задължителен претендент за световната титла на Международната боксова федерация (IBF), която в момента се държи от Антъни Джошуа. Билетите по 20 лева ще са за най-горните шест реда в залата, а останалите места на балконите ще струват по 30 лева. Най-скъпите пропуски са за местата около ринга, като от тях в продажба са по-малко от 70 броя. Другите места на терен са по 150 и 200 лева. Останалите ценови категории са 60, 70, 80, 100 и 160 лева. Пулев ще се боксира за пръв път от 16 месеца. Последният му мач беше победата по точки срещу американеца Кевин Джонсън в зала \"Арена Армеец\" на 28 април 2017 г. Преди това той имаше още един мач в България - нокаута в третия рунд срещу нигериеца Самюел Питър в края на 2016 г. Българинът ще преследва 26-a победа в 27-ия си двубой на професионалния ринг. Единствената загуба на 37-годишния боксьор дойде в мача за световната титла с Владимир Кличко през есента на 2014 г. \"Радвам се, че този мач ще се проведе в България. Толкова противници се отказаха, въпреки всичко успяхме да го направим. Знаете, че е важна българската публика. Тя има специално място, защото моята кръв е българска. Смятам, че Хюи Фюри е сериозен противник. Няма нищо общо с предишните, идвали в България. Той е следващият поред в ранглистата на IBF, двама преди това се отказаха, не искаха да дойдат тук. Радвам се, че се съгласи\", каза Пулев  на пресконференция в понеделник. Фюри има 21 победи в 22 мача на професионалния ринг. Единствената му загуба дойде срещу  Джоузеф Паркър в двубой за световната титла на WBO . Оттогава британецът има една среща - победа с технически нокаут в петия рунд срещу сънародника си Сам Секстън на 12 май. \"Искам да се изправя срещу най-добрите боксьори. Искам да съм сред най-добрите в категорията и да се боря за титлите на Антъни Джошуа. Кобрата е просто още един опонент. Тук съм, за да го победя. Може да се окаже, че имам повече фенове в България от Кубрат Пулев\", каза британецът.", "date": "2018.09.04", "title": "От 20 до 300 лева струват билетите за мача на Кубрат Пулев с Фюри"}
{"url": "https://www.dnevnik.bg/video/2018/09/04/3306163_video_v_rusiia_zapochna_ednochasovo_predavane_za/", "text": "Ново руско телевизионно предаване за работата и отдиха на Владимир Путин съчетава съветския пропаганден стил с ориенталски славословия, отбелязва \"Ведомости\" под заглавието \"Един захарен Кремъл\". Редакцията коментира вчерашната програма \"Москва. Кремъл. Путин\" с участие на президентския прессекретар Дмитрий Песков, излъчена от руската държавна телевизия \"Россия 1\" (който каза \"Путин не само обича децата, но изобщо хората\"). Работната седмица на Путин \"бе обсъдена с подробности и комплименти\" и \"илюстрирана с кадри от паркетната хроника: ето го Путин как общува с жителите на Омск, ето как разговаря с деца в Сочи, ето го как събира гъби в Саяните (планини в Южен Сибир), ето го как със собствените си ръце коригира пенсионната реформа\" в Русия, разказва вестникът. Предаването предизвика иронични коментари в социалните мрежи заради тази гърмяща смес от съветска пропагандна стилистика и ориенталски славословия в чест на мъдрия управник, който работи толкова много и ефективно, толкова се вслушва в нуждите на обикновените хора, почива си толкова скромно и същевременно демонстрира чудесна физическа форма, пише изданието. Новото предаване се очаква да стане седмично с излъчване всяка неделя. Целта е да се компенсира спадът в рейтинга на Путин сред аудиторията на държавните телевизии заради  обявеното вдигане на пенсионната възраст в Русия , посочва политологът Николай Петров. Миналата седмица президентът заяви в специално телевизионно обръщение, че ще бъдат смекчени някои от най-неприятните моменти в предстоящите промени. Това обаче може да не е достатъчно и \"се налага по-честичко да показват на телевизионните зрители един добър цар, милеещ за нуждите на дребните хорица\", добавя експертът. Острите отзиви в социалните мрежи едва ли вълнуват авторите на идеята, тъй като предаването е адресирано към зрители на държавните телевизии, които вярват на пропагандата, смята \"Ведомости\". И допуска, че каналът \"Россия 1\" също може да си вдигне рейтинга с такава продукция. Според опозиционната руска телевизия \"Дожд\" водещият новата програма Владимир Соловьов, известен с прокремълските си позиции, е създал нов жанр - телевизионна иконопис. Журналистите от \"Дожд\" наричат предаването \"Житие в пряк ефир\", информира Би Би Си. Онлайн изданието Би Еф Ем цитира говорителя на Кремъл Дмитрий Песков, нарекъл в предаването Путин \"много човечен човек\". Соловьов напомнил, че поетът Владимир Маяковски описва като \"най-човечния човек\" съветския вожд Владимир Ленин, но Песков отвърнал: \"В случая говоря конкретно за Путин, за моя началник. Затова имам пълно право да го кажа тук.\" Предаването е най-вече опит да се изгладят негативите около пенсионната реформа в Русия; появата му сочи наличието на проблеми във вътрешната политика, смята наблюдателят Григорий Добромелов. Хората в Русия \"няма да хукнат сега да обичат реформата заради действията на кремълските пропагандисти\", но властта \"по принцип може\" да ги накара да не свързват реформата и последиците й със самия Путин. За целта Кремъл \"трябва да насърчи очовечаването на образа на Путин, сиреч да добави багри в този образ\", обяснява аналитикът Абас Галямов.", "date": "2018.09.04", "title": "Видео: В Русия започна едночасово предаване за \"Москва, Кремъл и Путин\""}
{"url": "https://www.dnevnik.bg/sviat/2018/09/04/3306218_turciia_izprati_oshte_voenna_tehnika_po_granicata_sus/", "text": "Турската армия изпрати рано тази сутрин още военна техника в провинция Килис, край сирийската граница, съобщи \"Хюриет дейли нюз\". Към района на Елбейли, по сирийско-турската граница, са прехвърлени танкове М-60 и гаубици като част от мерките за овладяване на евентуален мигрантски приток от Сирия, обясняват източници от силите за сигурност, пожелали да запазят анонимност заради ограничения за говорене в медиите. Според тях става дума за подготовка на турските въоръжени сили, ако сирийският режим започне операцията си срещу  бунтовниците в Идлиб  - последната провинция в страната, която е под контрола на бойци, сражаващи се срещу президента Башар ал Асад. В страната има и други райони, които не са в ръцете на режима, на север, но в тях бунтовниците се подкрепят на терен и от  Турция  и САЩ. Миналата седмица Русия  започна военни учения  в Средиземно море и струпа най-голямата си досега група кораби там заради евентуалната битка за Идлиб, а днес активисти съобщиха, че  руски изтребители са подновили  бомбардировките срещу бунтовниците. Затова Турция вече е разширила  бежански лагер, който управлява  от сирийската страна на границата, и е подсилила наблюдателните пунктове в провинция Идлиб, които поддържа като гарант за неуспялото прекратяване на огъня, продължава \"Хюриет\". Турското разузнаване очаква поне няколкостотин хиляди души да тръгнат към границата от Идлиб. ООН допуска, че може да стана дума за до 2.5 млн. души.", "date": "2018.09.04", "title": "Турция изпрати още военна техника по границата със Сирия"}
{"url": "https://www.dnevnik.bg/sviat/2018/09/04/3306083_pensionnata_reforma_moje_da_povliiae_na_izborite_v/", "text": "В неделя в Русия са насрочени избори на фона на усилията на управляващата политическа партия да се пребори с широките последици на критиките срещу одобрените планове за повишаване на пенсионната възраст с поне 5 години. Партията \"Единна Русия\", която преди две години получи конституционно супермнозинство във федералния парламент, е обругавана на протестни митинги, откакто лидерът ѝ, премиерът Дмитрий Медведев, обяви пенсионната реформа преди 3 месеца. Седемдесет и един процента от анкетираните в национално допитване миналата седмица на най-големия в страната независим социологически център - \"Левада\", са казали, че не одобряват работата на Медведев, което е исторически връх. Почти същият брой, 68 процента от анкетираните, са казали, че не одобряват работата на парламента, което е най-високият показател от десетилетие. Ще се отрази ли такова неодобрение за партията \"Единна Русия\" на регионалните и местни избори в неделя? \"Би могло\", каза руският политически анализатор Наби Абдулаев за ДПА. \"Изглежда, интересът към политиката в регионите избледнява, като се състезават по-малко кандидати, отколкото в предишни изборни цикли\", каза Абдулаев, директор за Русия на глобалното консултантско обединение \"Контрол рискс груп\". Кметът на Москва Сергей Собянин, който има шансове да бъде преизбран в неделя, се разграничи от \"Единна Русия\", като се кандидатира като независим. \"Рейтингът на Собянин сред московчани е по-висок от този на партията. Той няма нужда от партията за кампанията си\", каза Абдулаев. Собянин \"не иска да дължи нищо на партията, след като спечели\". Президентът Владимир Путин, който също се кандидатира като независим, когато беше преизбран тази година за четвърти мандат като държавен глава, миналата седмица се обърна към народа за подкрепа за пенсионната реформа. Путин, който е на 65 г., каза, че пенсионната възраст трябва да се повиши  до 60 години за жените и 65 за мъжете , защото Русия се бори със \"сериозни демографски проблеми\" и заради това бремето върху пенсионната система непрекъснато нараства. Четиридесет и три процента от руските мъже едва ли ще достигнат възраст от 65 години, като средната продължителност на живота в Русия е 66 години за мъжете и 77 за жените, по данни на Световната банка отпреди две години. \"Единна Русия\" трябва да вземе много непопулярно решение, тъй като всеобщото отношение към тези политици стана отрицателно\", каза за ДПА руският специалист Павел Шариков. \"Това е много лош знак за онези, които се кандидатират на изборите\", каза Шариков, политически експерт в държавната Руска академия на науките. Медведев, когото Путин отново назначи за премиер тази година, обяви пенсионната реформа в деня, когато руският национален отбор по футбол играеше мача на откриването на първенството за Световната купа, като победи категорично с 5:0 срещу Саудитска Арабия. Появиха се предположения, че правителството е направило така, че обявяването да съвпадне с деня на мача, а празничните прояви по повод Световната купа да отклонят вниманието. Мярката предизвика протести в цялата страна. На митинг на комунистическата партия в центъра на Москва в края на миналата седмица пенсионер твърдо осъди реформата като пагубна за бъдещето на страната. Но въпреки че хиляди излязоха на улицата, за да протестират, \"това няма да промени нищо\", каза 73-годишната Валентина Рушникова, член на комунистическата партия още от съветско време. Говорейки за страната като цяло, тя каза, че в политическо отношение \"хората са заспали. Те не осъзнават какво всъщност се случва\". /БТА", "date": "2018.09.04", "title": "Пенсионната реформа може да повлияе на изборите в Русия тази неделя"}
{"url": "https://www.dnevnik.bg/politika/2018/09/04/3306238_vejdi_rashidov_e_dopusnat_v_konkurs_za_akademici_na_ban/", "text": "Председателят на комисията по култура и медии в парламента Вежди Рашидов, който е бивш министър на културата от ГЕРБ, е допуснат в конкурс за академици на Българската академия на науките (БАН). Става въпрос за конкурс в отделение \"Творци на изкуството\", където ще се състезава за едно място с проф. Боян Биолчев, Владимир Зарев, проф. Георги Георгиев, Пламен Марков и Симеон Симеонов–Янев, се посочва в информация в сайта на БАН. В момента Рашидов е член-кореспондент на академията. Академиците и член-кореспондентите на БАН вземат пожизнени възнаграждения. Според постановление на Министерския съвет академиците, които не работят по трудово или служебно правоотношение, допълнително пожизнено месечно възнаграждение в размер на основното месечно възнаграждение на народен представител за съответния месец. В момента основната депутатска заплата е над 3500 лева.", "date": "2018.09.04", "title": "Вежди Рашидов е допуснат в конкурс за академици на БАН"}
{"url": "https://www.dnevnik.bg/photos/2018/09/04/3306065_fotogaleriia_taifunut_djebi_vruhletia_iaponiia/", "text": "Един човек загина, а десетки бяха ранени, след като мощният тайфун Джеби връхлетя по-рано днес Западна Япония. Тайфунът Джеби е най-силният, преминавал през Япония за последните 25 години. Той донесе със себе си проливни дъждове и бурни ветрове. Един човек загина в западния град Хигашоми, след като бе погребан под рухнал под напора на вятъра склад. Според японски медии ранените са 76.", "date": "2018.09.04", "title": "Фотогалерия: Тайфунът Джеби връхлетя Япония"}
{"url": "https://www.dnevnik.bg/sviat/2018/09/04/3306235_nad_80_ot_sobstvenicite_v_rusiia_sa_gotovi_da_prodadat/", "text": "В Русия 84 процента от собствениците на руски компании са готови да продадат част от активите си поради липса на ефективност или наличие на рискове, но не достига търсене на такива активи. Това показват резултатите от проучване Барометър на доверието на компаниите на консултантската група EY по поръчка на РБК, цитирани от ТАСС. Едва 32 процента от инвеститорите са готови да инвестират в нови проекти, сочи проучването. По-конкретно 33 процента от анкетираните са готови да продадат икономически неефективни активи, а 51 на сто - активи, свързани с риск от прекратяване на дейност. Изданието отбелязва, че проучването е съвпаднало по време с априлското разширение на американските санкции срещу едрия руски бизнес. В допитването са участвали 60 ръководители на руски компании от 14 сектора. Главен риск, застрашаващ развитието на бизнеса, е геополитическото напрежение според 55 на сто от анкетираните в Русия. Безпокойство предизвикват и промените в търговската политика, силната колебливост на валутния курс и цифровизацията. \"Кризата е отслабила позициите на компаниите от малкия и средния бизнес, които страдат от въведените ограничения срещу Русия, както и от нестабилността и втвърдяването на изискванията на регулаторите\", отбелязват авторите на проучването. Освен това според експертите държавата не им оказва същата подкрепа, както на едрия бизнес. /БТА", "date": "2018.09.04", "title": "Над 80% от собствениците в Русия са готови да продадат активи"}
{"url": "https://www.dnevnik.bg/sport/2018/09/04/3306240_ronaldo_poluchava_tri_puti_po-goliama_zaplata_ot_vseki/", "text": "Звездата на \"Ювентус\" Кристиано Роналдо получава над три пъти по-голяма заплата от втория най-добре платен играч в Серия А. Половината от клубовете в елита на италианския футбол харчат по-малко за заплати на година, отколкото шампионите за възнаграждението на петкратния носител на \"Златната топка\". \"Газета дело спорт\" публикува днес списъка със заплатите в 20-те отбора от Серия А през новия сезон. Общата им стойност е 1.1 милиарда евро. Годишната заплата на Роналдо е 31 милиона, а втори с 9.5 милиона е нападателят на \"Милан\" Гонсало Игуаин. \"Ювентус\", който преследва oсма поредна титла на Италия, харчи най-много за заплати на играчи - 219 милиона евро. \"Милан\" е на второ място със 140 милиона евро, следван от градския съперник \"Интер\" със 116 милиона, \"Рома\" със 100 милиона и \"Наполи\" с 94 милиона. Цели десет клуба харчат по-малко за заплати от годишното възнаграждения на Роналдо - \"Сасуоло\", \"Каляри\", \"Дженоа\", \"Аталанта\", \"Удинезе\", \"Парма\", \"Фрозиноне\", \"Киево\", СПАЛ и \"Емполи\". Шестима от осемте играчи с най-високи заплати в Серия А са футболисти на \"Ювентус\". Пауло Дибала е трети в класацията със 7 милиона евро на година, Миралем Пянич е четвърти с 6.5 милиона, Дъглас Коста е пети с 6 милиона, Леонаро Бонучи - седми с 5.5 милиона, а Емре Джан - осми с 5 милиона. Вратарят на \"Милан\" Джанлуижи Донарума разделя петата позиция с Коста. Челната десетка се допълва от крилото на \"Наполи\" Лоренцо Инсиние с 4.6 милиона и голмайсторът на \"Интер\" Мауро Икари с 4.5 милиона.", "date": "2018.09.04", "title": "Роналдо получава три пъти по-голяма заплата от всеки друг играч в Серия А"}
{"url": "https://www.dnevnik.bg/bulgaria/2018/09/04/3305572_blizo_20_novi_predavaniia_shte_se_izluchvat_po_bnt2_ot/", "text": "Новата програмна схема на БНТ2 включва 20 нови предавания с културна и образователна насоченост. Сред новите в телевизията ще бъде главният диригент на Софийската филхармония Найден Тодоров, който ще има музикален проект. Това се разбира от отговори на Българската национална телевизия до \"Дневник\". В тях се казва, че промяната в БНТ2 ще започне от октомври. Превръщането на втория канал на националната телевизия  \"в нишов за образование и култура\" беше част от концепцията на изпълнителния директор на БНТ Константин Каменаров, с която той си спечели поста. Няма да има промяна на водещите на културния слот от сутрешния блок на БНТ1, който сменя името си от \"Денят започва с култура\" на \"Култура.бг\" - Анна Ангелова, Александра Гюзелева, Димитър Стоянович и Михаил Заимов. Едно от новите имена в телевизията ще е е влогърът ( ) Крис Захариев, като не се посочва каква роля ще има той. Сутрешният блок на БНТ1 също ще бъде обновен , като новините ще са на всеки 30 минути, водещите ще бъдат общо 4-ма -  Боряна Каменова, Илия Илиев, Даниел Михайлов и Ели Гигова. Програмата ще включва спорт и развлекателни теми, като Гигова ще води рубриката \"Животът в мрежата\", в която ще се показват истории от интернет, които предизвикват полемика.  Актьорът Стефан Щерев ще бъде екранен партньор на Мария Андонова в предаването \"100% будни\". То засяга потребителски въпроси, модни тенденции, здравословния начин на живот, истории за успеха на млади и талантливи хора. Всяка събота и неделя 8:00 по БНТ1 ще се излъчва предаването за \"духовното развитие и израстване, менталното усъвършенстване, психическото и физическото здраве\" – \"Пътеки\". То ще е с продължителност 30 минути с водещ \"чаровната Деница Гергова\". Не се предвиждат промени в ръководството на БНТ1, като Евгения Атанасова-Тенева ще продължава да е главен продуцент както на външните, така и на вътрешните телевизионни продукции. Тя пое \"Вътрешна телевизионна продукция\" след освобождаването на Роберт Ковачев, като от телевизията не отговарят на въпросите защо все още не е проведен конкурс за поста и дали ще има такава процедура. Различни мотиви \"Предвид навлизането на много нови продукции в програмата на БНТ изцяло се променят и графиците за снимки на предавания. Поради невъзможност да съчетава работата си в две аналитични продукции – \"Библиотеката\" и \"История.БГ\", Георги Ангелов е изразил своето предпочитание да остане водещ на \"История.бг\", пишат от пресцентъра на БНТ в отговор на въпрос за водещия Георги Ангелов. В средата на миналата седмица той съобщи във \"Фейсбук\", че му се е наложило да избира кое от двете предавания да продължи да води. \"Toва е решение, взето от ръководството\", каза той пред \"Дневник\", като посочи, че мотивите за него не са му известни. Ангелов каза и че предаванията, които водеше доскоро, се записват по различно време и няма как графиците им да съвпадат, за да не може да продължи да бъде водещ и на двете. Водещият посочи, че в телевизията има още двама негови колеги, които са в неговото положение и ще трябва да изберат едно от двете предавания, които водят - Горан Благоев (\"Вяра и общество\" и \"История.бг\") и Андрей Захариев. \"Всеки от водещите на БНТ има право да избере предаването, в което да остане титуляр\", пишат още от БНТ, като отбелязват, че позициите на водещите са в процес на обсъждане с продуцентите. Други от лицата на телевизията, които ще се завърнат в ефир, са Бойко Василев, Добрина Чешмеджиева, Искра Ангелова, Люба Пашова.", "date": "2018.09.04", "title": "Близо 20 нови предавания ще се излъчват по БНТ2 от октомври"}
{"url": "https://www.dnevnik.bg/bulgaria/2018/09/04/3305529_dans_shte_sledi_sistemata_na_mitnicite_na_jivo_247/", "text": "Държавна агенция \"Национална сигурност\" (ДАНС) ще има достъп до информационната система на агенция \"Митници\" 24 часа в денонощието, 7 дни в седмицата. Това е заложено в проект на инструкция за достъпа,  качен на правителствения портал  за обществени обсъждания. Достъпът на ДАНС ще е за справочна дейност с изключение на данъчна и осигурителна информация при спазване на принципа \"необходимост да се знае\" по смисъла на Закона за защита на класифицираната информация. Това означава, че достъпът е ограничен само до определена класифицирана информация и само за лица, чиито служебни задължения или конкретно възложена задача налагат това. В проекта е описана и конкретната информация, до която служителите на ДАНС ще имат достъп: за извършените вносни, износни и транзитни операции; декларации за парични средства; електронни акцизни данъчни документи; акцизни декларации; лицензи и регистрации по Закона за акцизите и данъчните складове; независима малка пивоварна; специализиран малък обект за дестилация и т.н. В началото на годината БСП предизвика скандал за системата за обмен на информация между Агенция \"Митници\" и НАП - Българска акцизна централизирана информационна система (БАЦИС). Оказа се, че в централизираната система за контрол на акцизните стоки не оставят следи влизанията или направените промени, защото това са параметрите, зададени при изграждането й. \"В крайна сметка изводът е, че системата позволява манипулация и тя така я позволява, че от нея очевидно не остават следи\",  заяви на изслушване в парламента главният прокурор Сотир Цацаров . Той определи системата като \"развален водомер, през който не се знае какво минава\".", "date": "2018.09.04", "title": "ДАНС ще следи системата на митниците на живо денонощно"}
{"url": "https://www.dnevnik.bg/politika/2018/09/04/3305629_purvo_zasedanie_na_parlamenta_sled_liatnata_vakanciia/", "text": "Парламентът днес се събира на първо заседание след лятната ваканция. В дневния ред са промени в закона за пътищата, които са необходими, за да за заработи новата пътна тол-система и електронните винетки. Заседанието се провежда по-малко от ден след срещата на управляващата коалиция - ГЕРБ- \"Обединени патриоти\" след което се разбра, че искрите в управляващата коалиция, както и в по-малката - \"Обединени патриоти\",  са погасени в името на стабилността . По-рано вчера вицепремиерът Валери Симеонов поиска промяна в коалицията и заплаши партията му - НФСБ да излезе от властта. Той и лидерът на ВМРО Красимир Каракачанов бяха недоволни, че оставките на тримата министри подадени след трагедията във Своге не са обсъждани с тях, което е заложено в коалиционното споразумение. Лидерът на ГЕРБ в парламента Цветан Цветанов каза след срещата, че процедурата по смяната на министри все още не е започнала и оставките ще бъдат обсъждани в понеделник. Малко преди срещата вчера президентът Румен Радев направи обръщение към народа в което каза, че \"нов изборен цикъл в непосредствено бъдеще няма да отвори нова перспектива\". Той призова управляващата коалиция да се фокусира върху най-острите проблеми на обществото. За това се очакват декларации на партиите в парламента и продължаване на правителствената криза.  Заседанието на парламента е извънредно, защото почивният ден 6 септември тази година се пада в четвъртък и във вторник народните представители ще си \"отработят\" петъка, за да си направят 4-дневен дълъг уикенд след два работни дни. Първото редовно заседание ще е в сряда. От управляващата партия искат бързо да направят задължително слагането на колани за всички автобуси. Това поиска и премиерът Бойко Борисов в събота. Промяната също ще бъде заложена в закона за движение по пътищата. Приемането на реформите в сектора на пътната безопасност е основен приоритет в новия парламентарен сезон според ГЕРБ след катастрофата до Своге, в която загинаха 17 души и заради която  трима министри подадоха оставките си  в петък. Комисията по въпросите на децата ще гледа закона за семейните помощи за деца, който беше приет от правителството на 1 август. С промените се предлага  нова семейна помощ , която ще получават децата, които нямат право на наследствена пенсия за починал родител. В дневния ред на заседанието е предвидено да се гледат годишните доклади на Българската академия на науките и Комисията за регулиране на съобщения, спогодба за избягване на двойно данъчно облагане със Саудитска Арабия и закона за здравето, внесен от депутатите на вицепремиера Валери Симеонов. Той предвижда облекчаване на режима на пушене в заведения и туристически обекти, но няма шанс да бъде приет, съдейки по отрицателните становища на министерства, неправителствени организации и партията мандатоносител ГЕРБ.", "date": "2018.09.04", "title": "Парламентът заседава за първи път след лятната ваканция (допълнена)"}
{"url": "https://www.dnevnik.bg/evropa/2018/09/04/3305292_izpravi_se_shte_uspee_li_novo_dvijenie_da_sujivi/", "text": "В опит да спре възхода на крайнодясната \"Алтернатива за Германия\" германската левица създава ново движение, имащо за цел да възпроизведе успеха на британската организация \"Moментум\" (\"Движеща сила\"), която изведе твърдолинейния Джереми Корбин начело на Лейбъристката партия. Анализаторите са скептични за шансовете му и твърдят, че това е безсмислено начинание на двама от най-известните и пораждащи разделение представители на германската левица - бившия министър на финансите Оскар Лафонтен и Сара Вагенкнехт, която е член на твърдолинейната партия Левите. Но дори преди официалното му създаване, което предстои днес, движението спечели вече около 50 хил. последователи в интернет. Движението , наречено \"Изправи се!\" (Aufstehen), има за цел  да събере подкрепа  от симпатизантите на различни партии - от социалдемократите, еколозите от Зелените и радикалната партия Левите. То се описва като сила за социално и демократично обновление. \"През последното десетилетие ляволибералните партии не успяха да изградят надежден съюз и да изработят политическа идея, с която да спечелят властта. Дори изгубиха част от избирателите си, които в знак на протест гласуваха за \"Алтернатива за Германия\", посочва \"Изправи се!\". На изборите миналата година трите леви партии общо получиха само 38 процента от гласовете. Подобно на аналозите си във Великобритания и Франция Германската социалдемократическа партия загуби традиционния си електорат, след като през последните две десетилетия се измести към центъра на политическия спектър - първо с канцлера Герхард Шрьодер, а след това и с коалициите си с християндемократите на Ангела Меркел. Детайлите за политиката на новото движение още са неясни, но в интернет страницата на \"Изправи се!\" се говори за гарантиране на работни места, по-високи заплати, справедливи данъци, защита на околната среда, разоръжаване и борба с ксенофобията. Анализаторите виждат само някои прилики между перспективите пред \"Изправи се!\" и успеха на движението \"Моментум\", което помогна на Лейбъристката партия почти да утрои членската си маса, която в рамките на две години стана 600 хил. души. \"В Германия всеки човек с леви възгледи може да избере между социалдемократите, Зелените или Левите. В Англия изборът е по-малък - или гласуваш за лейбъристите, или въобще не гласуваш\", казва политическият експерт от Берлинския свободен университет Геро Нойгебауер. Някои анализатори виждат повече прилики с лявото популистко движение на Жан-Люк Меланшон във Франция. Той получи малко под 20 процента от гласовете на първия тур от президентските избори във Франция през 2017 г. Други сравняват \"Изправи се!\" с американския лидер Бърни Сандърс, който бе сериозна конкуренция за Хилари Клинтън в борбата за излъчване на кандидат за президент от Демократическата партия за изборите през 2016 г. Скептицизъм Нойгебауер не се уповава много на първоначалния изблик на подкрепа в интернет. \"Когато влизате в магазин, можете просто да разгледате и да си тръгнете, без да купите нищо\", казва той. В списание \"Цицерон\" бе публикувана прогнозата на политическия експерт Улрих фон Алеман, че потенциалната подкрепа за \"Изправи се!\" сред избирателите може да достигне 10-15 процента. Не е ясно дали движението въобще ще участва в избори, но социологическите агенции се съмняват, че ще успее да отнеме от гласовете на \"Алтернатива за Германия\", която се очаква да спечели около 15 процента. Тя се възползва от недоволството от политиката на Меркел на отворени врати за мигрантите, но няма по-широка политическа платформа. \"Не виждам как \"Изправи се!\" ще привлече избирателите на \"Алтернатива за Германия\". Това са хора с крайнодесен уклон\", казва Манфред Гюлнер от социологическата агенция \"Форза\". Според него повечето биха си останали вкъщи, вместо отново да гласуват за друга партия. Въпреки това \"Изправи се!\" се ползва с подкрепата не само на известни личности като сина на бившия канцлер социалдемократ Вили Бранд, но и на учители, пенсионери, автомонтьори и диджеи, които публикуват свои видеозаписи на интернет страницата му. \"Имаме нужда от инициатива за бъдещето, визия за страната ни\", казва в публикация в сайта икономистът Карл-Хайнц. Според него в бързо променящия се свят хората са уплашени. Една от най-големите пречки пред движението са неговите основатели. Въпреки че още не е обявен съставът на ръководството му, известно е, че то е замислено от Лафонтен и Вагенкнехт. Те са харесвани от някои хора с твърдолинейни позиции, но иначе не са особено популярни и до голяма степен са част от политическата система, която критикуват. Лафонтен е мразен от социалдемократическата партия, след като подаде оставка като финансов министър на Шрьодер във връзка с реформи в областта на социалната сигурност и се присъедини към Левите - партия, в която членуват и бивши комунисти от Източна Германия. \"Главната идея на \"Изправи се!\" не е лоша - да се съживи левицата, но ако това ще го прави Лафонтен, съм доста скептичен за резултата\", казва Гюлнер./БТА", "date": "2018.09.04", "title": "\"Изправи се\": ще успее ли ново движение да съживи левицата в Германия"}
{"url": "https://www.dnevnik.bg/sviat/2018/09/04/3305436_putishtata_na_koprinata_sa_dulgov_kapan_za_priiatelite/", "text": "Наводнени с китайски кредити, страните, където се изпълняват инфраструктурните проекти в рамките на \"Пътищата на коприната\", обявени от Пекин, виждат как дълговете им се увеличават стремително. До такава степен, че Международният валутен фонд (МВФ) е обезпокоен и някои държави се опълчват на Китай. През лятото 2013 г. китайският президент Си Цзинпин представяше своята титанична инициатива за построяване на  пристанища, пътища и железопътни връзки  в цяла Азия, Африка и Европа, на обща стойност десетки милиарди долари. Пет години по-късно, тези \"нови  Пътища на коприната \" предизвикват критики и безпокойства, като Пекин бива обвиняван, че използва финансовата си сила, за да разпростира своето влияние. \"Това не е китайски клуб\", оправда се преди няколко дни Си Цзинпин, хвалейки тези \"взаимноизгодни сътрудничества\". Само че, ако на теория този проект свързва около 70 страни с цел съвместни инвестиции, то на практика много от тези строежи са финансирани от китайски институции. За пет години, общата стойност на преките инвестиции, направени от азиатския гигант във въпросните държави, надхвърля 60 милиарда долара, а тази на проектите, дадени на китайски компании, достига повече от 500 милиарда долара, според Пекин. Достатъчно, за да извади от релсите финансово уязвимите страни. Малайзия съвсем неотдавна отмени три проекта, сред които  железопътна линия  на стойност 20 милиарда долара, с аргумента, че не може да ги финансира, тъй като е обременена с 250 милиарда долара дългове. \"Ние не бихме могли да ги изплатим\", заяви премиерът Махатхир Мохамад. Такава е съдбата на Шри Ланка - след като зае 1.4 милиарда долара от Пекин, за да построи дълбоководно пристанище, островът бе принуден да отстъпи пълния контрол върху инфраструктурата на. . . Китай за 99 години. Финансово бреме МВФ би тревога: тези партньорства \"могат да доведат до проблематично увеличаване на дълговете, ограничавайки останалите разходи, на фона на нарастването на разходите по обслужването на тези дългове. . . Това не е безплатно ядене\", разкритикува през април китайската инициатива управляващият директор на фонда Кристин Лагард. \"Тези страни обаче вече бяха взели огромни кредити от други държави\", отговори неотдавна Нин Цзичжъ, заместник-председателят на могъщата  китайска агенция за планиране , възхвалявайки \"строгите критерии\" за оценяване на проектите. Това явление обаче е ендемично - според вашингтонския мозъчен тръст Center for Global Development \"Пътищата на коприната\" повишават чувствително рисковете от колапс на осем много задлъжнели държави - Монголия, Лаос, Малдивите, Черна гора, Пакистан, Джибути, Таджикистан и Киргизстан. Пакистан, където се изпълнява гигантски проект за изграждане на транспортен коридор между Китай и пристанището Гвадар, е на ръба на неплатежоспособността, което увеличава вероятността за предоставяне на помощ от МВФ в непосредствено бъдеще. Новият пакистански премиер Имран Хан изисква прозрачност по вече подписаните неясни договори, които обикновено предвиждат използването на китайски материали и работници, както и сурови условия за връщане на кредитите. Едно още по-лошо обвързване - Китай отпуска своите заеми в долари, като принуждава Пакистан да се стреми към голям търговски излишък, за да може да ги изплати, на фона на изчерпването на валутните си резерви. \"Често, китайските кредити са в натура - трактори, въглища, инженерни услуги - но трябва да бъдат връщани в долари\", обяснява пред Франс прес Ан Стивънсън-Ян, изследователка от фирмата за пазарни проучвания J Research Capital. Инструмент за влияние Това е бреме, което понякога е непоносимо - в Лаос, цената на една железопътна линия - 6.7 млрд. долара - се равнява на близо половината от брутния вътрешен продукт (БВП) на малката азиатска страна. В Джибути външният държавен дълг скочи от 50% до 85% от БВП за две години според МВФ заради задължения към Exim Bank. Тази китайска институционална банка притежава освен това половината от дълга на Таджикистан и Киргизстан. Разбира се, слабо развитите страни, с огромни инфраструктурни нужди, откриват там интерес. За Пекин рискът си заслужава неудобствата: азиатският гигант търси пазари за своя индустриален свръхкапацитет и има нужда от пътища, пристанища и петролопроводи за своето снабдяване със суровини. Лидерът на опозицията в Малдивите, Мохамед Нашид, съзира в китайските действия колониализъм, ограничаващ суверенитета на страната архипелаг, 80% от чийто външен дълг, според него, е контролиран от Пекин. Китайската хватка е още по-здрава, като се има предвид, че Пекин често поема управлението на построената инфраструктура, чрез концесии за 20 или 30 години, отбелязва Standard & Poor's. Проектите, които трудно може да донесат печалба или са структурно дефицитни, са в изобилие, по подобие на изоставен курорт на  крайбрежието на Камбоджа . Това няма особено значение за Пекин: китайските държавни компании, които реализират проектите, са слабо загрижени за екологичните, социалните и дори финансовите критерии, тъй като, отбелязва Стивънсън-Ян, \"Пътищата на коприната\" остават политически инструмент за влияние, вписан от 2017 г. в самия устав на комунистическата партия. /БТА", "date": "2018.09.04", "title": "\"Пътищата на коприната\" са дългов капан за приятелите на Китай"}
{"url": "https://www.dnevnik.bg/tehnologii/2018/09/04/3305612_izkustveniiat_intelekt_moje_nai-posle_da_se_nauchi_da/", "text": "При всички успехи, които се приписват на изкуствения интелект, дори в сфери като  изкуството  и  компютърните игри , един проблем от години спъва напредъка му. Системите, основани на него, забравят катастрофално. Терминът действително се използва при работа с невронни мрежи - алгоритмите обичайно научават нова информация и \"забравят\" старата. При обучаването за нови дейности например всеки път работата на специалистите започва отначало, независимо дали следващата дейност не е много сходна с досегашната. Катастрофалното забравяне, което пречи на прости за човека функции като извършване на няколко неща едновременно, обаче може и да остане в историята някой ден; екип на невронната мрежа на Google DeepMind обяви, че е направил пробиви, пише технологичното издание  Futurism . На презентация по време на конференция за изкуствения интелект в Прага Ирина Хигинс, старши изследовател в DeepMind, обяви, че е разработила специален алгоритъм, който може да мисли \"различно\" и да си \"представя\" как биха изглеждали нещата, които намира в дадена виртуална среда, ако бъдат поствени в друга, продължава изданието. Успех с бялото куфарче С други думи, макар това да не е \"въображение\" в човешкия смисъл на думата, въпросният алгоритъм може да свързва определени обекти и със среда, различна от тази, в която ги е намерил. С пет примера за начина, по който изглеждат обектите от различни ъгли, програмата може да научи какво представляват, как се свързват със средата и как може да изглеждат от други ъгли, които не е виждала. След обучение за забелязване на бяло куфарче в кресло тя може да си представя и как би изглеждал предметът в съвсем различен, виртуален свят и да го открива там, обяснява Хигинс, чийто екип наскоро публикува и  изследването си по темата . Futurism пък обобщава: алгоритъмът, който се разработва, може да открие разлики между видяното сега и онова, на което се е натъкнал в миналото. За разлика от повечето алгоритми, но подобно на повечето хора, той не смята, че е открил нов предмет само защото го е видял от друг ъгъл. Тази работа е на начален етап и се справя при силно контролиран набор от параметри, но може да създаде нови възможности за базираните на изкуствен интелект системи, които се изплозват сега.", "date": "2018.09.04", "title": "Изкуственият интелект може най-после да се научи да... запомня"}
{"url": "https://www.dnevnik.bg/sviat/2018/09/04/3305585_deputatite_v_kosovo_shte_opitat_da_zabraniat_na_tachi/", "text": "Косовският парламент ще заседава извънредно днес, за да обсъди по искане на опозицията резолюция, с която да блокира всякакви опити за размяна на територии или промени на границата със Сърбия. За подобен сценарий говори президентът Хашим Тачи, а нуждата от сделка с Прищина изтъкват и властите в Белград, по-малко от  седмица преди среща в Брюксел  между Тачи и сръбския му колега Александър Вучич. Върховният представител на ЕС във външната политика Федерика Могерини, която ще присъства на срещата, междувременно каза, че вярва в \"реалния шанс\" за пробив и нормализация в следващите месеци. Опозицията в Косово, а и премиерът Рамуш Харадинай, обаче смятат, че Тачи няма мандат, за да договори подобно нещо. Държавният глава в Прищина същевременно настоява, че  няма да се откаже да постави идеята на масата  в Брюксел този петък и че това е \"исторически\" шанс за споразумение със Сърбия. От партията на бившия премиер Иса Мустафа, Демократичната лига на Косово, поискаха \"всички парламентарни групи\" да подкрепят текста. Очаква се това да направи и втората най-голяма партия в парламента, националистическата \"Самоопределение\". Зад него например може да не застане и Демократическата партия на Косово (ПДК), която 14 години бе оглавявана от Тачи, преди той да стане президент. Наследникът на Тачи на лидерския пост в ПДК, председателят на парламента Кадри Весели, дори каза, че инициативата за това заседание е \"политически абсурд\" и че единствената цел е да се \"предизвика напрежение, последвано от насилствени, антидемократични протести срещу конституционалния и правов вред в страната.\" \"Самоопределение\" не изключва и възможността да свика протести заради срещата в петък. Заседанието е насрочено за 10 ч. местно (11 ч. българско) време.", "date": "2018.09.04", "title": "Депутатите в Косово ще опитат да забранят на Тачи да говори за границата със Сърбия"}
{"url": "https://www.dnevnik.bg/sviat/2018/09/04/3305450_shvedskite_socialdemokrati_se_otpraviat_kum/", "text": "Съставянето на ново правителство на Швеция след парламентарните избори този месец се очертава да бъде сложно. Нито един от двата основни блока - ориентираната вляво коалиция, оглавявана от социалдемократите, или четирипартийната десноцентристка опозиция - няма да спечели мнозинство на фона на големия възход на антиимигрантската партия  Шведски демократи. Швеция отива на избори на 9 септември след четири години, в които премиерът  Стефан Льовен  оглавяваше лява коалиция на малцинството. Председателят на Шведската социалдемократическа работническа партия Льовен казва, че партията му е гарант на социалната система на 10-милионната страна и изтъква, че сега повече от всякога хора имат работа. Обаче изглежда социалдемократите ги очаква най-лошият им изборен резултат от 20-те години на миналия век, като допитванията им отреждат 25 на сто, с шест пункта по-малко от резултата им през 2014 г. \"Обикновено шведските избиратели наказват партиите, които са били в правителството\", казва за ДПА Андерс Санерстет, асоцииран професор по политология в Университета на Лунд. Освен това спадът е част от тенденцията, заради която социалдемократите, подобно но своите сестрински партии в Северна Европа, са загубили традиционната си електорална база предвид промените в класовата структура и трудовия пазар, добавя той. В желанието си да привлече подкрепа, Льовен се опитва да представи предстоящия вот като референдум за социалната система, тъй като избирателите са посочили здравеопазването като основен въпрос за изборите. Но и други теми често са в центъра на вниманието, особено имиграцията и интеграцията на имигрантите, както и законността и реда заради гангстерските стрелби и палежите на автомобили в населяваните предимно от мигранти предградия на големи градове като Гьотеборг и Малмьо. В края на 2015 г. правителството на Льовен затегна имиграционните правила след масовия приток на мигранти. Тогава Швеция заедно с Германия и Австрия бе основната дестинация в Европа за  хората, бягащи от конфликти  в страни като Сирия и Ирак, и за много непълнолетни от Африка. Льовен казва, че Швеция иска това бреме да се споделя в по-голяма степен в рамките на Европейския съюз и ще запази миграцията на равнището на тази в ЕС. Този по-твърд подход е болезнен за проимигрантската Партия на зелените, младши партньор в правителството на Льовен. Зелените обаче спечелиха от дебата за климатичните промени, разгорял се заради продължителната топла вълна и засуха това лято и големите горски пожари в централните райони на Швеция. Около 7.4 милиона човека имат право да гласуват на 9 септември. Освен 349-те членове на парламента, гласоподавателите трябва да изберат 20 провинциални и 290 общински събрания. Съставянето на ново правителство се очертава сложно, понеже анкетите сочат, че нито един от двата главни политически блока няма да си осигури мнозинство. Ориентираният вляво блок, съставен от социалдемократите, Партията на зелените и Лявата партия, има 41 процента според резултатите на института \"Кантар СИФО\" и шведското национално радио. Главните им съперници от десноцентристкия блок на Умерената партия, Партията на центъра, либералите и хринстияндемократите, известен като Съюза, имат 37.7 на сто. Предизвикателството пред правителството на малцинството се появи в края на 2014 г., когато първият бюджет на Льовен бе отхвърлен, след като антиимигрантската Шведски демократи предпочете да подкрепи алтернативния бюджет, изготвен от управлявалия от 2006 до 2014 г. Съюз, и предизвика правителствена криза. Подобен сценарий може да се разиграе и сега, тъй като лидерът на Шведските демократи Пер Джими Окесон е казал, че партията му не желае да стои настрана. Той критикува управляващите и опозицията за провала на имиграционната политика. Наскоро партията каза, че иска Швеция да престане да приема бежанци по квотата на ООН. Предизборните анкети отреждат на Шведските демократи 19 на сто, с шест пункта повече от резултата им през 2014 г. С този резултат партията би била втора по сила. Санерстет казва, че дебатите за имиграцията са били фактор за устойчивия възход на Шведските демократи от 2002 г. насам. Той отбелязва, че \"пролетното почистване\" в партията, от която бяха изгонени изявените като расисти и неонацисти членове, я прави по-привлекателна за мнозина избиратели. Другите партии са казали по време на кампанията, че няма да си сътрудничат с Шведските демократи заради силните им расистки корени. Лидерът на консерваторите  Улф Кристершон  казва, че иска да свали от власт Льовен и да оглави правителство на Съюза, но няма \"да преговаря или сътрудничи с Шведските демократи\". Възможно решение е новото правителство да сътрудничи с партиите на отсрещния блок, като сключва споразумения по отделни въпроси, казва Санерстет. \"Това се е случвало преди\", казва той и отбелязва, че \"за разлика от примера с Германия Швеция няма традиция за широки коалиции\". /БТА", "date": "2018.09.04", "title": "Шведските социалдемократи се отправят към най-лошия си резултат от 20 години"}
{"url": "https://www.dnevnik.bg/sport/2018/09/04/3305722_sharapova_otpadna_ot_us_open_sled_zaguba_ot_ispanka/", "text": "Шампионката от 2006 г. Мария Шарапова отпадна от US Open, след като загуби в осминафиналите от Карла Суарес Наваро 4:6, 3:6. Рускинята не успя да покаже нивото от предишните си срещи и направи колебливо представяне, като след 1.33 часа напусна турнира. Загубата се оказа първа за Шарапова, която дотук беше непобедена във вечерна сесия на US Open. В 23-ия си подобен двубой в Ню Йорк обаче рускинята се оказа от губещата страна. За втора поредна година Шарапова отпада на осминафиналите, а през този сезон в турнирите от Големия шлем стигна до четвъртфинал единствено на \"Ролан Гарос\". За Суарес Наваро това пък е изравнено най-добро представяне в Ню Йорк, където тя стига за втори път четвъртфиналите след 2013 г. Испанката спечели заради по-малкия брой грешки, който допусна. Тя записа 15 уинъра, а непредизвиканите грешки бяха 20. При Шарапова показателите бяха 15 уинъра и 38 грешки. Освен това рускинята не беше стабилна при подаването си, където взе само 48% от точките на първи сервис. В първия сет имаше пет пробива, като Суарес Наваро реализира три от тях. Втората част беше равностойна до 2:2 след по един разменен пробив, но тогава испанката заигра по-стабилно, проби още два пъти и спечели срещата. \"Мария играе тук всеки от своите мачове, докато за мен беше новост да изляза на толкова голям корт, но се справих. Изиграх добър мач и много се радвам, че публиката ме подкрепяше. Продължавам да мечтая\", каза 30-годишната испанка, която дотук имаше само една победа срещу Шарапова в пет мача. На четвъртфиналите Суарес Наваро ще срещне финалистката от миналия сезон Мадисън Кийс. Американката се справи с Доминика Цибулкова 6:1, 6:3 само за 1.17 часа. Словачката направи слаб първи сет, след което в началото на втората част опита да се върне, но силите ѝ не стигнаха за нещо повече от три гейма. Напред се класираха още японката Наоми Осака след победа 6:3, 2:6, 6:4 над Арина Сабаленка, както и Леся Цуренко след 6:7 (3), 7:5, 6:2 над Маркета Вандрушова. Убедителна победа за Чилич В мъжкия турнир Марин Чилич пречупи Давид Гофен и взе чиста победа в един от най-интересните мачове от осмия ден. Хърватинът, който трябваше да мине през петсетов трилър срещу Алекс де Минор в предишния си двубой, този път реши нещата в три сета – 7:6 (6), 6:2, 6:4 за 2.29 часа. Шампионът от 2014 г. можеше да разчита на мощния си сервис, който работеше. Чилич записа 12 аса, но и шест двойни грешки. Той вкара едва 46% първи сервис, при който взе 83% от точките. При Гофен играта беше на традиционното стабилно ниво, без да блести, като не правеше грешки. Белгиецът обаче остана с много малко уинъри, като в повечето случай се възползваше от грешки на противника си. При Чилич показателите бяха 43 уинъра и 48 непредизвикани грешки, а при Гофен само 19 уинъра и 35 грешки. Първият сет започна с пробив за Гофен, но в самия му край Чилич взе подаването на съперника си и вкара нещата в тайбрек. В него хърватинът показа по-здрави нерви и спечели. Втората част започна с три пробива и 2:1 за Чилич, след което хърватинът вече нямаше проблеми. Това се пренесе и в третия сет, когато вече Гофен се предаде и не беше толкова агресивен. \"Започнах малко мудно, но след това успях да намеря ритъма си. Радвам се, че продължавам напред и успях да си спестя влизането в четвърти или пети сет\", каза Чилич. Той достига до четвъртфиналите в трети от четирите турнира от Големия шлем през годината. На Australian Open Чилич игра финал, а на \"Ролан Гарос\" отпадна в четвъртфиналите. В следващия си мач хърватинът ще срещне 21-ия поставен Кей Нишикори, който победи Филип Колшрайбер.", "date": "2018.09.04", "title": "Шарапова отпадна от US Open след загуба от испанка"}
{"url": "https://www.dnevnik.bg/sviat/2018/09/04/3305459_stachkata_v_gurciia_produljava_transport_do_ostrovite/", "text": "Транспортът до и от островите в цяла Гърция ще бъде възпрепятстван заради стачка, съобщиха от МВнР. Вчера Общогръцката морска федерация започна 24-часова стачка, а после реши тя да продължи и днес, обясняват от посолството на България в Атина. Всички категории кораби ще останат в пристанищата и няма да обслужват редовните линии. Гражданите могат да се свързват и с бреговата охрана на Гърция, както и в туристическите компании, чиито услуги са използвани при резервациите. Стачката е провокирана от несъгласие на работещите моряци с условия за колективния трудов договор.", "date": "2018.09.04", "title": "Стачката в Гърция продължава, транспорт до островите няма да има и днес"}
{"url": "https://www.dnevnik.bg/sviat/2018/09/04/3305532_vuzgledite_za_aborta_sa_osnovniiat_vupros_pred/", "text": "Възгледите за абортите на номинирания за съдия във Върховния съд  Брет Кавана  ще бъдат основната тема на изслушването му в Сената, което започва днес. Консерваторът Кавана бе предложен от президента Доналд Тръмп на мястото на оттеглилия се  Антъни Кенеди. 68% от демократите са на мнение, че  абортите  трябва да бъдат законни, докато 61% от републиканците смятат, че  процедурата  трябва да бъде забранена. Този  проблем  е един от най-разделящите между двете партии. В момента съдът е разделен на 4 либерали и 4 консерватори, като новият съдия ще реши накъде ще се  наклонят везните.  В един от сценариите е възможно неговият глас да съдейства да бъде отменено или отслабено решението на съда от 1973 г. по делото \"Роу срещу Уейд\", което се отнасяше до това конституционно ли е отделните щати да криминализират или ограничават достъпа до  прекратяване на бременност . Тогава съдът реши, че те нямат това право. Ако решението бъде смекчено или отменено обаче, консервативните щати ще могат да предприемат стъпки изцяло да обявяват за незаконна тази процедура. По време на кампанията си през 2016 г., Тръмп обеща да назначи съдии, които са против решението в казуса \"Роу срещу Уейд\" и така спечели консерваторите. Самия Кавана подчерта католическата си вяра, след като бе номиниран. Той не е взимал решение по темата, но е давал знак, че симпатизира на аргументите на противниците на аборта.", "date": "2018.09.04", "title": "Възгледите за аборта са основният въпрос пред избрания от Тръмп за Върховния съд"}
{"url": "https://www.dnevnik.bg/sport/2018/09/04/3305724_avstraliec_izhvurli_senzacionno_rodjur_federer_ot_us/", "text": "Петкратният шампион от  US Open  Роджър Федерер напусна турнира в осминафиналите след сензационна загуба от австралиеца Джон Милман (№55 в света). Маестрото изигра един от най-слабите си мачове от години и след 6:3, 5:7, 6:7 (7), 6:7 (3) се оказа от губещата страна. Мачът продължи 3.38 часа и завърши в 0.52 часа местно време. Победата е първа за Милман срещу идола му. Дотук двамата се бяха срещали само веднъж, когато Федерер победи на турнира в Бризбейн. За пръв път в своята кариера Милман достига до четвъртфинал в турнир от Големия шлем. Дотук най-доброто представяне на австралиеца беше участие в третия кръг. Победата на Милман лишава публиката в Ню Йорк от дългоочакван сблъсък между Роджър Федерер и  Новак Джокович . Евентуален четвъртфинал между двамата беше чакан от всички като повторение на  финала от Синсинати преди няколко седмици . Джокович стигна до четвъртфинал, но там вместо Федерер ще срещне Милман. \"Все още не мога да повярвам какво се случи. Имам огромно уважение към него и за всичко, което е направил за играта. За мен Роджър е герой, но той не беше в най-доброто си състояние. Въпреки това приемам победата и много се радвам\", каза 29-годишният австралиец. Той обясни, че след първия сет е започнал да играе по-агресивно и се е възползвал от проблемите на Федерер на сервис. \"Опитвам да контролирам нещата, които зависят от мен, но не мога ограничавам борбения си дух. Именно това ми помага и съм щастлив\", каза още Милман. \"В момента играя добър тенис, но в следващия си мач излизам срещу Новак Джокович, Последния път му взех само три гейма. Надявам се да успея да се възстановя, защото Новак е в страхотна форма и спечели много турнири.\" Федерер завърши двубой с десет двойни грешки и 13 аса. Освен това той вкара едва 49% от първия си сервис, далеч под 63-те на Милман. Носителят на 20 титли от Големия шлем записа 65 уинъра, но и невероятните 76 непредизвикани грешки. Началото на мача по нищо не предвещаваше, че Федерер ще има такива проблеми. Той спечели само за 34 минути първия сет, в който проби още във втория гейм и след това нямаше трудности да затвори частта с 6:3. Маестрото грешеше много повече от съперника си, но съумяваше и да се измъква благодарение на добрия си сервис и по-големия брой уинъри. Вторият сет показа от самото начало, че Федерер ще има проблеми. Той взе първото си подаване след маратонски гейм, при който трябваше да спасява седем точки за пробив. Въпреки това той реализира пробив в петия гейм и поведе с 3:2. Австралиецът не се предаде и върна пробива в десетия гейм, изравнявайки резултата, а след това успя да пробие и за 7:5. Във втория сет австралиецът имаше предимство при сервисите, като направи четири аса и сериозно намали броя на грешките. Третият сет беше много различен, като и двамата не допуснаха нито един пробив. Федерер дори не даде точка за пробив на съперника си, а Милман защити единствената такава при шанс за Маестрото. Швейцарецът стабилизира подаването си, записа седем аса и спечели 92% от точките на първи сервис. Въпреки това се стигна до тайбрек. В него нервите взеха връх и Милман показа по-здрави нерви, след което с 9:7 пречупи Маестрото, за да поведе и в сетовете. Четвъртият сет отново се движеше гейм за гейм, но в средата му двамата тенисисти записаха по един пробив. Милман постигна първата си двойна грешка едва в 12-ия гейм на четвъртия сет, но все пак равенството се задържа въпреки някои драматични моменти за Федерер, което вкара двубоя в още един тайбрек. Федерер реализира първата точка, но след това последва серия шест поредни точки за Милман, което му даде и пет мачбола. Федерер спаси два от тях, но след това прати един форхенд в аут, което донесе успеха за австралиеца. Маестрото се сбогува с мечтата си да вдигне за шести път купата в Ню Йорк и да стане най-възрастният шампион в турнира. Последната му титла от US Open остава от 2008 г.", "date": "2018.09.04", "title": "Австралиец изхвърли сензационно Роджър Федерер от US Open"}
{"url": "https://www.dnevnik.bg/zelen/2018/09/04/3305735_kmetut_na_carevo_ne_moga_da_kaja_dali_shte_se_stroi_na/", "text": "Не мога да кажа дали ще има строителство на плаж \"Силистар\", каза в ефира на Би Ти Ви кметът на Царево Георги Лапчев. Защитената зона е във фокуса на вниманието, след като в края на август  Общинският съвет на Царево одобри план  за застрояване на парцел в местността. Впоследствие  премиерът Бойко Борисов нареди  първо на кмета, а после и на областния управител да спрат решението, докато се провери неговата законност.  Самосезира  се и прокуратурата. \"Това зависи от институциите, тъй като собственикът е онзи, който трябва да вземе съответното съгласуване от Регионалната инспекция по околната среда и водите (РИОСВ), от земеделието, и когато предостави тези документи, едва тогава процедурата може да бъде завършена. Ние като община само даваме старт на една процедура, като причината е да подсигурим достъпа до плажа\", посочи кметът. По думите му решението на общинските съветници е взето, за да се предотвратят евентуални дела към държавата и към общината и за да се реши 10-годишният проблем, свързан с пътя. \"В едната част се намира река, а над него преминава държавен горски фонд. Вече опитахме с областния управител да прокараме трасе през държавния горски фонд, за да може да го заобиколим, но РИОСВ и природен парк \"Странджа\" ни отказаха. В реката няма как да преминават колите, така че единственият достъп до плажа преминава през този частен имот\", заяви Лапчев. \"Няма как да има каквато и да е договорка, институциите са онези, които гарантират, защото собственикът трябва да получи съответните съгласувания, общината не е собственик\", увери той. По думите му няма внесен план за застрояване, а има внесено искане за започване на процедура по подробен устройствен план (ПУП). \"Дали тя ще завърши и ще получи съответните съгласувания, зависи от това дали собственикът ще го пожелае. Ние не сме собственик, така че няма как да преследваме такива желания\", подчерта Лапчев. Според него казусът е недостатъчно добре обяснен на обществото и трябва да се разясни каква всъщност е идеята. Миналата седмица министърът на околната среда и водите Нено Димов  обобщи ситуацията с думите : \"На плаж \"Силистар\" не е забранено всичко, но не е разрешено всичко.\" Вчера решението на общинския съвет е постъпило в областната управа в Бургас, така че областният управител трябва тепърва да излезе с решение дали тази процедура е законна. Общинският съветник от БСП в Царево Живко Жеков обясни, че е гласувал против решението, защото счита, че с тази първа стъпка започва застрояването на този див край. \"Теренът попада в природен парк \"Странджа\" и \"Натура 2000\". Против съм, защото считам, че в процес на утвърждаване на подробен устройствен план на община Царево не може да се разглеждат на парче отделни ПУП-ове\", отбеляза той. Общинският съветник Донка Атанасова също е гласувала против, като преди това е предложила точката да се отложи, докато не постъпи становище от РИОСВ. \"Беше ми отговорено, че на експертен съвет преди това представител на РИОСВ с всички останали се е съгласил на това допускане за застрояване и те си взеха решение\", обясни тя. \"В един и същи ден е постъпило предложението за допускане на изработване на проект за ПУП и се е провел експертният съвет. Всички 11 души са се съгласили и са одобрили това, което е искано\", допълни Атанасова. Кметът на Царево обаче подчерта, че не се е бързало с приемането на решението. \"Сделката не е сключена толкова скоро. На мен ми е известно, че банката е продала този имот още миналата година, просто са го финализирали по-късно. Ничий интерес не е спазван, единствената причина беше да се реши този 10-годишен проблем\", заяви той. По думите му така проблемът с пътя и паркирането се решава в най-проблемния участък. \"После пътят наистина ще опре в частен имот, там също трябва да се решава този проблем. Той не може да бъде решен наведнъж, защото казусите са абсолютно различни. Тук имаме урбанизирана територия, в другия случай е земеделска земя и трябва да имаме общ устройствен план\", каза още Лапчев.", "date": "2018.09.04", "title": "Кметът на Царево: Не мога да кажа дали ще се строи на плаж \"Силистар\""}
{"url": "https://www.dnevnik.bg/detski_dnevnik/2018/09/04/3305293_telerik_akademiia_zapochva_65_bezplatni_shkoli_po/", "text": "Безплатната ИТ инициатива на \"Телерик академия\" за ученици от 1 до 12 клас отвори кандидатстването за учебната 2018-2019 г., съобщиха от академията. Ученици ще се обучават по програмиране и дигитални науки в 65 школи в 15 града в България. Кандидатстването е отворено до 23 септември през  сайта на училищната \"Телерик академия\" . Не се изискват предварителни познания по програмиране. Обученията, които са с продължителност 100 учебни часа, разпределени през учебната година, се провеждат от опитни преподаватели и специалисти в областта. След успешно завършване участниците получават сертификат. През следващата година те могат да продължат обучението си в по-високо ниво или друга програма. \"Все повече от професиите днес и в бъдеще ще изискват дигитални умения. Независимо дали ще изберат да се занимават с програмиране, или да се развиват в друга област, учениците трябва да могат да управляват дигиталните технологии и да пишат код, за да бъдат конкурентоспособни на глобалния пазар на труда. Затова вече 8 години предоставяме качествено безплатно ИТ обучение за ученици от всички възрасти\", коментира Петър Шарков, ръководител на училищната \"Телерик академия\". За ученици в 1-3 клас  За най-малките ученици академията в партньорство с CoderDojo Bulgaria организира безплатни работилници по програмиране. Заниманията ще се провеждат от октомври два пъти месечно в обучителния център на \"Телерик академия\" в София. Регистрацията за участие ще бъде достъпна на сайта на академията в началото на октомври до запълване на свободните места. По време на интерактивните работилници учениците научават как да създават сайтове, компютърни игри и програми с визуалния език за програмиране Scratch. За ученици в 4-7 клас  Те могат да избират между три програми: \"Дигитални науки\", \"Разработка на игри\" и \"Алгоритмично програмиране\". Обученията има както в София, така и в страната. Кандидатстването вече е отворено и изисква регистрация  на сайта на академията  и явяване на тест с логически задачи. За ученици в 8-12 клас  Специализираните за гимназиалните ученици в София и страната програми са по \"Дигитални науки\" и \"Разработка на игри\". Кандидатите е необходимо  да се регистрират онлайн на сайта  на академията и да се явят на входен тест. Обученията са с практическа насоченост и подпомагат кариерната ориентация на учениците и тяхната последваща професионална реализация.", "date": "2018.09.04", "title": "\"Телерик академия\" започва 65 безплатни школи по програмиране за деца в 15 града"}
{"url": "https://www.dnevnik.bg/sport/2018/09/04/3305534_shtafeten_maraton_v_sofiia_shte_otbeleji_suedinenieto/", "text": "По случай Съединението на България в четвъртък ще се проведе щафетен \"София Екиден маратон\". Състезанието ще започне в 9.00 часа пред Националния стадион \"Васил Левски\", като трасето ще премине по централните улици и булеварди на столицата. Надпреварата е на щафетен принцип, като всеки отбор включва по шестима бегачи. Те ще изминат съответно по 5, 10, 5, 10, 5 и 7.195 км, което сумарно прави класическата дистанция от 42.195 км.  До сряда включително отборите могат да се запишат за участие чрез регистрация на  сайта на маратона .  Организаторите съобщиха, че сред записаните за събитието са европейската шампионка в биатлона за 2006 г. Павлина Филипова и състезателят при мъжете Владимир Илиев. Участие е заявил още световният шампион по ски ориентиране от преди година  Станимир Беломъжев . Терминът \"екиден\" идва от японски и е комбинация от думите пункт и предаване. Първото \"Екиден\" състезание е организирано от японския всекидневник Yomiuri Shimbun през 1917 г. по случай отбелязване на годишнина от преместването на столицата от Киото в Токио. Надпреварата е била с дължина 508 км и се е провела в рамките на три дни.", "date": "2018.09.04", "title": "Щафетен маратон в София ще отбележи Съединението на България"}
{"url": "https://www.dnevnik.bg/evropa/2018/09/04/3305730_evrokomisiiata_predlaga_pregovori_sus_sasht_za/", "text": "Европейската комисия предложи вчера да започне официални разговори със САЩ по повод безпокойството, че американските фермери не получават справедлив дял от пазара на говеждо месо в Европа, предаде \"Ройтерс\". Тази стъпка не е част от постигнатото  споразумение между председателя на еврокомисията Жан-Клод Юнкер и президента на САЩ Доналд Тръмп  през юли, но може да послужи за намаляване на засилващото се напрежение в търговските отношения между трансатлантическите партньори. Еврокомисията съобщи, че ще поиска от страните - членки на ЕС, мандат за преговори, за да уреди дългогодишния спор в Световната търговска организация (СТО) за износа на говеждо месо от САЩ. Спорът засяга съществуващото споразумение от 2009 г., което позволява на САЩ да изнасят 45 хил. тона годишно от говеждото месо без хормони. Същата квота обаче е достъпна и за останалите страни - износителки на говеждо месо, като Австралия и Уругвай. Те взимат от дела на американските фермери. Предложенията на еврокомисията включват разпределянето на част от съществуващата квота конкретно за САЩ и евентуалното разделяне на цялата квота сред страните износителки. През 2016 г. Вашингтон поиска споразумението да бъде преразгледано. ЕС предостави квотата, след като органът за обжалване на СТО постанови през 1998 г., че забраната на ЕС за внос на говеждо месо, третирано с някой от шестте специфични хормона за стимулиране на растежа, нарушава правилата на СТО. /БТА", "date": "2018.09.04", "title": "Еврокомисията предлага преговори със САЩ за уреждане на спора за говеждото месо"}
{"url": "https://www.dnevnik.bg/politika/2018/09/04/3305747_pravitelstvoto_e_stabilno_smiata_cvetan_cvetanov/", "text": "Правителството е стабилно, каза председателят на парламентарната група на ГЕРБ и зам.-председател на партията Цветан Цветанов в ефира на Би Ти Ви. Същото повтори и председателят на Народното събрание Цвета Караянчева пред БНТ. \"Премиерът прие оставките на тримата министри. Те ще се гласуват, когато на коалиционен съвет ние одобрим какви ще са съответните персонални смени. За всяка една оставка ще бъде воден разговор в понеделник, когато ще има отново коалиционен съвет\", заяви Цветанов. Попитан дали е възможно оставките да не бъдат приети, той припомни случаите с  Теменужка Петкова  и  Бисер Петков , чиито оставки не бяха гласувани. \"Ако се гласуват оставките, тримата министри Нанков, Радев и Московски се връщат в парламента. Те са професионалисти, няма да бъдат изгубени за политиката, парламентът ще спечели с тях\", каза Караянчева. Министрите на регионалното развитие, на транспорта и на вътрешните работи  подадоха оставките си  в петък след катастрофата до Своге, в която загинаха 17 души. \"Не съм аз следващият вътрешен министър\", заяви Цветанов. Цветанов коментира и вчерашното  обръщение на президента  Румен Радев преди началото на новия политически сезон. \"С всяка своя публична изява президентът Радев търси конфронтация. Той няма полезен ход, защото изпадна във външна изолация, дискредитира се с това, което говореше в президентската кампания, говореше за санкцията срещу Русия да отпаднат, че СЕТА не трябва да бъде приемана. Когато му се наложи да представлява страната ни на Съвета на лидерите в ЕС, той гласува и за продължаване на санкциите и подкрепи СЕТА.\"  \"Когато президентът говори за законността и справедливостта, не искам да акцентирам върху инцидента в Харманли, но когато бащата на главнокомандващия казва, че няма проблем, защото няма убит човек, как щяхме да коментираме днес темата, ако имаше? Как си представяте, че говори президентът за законността и справедливостта, при положение че един невинен човек, един инвалид, е изкаран виновен в пътен инцидент, при който му е отнето предимството от водача, който е бащата на президента Радев\", попита Цветанов.", "date": "2018.09.04", "title": "Правителството е стабилно, смята Цветан Цветанов"}
{"url": "https://www.dnevnik.bg/na_put/2018/09/04/3301748_fotogaleriia_samotniiat_zamuk_na_vurha_na_skalata/", "text": "Когато слезеш от влака на гарата в Тренчин след около 2 ч. път от Братислава, се чудиш как пък ти хрумна да дойдеш дотук - отвсякъде лъха на мизерия, беднотия и запуснати пространства, характерни за първите години след соца. Всеки преминаващ от там ти се струва съмнителен. Но 5 минути по-късно се оказваш в сърцето на града и се успокояваш. В кадър е старият град на Тренчин, видян от замъка, извисил се над него.", "date": "2018.09.04", "title": "Фотогалерия: Самотният замък на върха на скалата"}
{"url": "https://www.dnevnik.bg/evropa/2018/09/04/3305734_hiliadi_priststvaha_na_koncert_sreshtu_rasizma_sled/", "text": "Най-малко 65 хил. души присъстваха на концерт в Кемниц срещу расизма снощи, предаде ДПА. През последната седмица източният германски град стана  сцена на вълнения и протести  на крайната десница след убийството на 26 август на местен жител, за което бяха задържани  иракчанин  и сириец. Непроверени слухове във връзка с престъплението, включително опроверганото твърдение, че убитият мъж е защитавал германска жена от нападателите, предизвикаха гнева на част от хората в Кемниц. Кулминацията на протестите, организирани в града от крайната десница, бе митинг с участието на 8 хил. души в събота. Контрадемонстрация същия ден събра около 3 хил. души. Настроенията срещу мигрантите и чужденците в Германия  се засилиха след решението на канцлера Ангела Меркел да отвори границите на страната за над 1 милион мигранти през 2015 г. Безплатният концерт на открито се проведе под мотото \"Ние сме повече\". В него участваха популярни германски рок банди като Toten Hosen, Kraftklub и Feine Sahne Fischfilet. \"Ние не сме наивни. Не се заблуждаваме с илюзията, че с този концерт ще спасим света. Понякога обаче е важно да покажем, че не сте сами\", каза преди събитието фронтменът на Kraftklub Феликс Брумер. Концертът започна в 19 ч. (20 ч. българско време) с минута мълчание в памет на убития 35-годишен мъж. Полицията не е регистрирала инциденти през първите часове от събитието. Представители на властите в Кемниц забраниха на местния клон на антиислямското движение ПЕГИДА да разположи свои \"постове\" в района. Крайнодясната група \"Про Кемниц\", която също организира протести в града след убийството, получи забрана да проведе демонстрация на друго място. Двамата заподозрени за убийството са били разпитани вчера. \"Те отговориха на въпросите\", каза говорител на прокуратурата пред ДПА. Тя отбеляза, че причината за избухналия между двамата и жертвата спор остава неясна, като уточни, че само може да бъде изключена хипотезата за тормоз и ксенофобия. Двамата заподозрени са в предварителния арест. Самоотбраната бе изключена като мотив в заповедта за арест. В нея пише, че те са наръгали много пъти с нож жертвата си без оправдана причина. Словесни нападки Междувременно словесните престрелки между германски политици във връзка със случая продължиха. Говорителят на правителството Щефен Зайберт каза, че като се изключи оправданата тревога и шока от убийството, \"тези шествия на крайнодесни екстремисти, готови да упражняват насилие, и неонацисти нямат нищо общо със скръбта по някого или със загрижеността за даден град или общност\". По думите му подобни демонстрации \"не изпращат послание на траур, а на омраза\" към чужденците, политиците, полицията и свободната преса. \"Ако някой не мисли по този начин, ще бъде добре да прокара ясна линия и да се разграничи от тези, които вършат това\", заяви той. Йорг Мойтен - един от съпредседателите на антиимигрантската партия \"Алтернатива за Германия\" (АзГ), която е сред организаторите на протестите - защити проявите на крайната десница в Кемниц. В същото време той разграничи АзГ от една \"много малка част от демонстрантите, извършващи актове на насилие срещу невинни хора с предполагаем мигрантски произход\". Мойтен допусна, че някои от участниците в протестите отправяли хитлеристкия поздрав, може да са били внедрени саботьори. Другият съпредседател, Александер Гауланд, определи обществения гняв след убийството в Кемниц като оправдан, но настоя, че партията му не подкрепя екстремизма. Германският президент Франк-Валтер Щайнмайер стана обект на критики, след като сподели във \"Фейсбук\" линк към концерта. Причина за това са крайнолевите убеждения на част от участвалите групи и по-специално на Feine Sahne Fischfilet. Тази банда някога е била под наблюдение от страна на германското контраразузнаване заради подозрения, че нейните членове изповядват екстремистки леви възгледи, посочва ДПА. Щайнмайер по-конкретно бе разкритикуван от Анегрет Крамп-Каренбауер, генералния секретар на Християндемократическия съюз (ХДС) на канцлера Ангела Меркел. Мобилизацията срещу имигрантите увеличава популярността на крайната десница в Германия, отбелязва \"Франс прес\". Според последните проучвания на общественото мнение АзГ вече е на трето място сред партиите с 16 процента - само с един пункт след социалдемократите, по-малкия партньор в управляващата коалиция начело с канцлера Ангела Меркел. Бившият германски външен министър Зигмар Габриел написа в \"Туитър\": \"Крайнодесният терор в Кемниц не е проблем на Саксония, а на Германия.\" Той разкритикува политическата върхушка за това, че е твърде пасивна, когато става дума за борба с крайнодесните групи в страната, и я призова да бъде по-активна на места, където има тлеещо недоволство и антиимигрантски настроения. Според него обаче има ясно разграничение между гневни граждани и такива, които подстрекават хората с омраза. Габриел призова вътрешното разузнаване да започне да наблюдава националистическата партия \"Алтернатива за Германия\". В миналото тя официално се разграничаваше от радикалните крайнодесни групи, но в края на миналата седмица за пръв път обедини сили с по-радикалната организация \"Патриотични европейци против ислямизацията на Запада\" (ПЕГИДА) и се включи в протестите в Кемниц заедно с нея, отбелязва \"Асошиейтед прес\". Властите в провинциите Саксония и Бремен заявиха, че са започнали да наблюдават младежкото крило на \"Алтернатива за Германия\", посочва \"Ройтерс\". Лидерът на Германската социалдемократическа партия Андреа Налес подкрепи наблюдението на \"Алтернатива за Германия\" като цяло. Вътрешният министър Хорст Зеехофер и неговият Християнсоциален съюз смятат, че като цяло не са налице условията, които да изискват наблюдението на \"Алтернатива за Германия\". /БТА", "date": "2018.09.04", "title": "Хиляди присъстваха на концерт срещу расизма след безредиците в Кемниц"}
{"url": "https://www.dnevnik.bg/evropa/2018/09/04/3305742_madrid_planira_da_ogranichi_skorostta_po_povecheto/", "text": "Градският съвет на Мадрид планира да приеме през септември ограничения за максималната скорост до 30 км/ч за повечето улици в града, за да се гарантира сигурността на участниците в движението по пътищата, съобщи вестник \"Ел паис\". Според информация на вестника мерките ще засегнат 10 053 улици на Мадрид (близо 80 процента от общия им брой), а по много улици с две или повече ленти за движение в една посока все пак ще се запази ограничението на скоростта от 50 км/ч. До 20 км/ч ще бъде ограничена максималната скорост по улиците, където тротоарът е разположен на едно ниво с пътя. Градските власти отбелязват, че тези норми имат за цел \"да намалят броя на произшествията по пътищата и да успокоят трафика, за да се гарантира сигурността на пешеходците и велосипедистите\". Авторите на инициативата се позовават на данни на Световната здравна организация (СЗО), според които при скорост от 50 км/ч рискът от смърт при катастрофа е близо осем пъти по-висок, отколкото при скорост от 30 км/ч. Така при сблъсък на автомобил с пешеходец със скорост от 64 км/ч около 85 процента от пострадалите загиват, до 48 км/ч - около 45 процента, а при сблъсък със скорост 30 км/ч случаите с фатален край са само 5 процента. Според данните на СЗО, в целия свят в резултат на ПТП всяка година загиват около 1.25 милиона души (този показател остава почти непроменен от 2007 г.), при това травмите, причинени от ПТП стават основна причина за смъртта на млади хора на възраст от 15 до 29 години. Ежегодно различни видове травми от ПТП получават от 20 до 50 милиона души. Най-слабо защитените участници на уличното движение са мотористите, пешеходците и велосипедистите. /БТА", "date": "2018.09.04", "title": "Мадрид планира да ограничи скоростта по повечето улици до 30 км/ч"}
{"url": "https://www.dnevnik.bg/sport/2018/09/04/3305738_sustezateliat_po_amerikanski_futbol_koito_zapochna/", "text": "Колин Каперник , състезателят по американски футбол, който даде начало на протестите срещу полицейското насилие, стана лице на рекламна кампания на \"Найки\". Бившият куотърбек на \"Сан Франциско 49-ърс\" изгуби мястото си в Националната футболна лига (НФЛ). Той даде начало на протестите на всички играчи, като коленичи на националния химн. Впоследствие това стана масова проява в НФЛ, а отзвук имаше и от  президента Доналд Тръмп . Рекламата на \"Найки\", чието лице е Каперник още не е пусната, но 30-годишният спортист публикува снимка. На нея пише: \"Вярвай в нещо, дори това да значи, че жертваш всичко\", което е препратка към кариерата на куотърбека. След протестите Каперник не успя да си осигури договор с нито един от отборите в лигата. Той дори  опита да заведе дело срещу собствениците от НФЛ , но искът не влезе в съда. Рекламната кампания обаче предизвика много коментари, че фирмата за спортна екипировка заема категорична позиция. В \"Туитър\" дори се появиха хаштагове #BoycottNike and #JustBurnIt. Потребители дори публикуваха снимки как горят свои дрехи на \"Найки\". Преди година компанията се включи по подобен начин и в кампанията за равенство. Тогава звездата от НБА Леброн Джеймс излезе на игрището с една черна и една бяла маратонка. Участието на Каперник в кампанията на \"Найки\" е по повод 30-ата годишнина от използването на слогана Just Do It (просто го направи). Засега потвърдено участие имат тенис звездата Серена Уилямс, както и двама играчи от НФЛ – Одел Бекъм-младши и Шакийм Грифин. \"Според нас Колин има силата чрез спорта да накара света продължава напред и да работи за по-висши цели. Той е човек с голямо влияние\", каза Джино Фисаноти, който е вицепрезидент на \"Найки\" за Северна Америка. Миналата година Каперник подписа договор за 1 милион долара  с издателството One World, за да напише книга.", "date": "2018.09.04", "title": "\"Найки\" заяви позиция с новата си реклама с участието на Колин Каперник"}
{"url": "https://www.dnevnik.bg/evropa/2018/09/04/3305746_nito_edna_velika_sila_ne_e_dostatuchno_velika_v_sveta/", "text": "Върховният представител на ЕС за външната политика и политиката за сигурност каза вчера, че светът преминава през период на хаос и блокът от 28 държави трябва да работи по-тясно с международните партньори, тъй като многостранната система е поставена под заплаха, предаде \"Асошиейтед прес\". В реч пред посланиците на ЕС, в която изложи визията си за идната година, Федерика Могерини каза: \"Целият свят преминава през момент на хаос и въпросът е само момент ли е това, или е дългосрочна тенденция\". \"Самата идея за мултикултурализъм е поставена под съмнение.\" Макар че не спомена директно САЩ или президента Доналд Тръмп, Могерини подчерта значението на ядрената сделка с Иран и промените в световния климат, отхвърлени от Тръмп. Тя също така засегна централната роля на Световната търговска организация,  чиито правила са поставени на изпитание от политиката на Тръмп . \"Нито една велика сила не е достатъчно велика в света днес\", каза Могерини. Тя призова посланиците да уверят партньорите си - които се простират от Канада, Австралия, Нова Зеландия, Япония, Южна Корея до цяла Африка: \"Европа не се оттегля от световната сцена. Точно обратното, ще бъдем дори още по-ангажирани идната година.\" Федерика Могерини посочи, че Европейската комисия предлага увеличаване на бюджета на Европейската служба за външна дейност - по същество служба зад граница, с около 140 екипа по цял свят - с около 30 процента, за да покаже: \"Готови сме да играем роля в света с нашите принципи, с нашите ценности, с нашите политики, но също и с нашите ресурси.\" С население от общо около 500 млн. души ЕС е най-големият търговски блок и е водещ в предоставянето на помощи. Могерини каза още, че няма да се стреми да остане на поста след изтичане на мандата й като първи дипломат на ЕС през 2019 г., предаде \"Франс прес\". Тя посочи, че иска \"да остави къщата в ред\" на своя приемник през октомври 2019 г.,  когато изтича мандатът на настоящата Европейска комисия . /БТА", "date": "2018.09.04", "title": "Нито една велика сила не е достатъчно велика в света днес, каза Могерини"}
{"url": "https://www.dnevnik.bg/ot_vas/novini_ot_vas/2018/09/04/3305518_reka_kolkoto_edna_vadichka/", "text": "Закътан в южните склонове на Пирин сред пясъчните пирамиди, Мелник е едно от най-красивите ни градчета. Основен поминък са винопроизводството и туризмът. Градът е със статут на културно-историческа забележителност. Първи заселници на Мелник са били траките, по-точно тракийското племе меди. По-късно заселилите се тук славяни наричат това място Мелник (свързват го с пясъчните пирамиди - думата \"мел\" означава бяла глина). През града протича р. Мелнишка, която е напълно безводна.", "date": "2018.09.04", "title": "Река колкото една вадичка"}
{"url": "https://www.dnevnik.bg/evropa/2018/09/04/3305753_franciia_nosi_vina_za_libiiskata_kriza_smiata/", "text": "Франция носи част от отговорността за кризата в Либия, заяви италианският министър на отбраната Елизабета Трента, цитирана от \"Франс прес\". \"Очевидно не може да бъде оспорено, че днес страната се намира отново в тази ситуация, защото някой през 2011 г. постави своите интереси над тези на либийците и дори на самата Европа. Председателят (на долната камара на италианския парламент Роберто) Фико има право: Франция, от тази гледна точка, носи отговорност\", написа Трента във фейсбук. Тя визираше военната намеса на Франция и други страни в Либия през 2011 г. в подкрепа на бунта срещу режима на Муамар Кадафи. В същото време Трента подчерта необходимостта \"всички да действат заедно за благото и мира на либийския народ\". Италианският министър на отбраната изключи категорично възможността страната й да предприеме военна интервенция в Либия на фона на слуховете, че е възможна такава операция. \"Либийците имат задължението да се защитават и да намерят споразумение\", написа още Трента във фейсбук. През последните месеци  Италия редовно отправя словесни нападки към Франция,  главно заради политиката за мигрантите, и настоява Париж да поеме по-голяма роля в споделянето на тежестта. Междувременно върховният представител на Европейския съюз за външната политика и политиката за сигурност  Федерика Могерини призова  страните в конфликта в Либия да приемат предложението на ООН за спешна среща днес, предаде ТАСС, цитирана от БТА. Могерини се обяви и за незабавно прекратяване на военните действия в северноафриканската държава. Тя е обсъдила положението в Либия със специалния пратеник на ООН за страната Гасан Саламе. \"Ескалацията на насилието в Триполи подкопава още повече и без това крехката ситуация в Либия\", предупреди Могерини. Най-малко 39 души са били убити и 119 ранени при сблъсъци между враждуващи фракции в либийската столица през последните дни.", "date": "2018.09.04", "title": "Франция носи вина за либийската криза, смята италиански министър"}
{"url": "https://www.dnevnik.bg/sviat/2018/09/04/3305776_samo_meteoritite_sa_oceleli_ot_pojara_v_nacionalniia/", "text": "Само метеоритите са оцелели в унищожителния  пожар, който погълна Националния музей  на Бразилия в неделя. \"Всичко свърши\", заяви отчаян експертът Марко Аурелио Калдас - един от малкото хора, влезли в опожарената сграда - цитиран от в. \"Фоля де Сао Пауло\". Според бразилския ежедневник единствените сред 20-те милиона експоната, които са оцелели, са метеоритите, които са устойчиви на високи температури. Сред тях е метеоритът Бендего с тегло 5260 кг, намерен в съвременна Бразилия в края на 18 в. По оценката на заместник-директора на Националния музей Кристиана Сережо са оцелели едва 10 процента от експонатите, предаде ТАСС. Тя отбеляза, че детекторът за дим в сградата не се е задействал. Съобщено беше, че гасенето на огъня е било затруднено и защото противопожарните кранове в съседство не са работели. Ръководството на музея смята, че големите загуби е можело да бъдат избегнати, ако сградата е била снабдена със съвременна противопожарна система. \"Сградата не е била пригодена за функционирането на съвременно научно учреждение с високо ниво на потребление на електроенергия. Лабораториите, ИТ оборудването, административните зони са увеличавали товара върху електрическата мрежа\", констатира Роберто Леер, ректор на Федералния университет на Рио де Жанейро, структурна единица от който е и музеят. Други служители на музея се оплакаха от недостатъчно финансиране, което е попречило да бъдат постигнати по-високи стандарти за сигурност, съобщи \"Асошиейтед прес\". Те твърдят, че са били наясно с рисковете от такъв инцидент. Пожарът избухнал след затварянето на музея и затова пострадали няма. Четирима уредници, които са били на работа, са успели да излязат навреме от пламналата сграда. Според една от версиите пожарът може да е предизвикан от падането на летящ китайски фенер на покрива на музея. Телевизия \"Глобу\" излъчи кадри с десетки жители на Рио, които си пробиха днес път към сградата и образуваха около музея жива верига, въпреки че полицията и общинската гвардия се опитаха да ги удържат. Акцията символизира желанието на участниците да прегърнат музея, смятан от тях за национална гордост. Органите на реда използваха сълзотворен газ и шумови гранати, за да разпръснат хората. Има опасност фасадата на сградата да рухне, спасителните служби продължават огледа на сградата и ликвидират остатъчни огнища, като заедно с това изваждат и оцелели в огнената стихия експонати. Музеят е в северната част на Рио в историческо имение от началото на 19 в., принадлежало някога на търговец на роби. След пристигането на Португалия в Новия свят, през 1808 г. триетажното здание става владение на монархическото семейство, а през 1816 г. става и негова официална резиденция. В това имение са се случили важни исторически събития. Там през 1822 г. е обявена независимостта от португалската корона, там е заседавало първото конституционно събрание, сложило край на монархическата форма на управление и положило основите на републиката.  Музеят, създаден по нареждане на крал Жуау Шести през 1818 г., е пренесен в имението чак през 1892 г. Националният музей е най-старото научно учреждение в южноамериканската държава. В колекцията му от около 20 млн. експонати има археологически и древноегипетски артефакти, мумии, предмети от бита и минерали. В музея се пазеше и човешки скелет, признат за най-стария, открит на територията на Северна и Южна Америка. Той е на жена, живяла преди повече от 12 000 години. Франция е готова да окаже експертна помощ на Бразилия за възстановяване на Националния музей в Рио, който е почти напълно унищожен, написа в \"Туитър\" френският президент Еманюел Макрон и определи станалото като трагедия, превърнала в пепел велика история и памет.", "date": "2018.09.04", "title": "Само метеоритите са оцелели от пожара в Националния музей на Бразилия"}
{"url": "https://www.dnevnik.bg/evropa/2018/09/04/3305795_elektricheski_avtobusi_i_finansov_stimul_kak_belgiia/", "text": "Белгийското законодателство ще бъде допълнително променено, за да разшири обхвата на обезщетенията, предоставяни на работници със служебни автомобили, съобщават местни медии. Тази пролет в страната бе въведено правило, според което част от работещите могат да получават пари в брой, ако се откажат от служебното си превозно средство. Досега интересът към тази мярка е много ограничен - едва 5-10 на сто от отговарящите на изискванията са се възползвали. Според действащите условия обезщетение могат да получат онези, които ползват служебен автомобил от поне три месеца и са имали на разположение такова превозно средство поне за една година в последните три години. Предвижда се с промяната на условията обезщетение да могат да получават и онези, които имат право на служебна кола, независимо дали я ползват. Икономисти отбелязват, че промените биха довели до спад в постъпленията от социални осигуровки. Стремежът за ограничаване на броя на служебните автомобили по пътищата в Белгия е свързан с целта на правителството за намаляване на вредите за околната среда. В страната постепенно се въвеждат забрани за ползването в централните части на големите градове на стари дизелови автомобили. Друга мярка ще бъде въвеждането на електрически автобуси в градския транспорт. Днес в Намюр за пръв път ще бъде пуснат по маршрут малък електрически автобус без водач. Медиите отбелязват, че при изпитанията на това превозно средство са се откроили недостатъци, чието решение тепърва ще бъде търсено. Преминаването към електрически и автономен градски транспорт не е непосредствено предстоящо. При изпитанията в лошо време - снеговалеж, мъгла и проливен дъжд, лазерните датчици на автобуса, по които постъпват данни в електронното управление, са се запушвали. Батериите, осигуряващи енергия за двигателя, също са се повлиявали зле. На пешеходна пътека пресичащите не са можели да се уверят за намеренията на водача на превозното средство, както са свикнали. Автобусът все още не може да различава препятствие от насрещно движещо се превозно средство. Белгия засега заема второто стъпало от петстепенната скала на готовност за въвеждане на автономни превозни средства. Това означава, че в страната предстои да бъде въведен единен стандарт за размера на пътищата, по които се движат такива автомобили и автобуси. По тези пътища ще бъдат поставени съответните знаци, за да знаят останалите участници в движението, че сред тях има робот. /БТА", "date": "2018.09.04", "title": "Електрически автобуси и финансов стимул: как Белгия опитва да намали замърсяването от колите"}
{"url": "https://www.dnevnik.bg/sviat/2018/09/04/3305801_za_upravliavashtite_vuv_venecuela_emigraciiata_e_na/", "text": "Емиграцията от Венецуела е на нормално равнище, заяви вицепрезидентът Делси Родригес, цитирана от агенция \"Ройтерс\". На пресконференция Родригес каза, че ситуацията е преувеличавана, за да бъде оправдана чуждестранна намеса в страната. Миналия месец ООН обяви, че масовата емиграция от Венецуела, която преживява хиперинфлация, доближава  \"кризисен момент\" , сравним със ситуацията с мигрантите в Средиземно море, припомня ДПА. Венецуелският вицепрезидент обаче увери, че положението в страната е нормално, и даде да се разбере, че властите няма да позволят чуждестранна намеса под  оправданието на криза.  Родригес разкритикува, че чуждестранните агенции се позовават на данни на други държави, а не на самата Венецуела. Миналия месец ООН съобщи, че 2.3 милиона венецуелци живеят в чужбина, като 1.6 милиона души са  напуснали страната само от 2015 г. Кадрите с венецуелци, които  преминават пеша в съседна Колумбия , за да избягат от хипернинфлацията и недостига на стоки от първа необходимост, обаче послужиха като сигнал за тревога в цяла Южна Америка. Ситуацията с емигрантите от Венецуела в пограничните райони в Бразилия също изглежда сериозна. Вчера започна  двудневна среща в еквадорската столица Кито  за обсъждане на регионалната стратегия за справяне с притока от венецуелци. Заключенията на форума с участието на представители на страните от региона ще бъдат оповестени днес. Мерки Венецуела ще въведе пробно от днес нова система за заплащане на бензина в пограничните райони, обяви президентът Николас Мадуро. Горивата в богатата на петрол страна са силно субсидирани. Миналия месец Мадуро каза, че цените на бензина във Венецуела, които са най-ниските в света, трябва да бъдат повишени до международните им равнища. През последните години страната преживява остра социално-икономическа криза, съпровождана от хиперинфлация, девалвация на националната валута и недостиг на стоки от първа необходимост и лекарства, припомня ТАСС. Венецуелският президент и съпругата му Силия Флорес междувременно станаха първите хора, възползвали се от нова програма за обръщане на спестяванията в сертификати със златно покритие. Те се наредиха първи на опашка пред централната банка, която започна да продава тези де факто депозити. В една страна, където петцифрената инфлация почти \"изяде спестяванията на хората\", обаче остава неясно колко хора ще се възползват от програмата, отбелязва АП. Мадуро каза, че е дал 350 боливара (6 долара по наскоро обезценения официален курс), за да си купи сертификата, който на практика представлява депозит с падеж след една година и с покритие от 1.5 грама злато. \"Ако имах малко повече спестявания, щях да инвестирам повече\", увери венецуелският президент по време на посещението си в централната банка, което бе предавано на живо по телевизията. Няколко часа след като Мадуро си тръгна, главното фоайе на централната банка - единственото място, където засега се продават въпросните сертификати - обаче бе почти безлюдно, като само шепа потенциални вложители се интересуваха от необходимата документация, отбелязва АП. \"Това е шега. Как ще си купя злато, когато пенсията ми не стига дори за храна\", каза 71-годишният Хуан Вера, който от четири часа чака пред държавна банка, за да изтегли първата част от голямото повишаване на пенсиите, обещано миналия месец от президента в рамките на паричната реформа.", "date": "2018.09.04", "title": "За управляващите във Венецуела емиграцията е на нормално равнище"}
{"url": "https://www.dnevnik.bg/sport/2018/09/04/3305745_real_madrid_e_po-slab_bez_kristiano_ronaldo_smiata_mesi/", "text": "Трансферът на Кристиано Роналдо от \"Реал\" (Мадрид) в посока \"Ювентус\" отслабва бившият му отбор. Такова мнение изрази лидерът на  \"Барселона\"  Лионел Меси и дългогодишен опонент на Роналдо за индивидуалните призове в световния футбол. В интервю за програмата \"Тот Коста\" по Радио Каталуня аржентинецът изрази изненадата си от трансфера на португалския нападател в Серия А. \"Не си представях Кристиано извън Мадрид, нито предполагах, че може да отиде в \"Ювентус\". Имаше много отбори, които имаха възможности, \"Ювентус\" беше от тези, за които най-малко се говореше, а той се озова там\", каза Меси. В първите си три мача за \"бианконерите\" Роналдо не успя да се разпише , но Меси е убеден, че \"Ювентус\" вече е сред фаворитите за спечелване на Шампионската лига. За разлика от Роналдо Меси обясни, че няма намерение да сменя отбора си. \"Тук имам всичко. Преди 13 г. дойдох и тук е целият ми живот. Аз съм в най-добрия отбор на света и съм в един от най-красивите градове. Въобще не изпитвам никаква необходимост да тръгна накъдето и да било\", добави аржентинецът. Нападателят си поставя за цел триумф в Шампионската лига, който убягва на каталунците от 2015 г. \"В последните три сезона отпадаме на четвъртфинал, но винаги сме способни да се борим за трофея. През миналата година отпадането от \"Рома\" ни нарани много.\" Меси изрази съжаление, че по времето на Пеп Гуардиола в \"Барселона\", отборът не е спечелил Шампионската лига още два пъти, след като отпадаше в полуфиналите от \"Интер\" и \"Байерн\". Капитанът на \"Барселона\" похвали и новите попълнения на \"Камп Ноу\" – Артур, Ленгле, Малкъм и Артуро Видал. \"Най-много ме изненада Артур. Той е страхотен и без да е пресилено ми напомня на Шави.\"", "date": "2018.09.04", "title": "Според Меси \"Реал\" (Мадрид) е по-слаб без Кристиано Роналдо"}
{"url": "https://www.dnevnik.bg/evropa/2018/09/04/3305807_merkel_nosi_kosvena_vina_za_nasilieto_v_kemnic_zaiavi/", "text": "Италианският министър на вътрешните работи Матео Салвини заяви, че германският канцлер Ангела Меркел носи косвена вина за насилието в Кемниц, предаде \"Франс прес\". Меркел подцени трудностите около интегрирането на стотици хиляди мигранти в Германия, аргументира се Салвини, лидер на италианската крайнодясна партия \"Лига\", в разпространено снощи интервю за германската обществена телевизия \"Дойче веле\". Повод за  вълненията в Кемниц през последните дни , в които е замесена крайната десница, стана убийството в източния германски град на местен жител, за което бяха задържани двама мигранти -  иракчанин  и сириец. \"Изглежда доста ясно, че Ангела Меркел подцени риска от социални напрежения през последните години, когато твърдеше, че има достатъчно място за стотици хиляди от тези хора в Германия\", заяви вътрешният министър, който е твърд противник на нелегалната миграция. \"Спомням си много добре какво стана през онази прословута новогодишна нощ в Кьолн и на други места\", отбеляза Салвини. Той визираше сексуалните посегателства срещу много жени в западния германски град на 31 декември 2015 г. Това развитие бе повратна точка във възприемането на мигрантския наплив и на щедрата политика на Меркел от германското общество, отбелязва \"Франс прес\". Салвини определи нарастването на популярността на крайнодясната партия \"Алтернатива за Германия\" като \"ясна реакция\" на, според него, погрешната преценка на канцлера и правителството да приемат бежанци. \"Това е отговорът, който голям брой недоволни германци искат да дадат\", каза италианският вътрешен министър, който се обявява за  максимално ограничителна политика спрямо мигрантите , пристигащи в страната му през Средиземно море. /БТА", "date": "2018.09.04", "title": "Меркел носи косвена вина за насилието в Кемниц, заяви Салвини"}
{"url": "https://www.dnevnik.bg/tehnologii/2018/09/04/3305838_astrofizici_tvurdiat_che_sa_otkrili_izobilie_ot_voda_v/", "text": "В последните десетилетия астрономите обръщат все повече внимание на най-голямата планета в Слънчевата система - Юпитер. И това не е странно, тъй като планетата е най-близка по химичен състав до Слънцето. Именно в изучаването на Юпитер се крие ключът в разбирането как се сформират слънчевите системи. Има ли обаче вода на планетата? Отговор на този въпрос се опитва да даде астрофизикът от НАСА Гордън Бьоркър. Проучвайки Голямото червено петно на Юпитер с наземни телескопи, неговият екип успял да различи спектрални следи от вода. Те се намират в атмосферата, която е богата на кислород, водород и въглероден окис. Предполага се, че общото кислородно съдържание на Юпитер надвишава това на Слънцето с 2 до 9 пъти. Така необходимите химични съставки за образуването на вода са налице и тя съществува в облачната обвивка на планетата. Според проучването на Бьоркър има изобилие от вода в атмосферата, тъй като тя е стотици километри. Освен наземните екипи вода на Юпитер търси и космическата сонда \"Джуно\", която обикаля планетата на всеки 53 дни. Нейният голям плюс е, че може да проникне по-дълбоко в облаците на Юпитер от която и да е предишна мисия. След откритието Гордън Бьоркър подчерта, че това е само началото на изследванията му. \"Първо трябва да докажем с абсолютна сигурност, че наистина има вода на Юпитер. След това ще можем да приложим наученото и на други планети като Сатурн, Уран и Нептун, които не се изследват от космически апарати\", уточни астрофизикът. По думите му наличието на вода на газовия гигант е повече от сигурно, като се аргументира с това, че луните на планетата са изградени предимно от замръзнала вода. Това го кара да мисли, че и на другите газови планети в Слънчевата система е възможно да има вода.", "date": "2018.09.04", "title": "Астрофизици твърдят, че са открили изобилие от вода в атмосферата на Юпитер"}
{"url": "https://www.dnevnik.bg/citat_na_deniia/2018/09/04/3305825_citat_na_denia_vse_oshte_ne_sme_v_procedura_za/", "text": "Премиерът прие оставките на тримата министри, но все още не сме в стартирана процедура съгласно правилника за организацията на дейността на Народното събрание и конституционните правомощия, които има премиерът. Оставките могат да бъдат гласувани от парламента, когато на коалиционен съвет ние одобрим конкретните персонални смени и за всяка една от оставките ще бъде воден разговор в понеделник, когато ще има коалиционен съвет.\" Това  обясни в интервю за Би Ти Ви  зам.-председателят на ГЕРБ Цветан Цветанов. Той добави, че  на сбирката снощи  не е останало време да се обсъждат оставките. От ГЕРБ винаги сме се съобразявали с всяко едно предложение за персонален или структурен състав на Министерския съвет, внесено от министър-председателя. На допускането, че оставките все още не могат да се броят за свалени, Цветанов припомни \"подобните хипотези с Теменужка Петкова и Бисер Петков\". \"След проведени разговори с \"Обединените патриоти\" и след като видяхме какво е настроението и на обществото, премиерът не предприе продължение на тази процедура, която трябваше да бъде стартирана\", припомни Цветанов. \"Аз съм убеден, че всеки един от министрите, когато полага клетва, той винаги е с оставка в джоба. И самото участие в изпълнителната власт не е нещо, което ти е по право дадено, а е и когато носиш политическа отговорност в някои ситуации\", разясни той.", "date": "2018.09.04", "title": "Цитат на деня: Все още не сме в процедура за министерските оставки"}
{"url": "https://www.dnevnik.bg/photos/2018/09/04/3305813_snimka_na_denia_svetlinata_na_vulkana_viiarika_v_chili/", "text": "Вулканът Виярика в град Пукон, Чили.", "date": "2018.09.04", "title": "Снимка на деня: Светлината на вулкана Виярика в Чили"}
{"url": "https://www.dnevnik.bg/biznes/2018/09/04/3305808_ministerstvoto_na_finansite_predlaga_da_otpadnat/", "text": "Министерството на финансите предлага от 2020 г. да отпаднат хартиените бележки, които работодателите издават за получени през годината извънтрудови доходи. Предвижда се информацията от тези бележки да се подава от фирмите към Националната агенция за приходите. Към настоящия момент Националната агенция за приходите (НАП) не разполага с информацията, съдържаща се в служебните бележки за доходите от трудови правоотношения. Това е записано в проект за промени в Закона за облагане доходите на физическите лица на Министерството на финансите. Според утвърдената напоследък практика те са записани в преходните и заключителните разпоредби на Закона за корпоративното подоходно облагане. Предвижда се предоставените данни автоматично да се зареждат в образците на годишните данъчни декларации, което значително ще опрости процеса на попълването и подаването им по електронен път, мотивира предложението си ведомството. Освен това всеки, който има ПИК, ще може да прави справки в обявените за него данни от съответния платец на доход, което ще улесни попълването на декларацията и в случаите, когато не се подава по електронен път. Това се очаква да реши проблема на работодателите със съхраняването на разпечатаните служебни заради изискванията на новия регламент за защитата на личните данни. За да се въведе тази промяна, се предлага по-ранен срок за подаване на информацията, като е предложен срок - 28 февруари на следващата година. Този срок е съобразен, от една страна, с крайния срок за извършване на годишното преизчисляване от работодателя по основното трудово правоотношение, а от друга, с възможността данните да се обработят от НАП, за да е възможно зареждането им в годишната данъчна декларация. За целта се предлага удължаване на срока за ползване на отстъпката от 5 на сто – до 31 март. Отпадат стотинките С проекта се предлага още дължимите годишни данъци да се закръгляват така, че да са само в левове и без стотинки. При съществуващия механизъм закръгляването към всеки пълен лев се прави след приспаданията за авансово удържан и внесен през годината данък, което се обезсмисля в случаите, когато от така формираната сума се правят и други намаления (например ползване на 5% отстъпка или на данъчно облекчение за безкасови плащания), след които отново може да се стигне до довнасяне на стотинки. Тази промяна се предвижда да се прилага и при деклариране на доходите за 2018 г. Улеснение за младите семейства Направено е предложение за намаляване на административната тежест и улесняване на хората при ползване на данъчните облекчения за млади семейства, за деца и за деца с увреждания, с което да отпадане задължението към годишната данъчна декларация да се прилага писмена декларация от съпруга/та, че няма да ползва данъчното облекчение. За избягване на злоупотреби, свързани с облекчения режим на ползване на тези данъчни преференции, е предвидено възстановяване на частта от данъка и от двете страни, съответстваща на размера на ползваното облекчение. Целта е да се избегнат случаите на неспазване на закона, като се санкционират некоректните данъкоплатци. Предлага се данъчното облекчение за деца с увреждания да може да се ползва и от двамата родители, когато доходите им не позволяват те да се приложат от единия. Целта е да се даде възможност и на семействата с по- ниски доходи да прилагат пълния размер на облекчението. Тези промени се предвижда да се прилагат и при ползване на данъчни облекчения за 2018 г. Наградите до 100 лв. не се облагат Със законопроекта се предлага промяна в режима на облагане на придобитите облагаеми парични и предметни награди от игри, състезания и конкурси, които не са предоставени от работодател или възложител. Предвижда се да се облагат с окончателен данък вместо с данък върху годишната данъчна основа, какъвто е режимът сега. Смята се, че така се намалява административната тежест за хората, които няма да са задължени да декларират тези доходи в годишната си данъчна декларация, както и за даващите наградите, които няма да са задължени да издават служебни бележки. Същевременно е предложено и повишаване на стойността на необлагаемите награди от 30 на 100 лв., което също ще облекчи и двете страни.", "date": "2018.09.04", "title": "Министерството на финансите предлага да отпаднат хартиените бележки за доходите"}
{"url": "https://www.dnevnik.bg/sport/2018/09/04/3305728_kapitanut_na_livurpul_shte_ostane_v_otbora_do_2023/", "text": "Халфът Джордан Хендерсън подписа нов договор с \"Ливърпул\", съобщиха от клуба. Футболистът, който е и капитан на мърсисайдци, ще остане в отбора до 2023 г. Хендерсън (28 г.) е в \"Ливърпул\" от 2011 г. и за този период има 284 мача и 24 гола за отбора. \"Желанието ми винаги е било да остана в отбора, така че не мислех дълго, когато получих предложение. Да имам дългосрочен договор с \"Ливърпул\" е единственото ми желание. Няма друго място на света, където бих искал да бъда. Затова ще дам цялата си енергия и ще се посветя на това \"Ливърпул\" да постига успехи\", каза Хендерсън. Мениджърът на \"Ливърпул\" Юрген Клоп изрази задоволството си от подписания договор. Германецът похвали Хендерсън за примера, който дава на останалите в отбора. \"Джордан показва какво значи да си футболист на \"Ливърпул\" в тази модерна ера на футбола. Той притежава всички ценности на клуба и аз се радвам, че остава задълго с нас\", каза германецът. След четири кръга \"Ливърпул\" е начело във Висшата лига  с пълен актив от 12 точки заедно с \"Челси\". В следващия си мач на 15 септември мърсисайдци гостуват на \"Тотнъм\".", "date": "2018.09.04", "title": "Капитанът на \"Ливърпул\" ще остане в отбора до 2023 г."}
{"url": "https://www.dnevnik.bg/bulgaria/2018/09/04/3305845_putnata_agenciia_shte_naznachi_novi_921_slujiteli_za/", "text": "В Агенция \"Пътна инфраструктура\" (АПИ) да бъдат назначени нови 921 служители, които да управляват тол-системата за плащане на пътни такси по републиканските пътища. Според проект за промяна на структурата в агенцията, качен на сайта на Министерството на регионалното развитие и благоустройството, ще бъде създадено ново звено - \"Национално ТОЛ управление\", което ще изземе основните функции на съществуващото вече \"Пътни такси и разрешителни\", но ще има и други задължения. Предложението за промяна в структурата на АПИ е на министъра в оставка Николай Нанков на 31 август. Макар то да е качено за обществено обсъждане, не всички документи са публикувани на сайта, като липсват приложенията за финансовата обосновка. От частичната оценка за въздействие се вижда, че създаването на новото звено няма да има негативен ефект върху агенцията, но за издържането й ще са необходими близо 3.7 млн. лева на година. В края на юли Министерският съвет разреши на МРРБ да си увеличи разходите със 180 млн. лева за тол-системата, като за решението нямаше обяснение. Системата се изгражда от  консорциума \"Капш трафик солюшънс\"  с водещ партньор австрийската Kapsc. Дружеството би трябвало да я изгради за своя сметка, а след това да си върне парите именно чрез таксите. Новото звено \"Национално ТОЛ управление\" ще подготвя издаването на разрешителни, събиране таксите за движение на тежки и извънгабаритни превозни средства и за рекламните съоръжения в обхвата на пътя и в обслужващите зони, ще поддържа съоръженията и системите на системата. Към нея ще бъде създаден Център за обработване на данни, в който ще се извършват всички дейности, свързани със събиране на данните за целите на пътното таксуване, изчисляване на пътните такси и тяхното събиране. Отделно се предвижда създаването на кол-център, в който да се получава информация за нередности, запитвания на ползватели на платените пътища и да бъде предоставяна информация и отговори на запитвания. Предвижда се до края на 2018 г. да бъдат назначени до 393 служители, като поетапно през следващата година ще се назначат и останалите до 921, необходими за ефективното и безпрепятствено функциониране на тол-системата. Така общият брой на служителите в АПИ ще достигне 2432.", "date": "2018.09.04", "title": "Пътната агенция ще назначи нови 921 служители, за да управляват тол-системата"}
{"url": "https://www.dnevnik.bg/bulgaria/2018/09/04/3305861_karina_angelieva_e_noviiat_zam-ministur_na/", "text": "Със заповед на министър-председателя Бойко Борисов за заместник-министър на образованието и науката е назначена Карина Ангелиева. Тя заема мястото на проф. Иван Димов, който ще продължи да подпомага работата на екипа на министерството на образованието като съветник. До момента Карина Ангелиева е работила като съветник към Постоянното представителство на България в ЕС, отговарящ за европейските политики в областта на образованието и научните изследвания. Била е главен директор на \"Структурни фондове и международни образователни програми\" към Министерството на образованието и науката и директор на Съвместния иновационен център към Българската академия на науките. Завършила е магистърски степени по европейска интеграция и съвременна история от Софийския университет \"Св. Климент Охридски\". ", "date": "2018.09.04", "title": "Карина Ангелиева е новият зам.-министър на образованието"}
{"url": "https://www.dnevnik.bg/politika/2018/09/04/3305873_borisov_govori_s_purvanov_za_otnosheniiata_s_makedoniia/", "text": "Министър-председателят Бойко Борисов се срещна с президента (2002 - 2012) Георги Първанов от партия АБВ, съобщиха от пресцентъра на Министерския съвет. Тема на срещата е била отношенията между България и Македония, както съобщиха вчера от АБВ. Ръководството на партията е представило пред премиера предложения за действия на българските институции за защита на националните интереси на България.", "date": "2018.09.04", "title": "Борисов говори с Първанов за отношенията с Македония"}
{"url": "https://www.dnevnik.bg/bulgaria/2018/09/04/3305869_sudut_pusna_pod_garanciia_shofyora_na_katastrofiraliia/", "text": "Апелативният съд отмени  наложената първоначална мярка \"домашен арест\"  на шофьора на катастрофиралия край Своге автобус. Той беше пуснат на свобода срещу парична гаранция от 2000 лв., съобщава Би Ти Ви, позовавайки се на адвоката на Григор Григоров. Миналата седмица Софийският окръжен съд реши да остави шофьора под домашен арест, като основният мотив беше здравословното му състояние. Той е обвинен в причиняване на смърт по непредпазливост на 17 души и нанасяне на телесни повреди на други 21 души. Прокуратурата му наложи забрана да напуска страната и отне шофьорската му книжка. Заради тежката катастрофа  трима министри подадоха оставка.  Очаква се в следващите дни Народното събрание да гласува дали да приеме оставките на Валентин Радев, Николай Нанков и Ивайло Московски. Междувременно от Агенция \"Пътна инфраструктура\" обявиха, че утре започва преасфалтирането на пътя в района на катастрофата.", "date": "2018.09.04", "title": "Съдът пусна под гаранция шофьора на катастрофиралия край Своге автобус"}
{"url": "https://www.dnevnik.bg/biznes/2018/09/04/3305864_agenciiata_po_hranite_suvetva_stopanite_kak_da/", "text": "Българска агенция за безопасност на храните (БАБХ) е разработила кратки съвети за земеделските стопани, свързани с чумата по свинете. Случай на африканска чума бе установен през миналата седмица в провадийското село Тутраканци.  Съветите, които биха спомогнали за ограничаване и неразпространение на заразата, са изпратени до всички областни и общински администрации, които възможно най-бързо трябва да ги разпространят сред жителите на селата и градовете чрез достъпни до тях места, съобщава агенцията. Африканската чума по свинете е силно заразно заболяване, което засяга свинете от различни възрасти без значение от пола. От него не могат да бъдат засегнати хора, но икономическите последици за отрасъла свиневъдство и месопреработка могат да бъдат значителни. За да се предотврати разпространението на вируса от засегнатите райони, е необходимо собствениците на животни да спазват следните правила: 1. Домашните свине не трябва да се хранят с отпадъци, включително кухненски, съдържащи остатъци от свинско месо или месни продукти от свинско месо. 2. Термичната преработка на месото унищожава вируса. Прясното месо, добито за лична консумация, трябва да се преработи термично заедно с костите до пълно му приготвяне (варене, пържене, печене, консервиране в буркани и т.н.). 3. От прясното месо, добито за лична консумация, не трябва да се произвеждат сурово-сушени месни продукти (луканки, суджуци, наденици, маринована сланина и др.). 4. Вътрешните органи се обработват термично до пълното им приготвяне (варене, пържене, печене) или се заравят на дълбочина, която не позволява изравянето им от животни. 5. Сланината трябва да премине термична обработка (варене или стопяване на мазнините до получаване на пръжки и свинска мас). 6. Замразеното свинско месо е потенциален източник на разпространение на вируса, поради което не трябва да напуска дома на собственика. Месото може да се консумира в домашни условия след термична преработка (готвени ястия, печено или варено и др.). Приготвените ястия не трябва да напускат дома. Опаковките (найлонови пликове, кутии и др.), в които е било съхранявано замразеното месо, също са потенциален източник на инфекция, ако бъдат изхвърляни като битов отпадък.  7. В случаи на дране на закланите свине добитите кожи на животните също са източник на зараза и трябва да се заровят на дълбочина, която не позволява изравянето им от други животни, или се предават за унищожаване. 8. Кръвта, стомашно-чревното съдържание и другите отпадъци, негодни за консумация (нокти, четина, зурли и др.), на мястото, където са заклани животните, се заравят на дълбочина, която не позволява отравянето им от други животни, или се предават за унищожаване. Ако преди клане на свине за лична консумация стопаните забележат симптоми като загуба на апетит, ускорено и затруднено дишане, секреция от носа и очите, некоординирани движения, кървава диария, видими подкожни кръвоизливи по крайниците и ушите или по време на клане установят кръвоизливи по целия труп, насъбрана кървава течност в корема и гръдния кош, почернял и разширен далак, малки червени петна от кръвоизливи по бъбреците, незабавно трябва да уведомят ветеринарен лекар и да не обработват месото. Всички хора, които участват при клането, трябва да предприемат всички хигиенни мерки да не разнесат вируса до домовете си.", "date": "2018.09.04", "title": "Агенцията по храните съветва стопаните как да действат заради чумата по свинете"}
{"url": "https://www.dnevnik.bg/evropa/2018/09/04/3305849_s_izbora_na_zelmaier_za_generalen_sekretar/", "text": "Омбудсманът на Европейския съюз реши, че ръководената от Жан-Клод Юнкер Европейска комисия не е спазила процедурите  при назначаването на Мартин Зелмайер за генерален секретар  през февруари и по този начин е подкопала общественото доверие, предаде \"Ройтерс\". При публикуването на резултатите от нейното разследване по въпроса омбудсманът Емили О'Райли каза, че назначението на Зелмайер е прекрачило буквата и духа на правилата. Става въпрос за секретността около предстоящото тогава пенсиониране на вече бившия генерален секретар, \"изкуствената спешност\" за запълване на поста, която не бе оспорена от 27-те комисари, и назначаването на Зелмайер за заместник на предшественика му минути преди да бъде издигнат до генерален секретар. Омбудсманът освен това критикува комисията за \"отбранителните, уклончиви и понякога войнствени\"  отговори на журналистически въпроси  за мистериозните маневри около публикуването на свободните места и селекцията на кандидати. Посочва се, че еврокомисарите носят обща отговорност за допускането на тази проява на лошо управление. Заключенията, които са придружени от препоръка да се преразгледа процедурата за назначаване на висшия пост, не анулира избора на Зелмайер, чийто войнствен стил му печели както привърженици, така и врагове в Брюксел. По думите на О'Райли опитът на комисията да представи случая за нещо обичайно подкопава общественото доверие в институциите на ЕС. Според нея породилите се опасения от назначението на Зелмайер са основателни. Препоръчва се занапред Еврокомисията да изработи отделна процедура за назначението на този пост, която задължително да включва ясно обявяване на свободното място, поставяне на гласуването в предварителния ред на съответното седмично заседание на комисарите, привличането на външни специалисти в оценката на кандидатите. Отговорът на Еврокомисията С някои от заключенията сме съгласни, заяви говорител на комисията по-късно днес, предаде БТА. Той поясни, че комисията възприема оценката на омбудсмана за професионалните способности на Зелмайер и за посветеността му на ЕС. Комисията е удовлетворена, че не са оспорени правните последици от избора на новия генерален секретар. Говорителят не отговори на въпрос дали при тези заключения на омбудсмана не е по-редно Зелмайер да се оттегли и да кандидатства отново за длъжността. Еврокомисията настоява да не се променя процесът по назначенията на тази длъжност, а ако бъде изменен, промените да обхванат всички институции на ЕС, отбеляза говорителят. Той добави, че след три седмици по този въпрос е насрочена среща между представители на общностните институции. Говорителят заяви, че в хода на скандала със Зелмайер доверието в институциите на ЕС се е повишило, като се позова на официални данни. По неговите думи е възможно тези данни да не показват цялата истина. Говорителят добави, че службата за връзки с обществеността на Еврокомисията е съставена от хора и затова са възможни грешки и недоразумения. Така той взе отношение по оценката на омбудсмана, че комисията е давала уклончиви, защитни и войнствени отговори. Говорителят оспори употребата на тези определения на английски език, въпреки че О'Райли е ирландка, английският й е майчин език, по-рано си е служила със словото професионално като журналист и има образование на лингвист.", "date": "2018.09.04", "title": "С избора на Зелмайер за генерален секретар Еврокомисията е подронила общественото доверие"}
{"url": "https://www.dnevnik.bg/sviat/2018/09/04/3305839_trump_predupredi_asad_iran_i_rusiia_da_ne_napadat_idlib/", "text": "Президентът на САЩ Доналд Тръмп предупреди Сирия, Иран и Русия да не започват безразсъдно нападение в контролираната от бунтовниците сирийска провинция Идлиб, защото то може да доведе до смъртта на стотици хиляди, пише френският в. \"Монд\". На 31 август държавният секретар на САЩ  Майк Помпейо  предупреди, че Вашингтон ще смята всяка офанзива на правителствените сили за ескалация на един вече опасен конфликт. Освен това той заяви, че САЩ ще отговорят на всяко нападение с химическо оръжие, извършено от силите на Дамаск, припомня в. \"Монд\".  Сирийският режим трупа от седмици свои сили в северозападния район, недалеч от границата с Турция. Дамаск и Москва се готвят за атака, като особено важна цел ще бъдат джихадистите от  \"Хаят Тахрир аш Шам\" , група, в която доминират бойците от бившия сирийски клон на \"Ал Каида\". Турция, която подкрепя някои бунтовнически групи, също разположи свои сили в региона. Нейната цел е да избегне нападение, което би довело до нов поток от бежанци към нейна територия. В петък в Техеран ще се състои среща на високо равнище на президентите на Русия, Иран и Турция, посветена предимно на ситуацията в Сирия, отбелязва в. \"Монд\". До три милиона души в региона се готвят за предстоящо нападение от руските сили, които предчувстват победата, пише британският в. \"Гардиън\". В петък руският флот извърши маневри в намиращото се наблизо Средиземно море. Други страни също заеха позиции - турската армия изпрати брониран конвой навътре в територията на Сирия, в южната част на страната се мобилизираха  подкрепяни от Иран паравоенни формирования , а сирийската армия беше поставена в състояние на повишена готовност. Северната провинция Идлиб и околните райони са последният голям анклав, който все още не е под контрола на режима на Башар Асад след седем години на гражданска война. В началото на посещението си в Дамаск вчера иранският външен министър Джавад Зариф заяви, че терористите трябва да бъдат прогонени от  сирийската провинция Идлиб , а тя да се върне под контрола на правителството, отбелязва в. \"Вашингтон таймс\" и посочва, че според мнозина тази битка ще бъде развръзката на седемгодишната гражданска война. Иран и Русия осигуриха жизненоважна военна подкрепа на правителството на Асад по време на войната, но не е ясно каква роля ще играе Техеран в Сирия в дългосрочен план. Външните министри на Иран и Сирия обсъдиха \"западния натиск\", визирайки санкциите срещу Техеран и призивите за ограничаването на ролята му в Сирия. Израел е особено притеснен от засилването на иранското присъствие на сирийска територия и заплаши да предотврати струпването на проирански сили в близост до границата си със страната, подчертава в. \"Вашингтон таймс\". Москва и Дамаск също са казвали, че западни страни се готвят за нанасяне на удари срещу Сирия преди офанзивата в Идлиб. Според тях подобни заплахи целят да попречат на усилията на Дамаск да възстанови контрола над територията си./БТА", "date": "2018.09.04", "title": "Тръмп предупреди Асад, Иран и Русия да не нападат Идлиб"}
{"url": "https://www.dnevnik.bg/analizi/2018/09/04/3305867_namekvaiki_za_svoia_partiia_prezidentut_trupa/", "text": "Няколко са посланията в обръщението на президента преди началото на новия политически сезон, които заслужават особено внимание. Като оставим настрани директните критики към управляващите (по отношение на срива на Търговския регистър, аферата \"Олимпик\", лобистките законопроекти, \"пробивите в държавността\" и т.н.), вчерашната  реч на Румен Радев  беше преди всичко посветена на перспективите пред политическата система. Първо, президентът каза, че \"изборен цикъл в непосредствено бъдеще няма да отвори нова перспектива\". Би било грешка да търсим в тези думи категоричен отказ на г-н Радев да припознае БСП като алтернатива на ГЕРБ или, непременно, симптом за конфликт между президента и \"Позитано\" 20. Те обаче издават усещането – на \"Дондуков\" 2, а вероятно и в лагера на Столетницата – че към момента     (независимо че Корнелия Нинова е задължена публично да твърди, и то убедено, противното; независимо от поисканите от социалистите вотове на недоверие, които са с предизвестен край). В продължение на много месеци, независимо от непрекъснатите скандали, в които се замесва или е въвлечен кабинетът \"Борисов 3\", ГЕРБ продължава да има преднина пред БСП.  , няма значителни процеси на ерозия на доверието към нея, докато не започне осезаемо да отслабва, за левицата е много рисковано да настоява за разходка до изборните урни. При едно ново, проведено в непосредствена близост към днешния ден, раздаване на картите - поредното електорално упражнение - изглежда, че много от козовете ще бъдат в отново в ръцете на ГЕРБ. Всъщност, докато все още е първа политическа сила, за партията на Борисов дори би било изгодно да предизвика предсрочен вот (този сценарий вече сме го виждали след президентските избори през 2016г.). Но трябва да се има предвид, че скандалите във властта са непрекъснати. Всеки следващ заплашва да прелее чашата на общественото търпение. Така попътният вятър, който явно изчакват Радев и неговата ракета-носител БСП, може да задуха в техните платна съвсем скоро.  Второ, президентът направи поредните, но този път много по-категорични  намеци за свой политически проект  (вече чухме такива в лекцията му пред студентите в УНСС): \"Ако политическата класа е неспособна да се справи с проблемите, българите ще бъдат принудени да открият нови пътища за тяхното решаване. Като президент ще вложа своите сили в отстояването на българската демокрация. В диалог и сътрудничество с Вас ще работя за извеждането на страната на нова перспектива за развитие.\"   (ако това е закодирано в \"новата перспектива\"). В конституцията недвусмислено се казва, че президентът и вицепрезидентът не могат да участват в ръководството на политически партии. Радев няма как да оглави свой политически проект или дори да бъде член на негов ръководен орган, защото в противен случай срещу държавния глава по всяка вероятност ще бъде инициирана процедурата по чл. 103 за нарушение на конституцията (като се отчита конфигурацията на интересите в парламента, тя вероятно би завършила с прекратяването на неговите пълномощия или, популярно казано, импийчмънт). Разбира се, ако намерението му да става партиен строител е сериозно, Радев лесно би могъл да намери своя Цветанов, който да пази мястото му топло до момента, в който ръцете му бъдат развързани да поеме сам лидерския пост. Но, забележете, дори и само загатването за чудесата от храброст, които може да покаже \"нероденият партиен Петко\", е изгодно за президента, повишава доверието и очакванията към него. Този тип говорене прави президента да изглежда много по-солидно. За мнозина функциите на държавния глава в република с парламентарно управление като България са по-скоро символични (аз не споделям това мнение). Загатвайки за нова (политическа) перспектива, Радев се превръща от поредния, макар и високопоставен, говорител в човек с решения и подходящ за реализирането им инструментариум. Политик, който чрез своя формация би работил, включително чрез партийната система, за материализирането на своите идеи (дали те наистина ще бъдат неговите идеи, на БСП, или на фактори извън страната е друг, но не маловажен, въпрос). Така реториката на г-н Радев при всяко положение носи политически дивиденти.  През юли изследване на \"Медиана\" показа, че евентуална партия на Румен Радев би получила 38% от гласовете – такъв тип електорални сондажи за \"неродени Петковци\" не са особено коректни от социологическа гледна точка. Въпреки това, ако намери начин да заобиколи конституцията, президентът може да използва високия си личен рейтинг, за да стартира и легитимира политически проект – как, с какъв резултат и пр., предстои да видим.  Само ако не е координиран предварително със старите лисици в ръководството на Столетницата, които и друг път са пускали примамки встрани от БСП, с които после да се сдружат. Колкото по-несигурно става положението на кабинета и особено колкото повече намалява подкрепата за патриотите (а тя за разлика от тази за ГЕРБ върви решително надолу), толкова повече воеводите ще мислят и действат за собственото си оцеляване. Както показаха събитията преди вчерашния  коалиционен съвет , те ще го правят, като се опитват да \"качват рейтинг\" с нападки към министър-председателя Бойко Борисов (в тази връзка кога точно Валери Симеонов забеляза, че стилът на премиера е едноличен?), с извиване на ръце и искания за оставки (без значение дали става дума за тази на г-жа Ангелкова или на друг висш управленец), с претенции за постове (вчера например се появи информация, че ВМРО и \"Атака\" лобират за това главният секретар на МВР в правителството на Пламен Орешарски, Светозар Лазаров, да бъде назначен за вътрешен министър). От ГЕРБ вече дадоха да се разбере, че трите овакантени поста ще бъдат попълнени от кадри на партията, а и изобщо не е сигурно, че това ще е краят на ролите на Николай Нанков, Ивайло Московски и Валентин Радев в изпълнителната власт (Борисов, Цветанов, а и Каракачнов говориха напоително последните дни за безспорните качества на тримата министри – възможно е някой от тях да оцелее).  При всяко положение предстои седмица на политически пазарлъци между коалиционните партньори. Почти сигурно че, в името на стабилността (т.е. оставането във властта, на трапезата) Борисов и воеводите най-вероятно ще се споразумеят. И така до следващия скандал, до поредната афера, която ще разтресе основите на държавата още по-силно. Ще постави под още по-голямо съмнение формулата на управлението. Възможно е този скандал да бъде и последният. \"Деветата вълна\", която с трясък ще отключи вратата към предсрочни избори.", "date": "2018.09.04", "title": "Намеквайки за своя партия, президентът трупа политически капитал"}
{"url": "https://www.dnevnik.bg/biznes/2018/09/04/3305889_kabinetut_tursi_koncesioner_na_chast_ot_plaja_na_irakli/", "text": "Правителството одобри да започнат процедури за предоставяне на концесия на три морски плажа - \"Река Вая\" в община Несебър, \"Къмпинг Черноморец\" в община Созопол и \"Каварна\" в община Каварна. Процедурите са по реда на Закона устройството на черноморското крайбрежие, съобщи правителствената пресслужба. Плажът \"Река Вая\" се намира в началото на плажната ивица на Иракли. Размерът на минималното годишно концесионно заплащане за него е определен на 48 053 лв. За \"Къмпинг Черноморец\" сумата е 26 961 лв., а за \"Каварна\" – 45 961 лв. Изискването към бъдещите концесионери е да осигурят спасители, лекар, да почистват плажа и да предоставят други услуги от обществен интерес. При оценката ще се взема предвид и дали цените на чадърите и шезлонгите са общодостъпни.", "date": "2018.09.04", "title": "Кабинетът търси концесионер на част от плажа на Иракли"}
{"url": "https://www.dnevnik.bg/bulgaria/2018/09/04/3305932_kratki_novini_bager_rushi_sladkarnica_feiata_v_sofiia/", "text": "Започнаха срещите на Борисов в Израел Премиерът Бойко Борисов днес и утре е на посещение в Израел. Днес той се срещна с президента на Интердисциплинарния институт в Херцелия проф. Уриел Райхман, с основателя и изпълнителен директор на Международния институт по контратероризъм проф. Боаз Ганор и с бившия директор на МОСАД Шабтай Шавит, съобщи правителствената пресслужба. Заради лошо време се отлага ремонтът на пътя при Своге Преасфалтирането на участъка от пътя Своге - София, което трябваше да започне утре, се отлага за 7 септември, петък, съобщи агенция \"Пътна инфраструктура\". Причината са очакваните дъждове утре, което прави невъзможно полагането на нов асфалт. Днес продължи фрезоването на пътната настилка и почистването на трасето. Дейностите се извършват без спиране на движението в една лента. На 5 и 6 септември движението в участъка ще се извършва без ограничение, а в петък ще бъде пренасочено по обходни маршрути. Служител на служба \"Миграция\" в Кърджали е хванат с подкуп Дирекция \"Вътрешна сигурност\" в МВР днес задържа служител на група \"Миграция\" в Кърджали в момент на получаване на подкуп, съобщи пресцентърът на вътрешното ведомство. Подкупът бил даден от български гражданин с двойно гражданство. Тече разследване.  Над 60 души са разпитани за тежката катастрофа край Своге До момента са разпитани над 60 свидетели за изясняване на причините за тежката катастрофа с автобус край Своге, при която загинаха 17 души, а десетки бяха ранени, съобщиха от прокуратурата. Освен това са назначени 22 експертизи и 7 огледа на мястото на инцидента. Сред разпитаните са пострадалите при инцидента, които са в по-добро здравословно състояние, членовете на държавната комисия, приела проблемния път, бивши и настоящи шефове на \"Пътната агенция\", както и представители на фирмите, имали отношение към рехабилитацията на пътя. Граждани се опитаха да арестуват зам.-министър Пред Министерството на транспорта има полицейско присъствие, след като група от 7 граждани се опита да извърши граждански \"арест\" на зам.-министъра Ангел Попов, съобщи БНР. Те са били предупредени от полицията в София и после освободени, това съобщиха от СДВР. За момента не е известна причината за действията на хората. Част от тях са привърженици на доскоро обявилия гладна стачка Николай Колев - Босия, твърди радиото. Според Попов най-вероятно с дейността си е засегнал нечии интереси. БНТ-Сат и БНТ-HD вече ще са с нови имена Каналите на Българската национална телевизия - БНТ-Сат и БНТ-HD вече ще се казват БНТ3 и БНТ4, като продължение на двата основни - БНТ1 и БНТ2. Промяната е одобрена днес от Съвета за електронни медии по искане на ръковдството на националната телевизия, каза пред \"Дневник\" София Владимирова - председател на съвета. На 10 септември от телевизията ще покажат и новите графични лога на четирите канала. Конкурсът за тях беше обявен на 5 юни, като кандидатите имаха едва 1 месец да ги изработят. Багер руши \"Феята\" в София През юли стана известно, че собствениците на емблематичната сграда в столичния квартал \"Яворов\" са подали  уведомление до район \"Средец\" за събарянето й . \"Феята\" е построена в края на 50-те години по проект на арх. Васил Вълчанов, който е проектирал и целия квартал \"Яворов\". Тя беше едно от емблематичните бохемски места в София, където творци, артисти, художници, се събираха преди 1989 г. Румен Радев връчи орден \"Стара планина\" на австрийския посланик  Високото държавно отличие се връчва за изключително големите заслуги на Роланд Хаузер за укрепването и развитието на двустранните отношения между България и Австрия. Кризисен щаб заседава в Русе заради чумата по двинете Областният управител на Русе Галин Григоров свика спешно заседание на кризисния щаб с представители на местната власт във връзка със заплахата от разпространение на чума по свинете. Решено е да се вземат мерки за намаляване на популацията на домашните прасета, така че, ако заразата стигне до областта, да не се налага умишленото им умъртвяване. Така се намалява рискът и за промишлените стопанства. Напомня се на стопаните при първи признаци на болестта незабавно да се обърнат към властите.", "date": "2018.09.04", "title": "Кратки новини: Започнаха срещите на Борисов в Израел"}
{"url": "https://www.dnevnik.bg/sport/2018/09/04/3305895_federer_otdade_otpadaneto_si_ot_us_open_na_goreshtoto/", "text": "Горещото време, възрастта на Роджър Федерер и непримиримият Джон Милман са комбинацията, която спря швейцареца в четвъртия кръг на US Open. Носителят на 20 титли от Големия шлем призна, че не е имал никакви сили и е срещнал опонент, който не се е спрял пред нищо. Федерер влезе като фаворит в срещата и всички очакваха да стигне до четвъртфинал срещу Новак Джокович, но за 3.38 часа и с 6:3, 5:7, 6:7 (7), 6:7 (3)  загуби от 55-ия в световната ранглиста . \"Тази вечер беше изключително горещо. Просто усещах през цялото време сякаш не ми стигаше въздухът. На корта нямаше никакъв вятър, въздухът не се движеше и определено страдах при тези условия. Това е един от малкото случаи в кариерата ми, в които атмосферните условия оказаха толкова голямо влияние върху играта ми\", призна носителят на 20 титли от Големия шлем. Според него фактът, че е на 37 години, също оказва влияние в толкова тежки условия. Въпреки че завърши около 1 часа след полунощ, срещата се игра при температури около 30 градуса и влажност на въздуха 77%. \"Когато нямаш никакви физически сили, каквото и да опитваш, няма как да компенсираш. Все още и аз нямам обяснение защо се получи така. Тренирал съм при по-тежки условия, играх и в дневна сесия, но нямах такива проблеми. Случвало ми се е да играя дори на 49 градуса\", каза още швейцарецът. Отпадането на Федерер е едва пето преди фазата на четвъртфиналите в турнир от Големия шлем от 2004 г. насам. Той не беше напускал US Open в четвъртия кръг от 2013 г., когато загуби от Томи Робредо. Федерер наруши и серия никога да не губи от играч извън Топ 50 на US Open. Досега той имаше 40 победи срещу играчи извън първите 50 в световната ранглиста. За Милман пък това е първа победа над играч от Топ 10.", "date": "2018.09.04", "title": "Федерер отдаде отпадането си от US Open на горещото време и възрастта си"}
{"url": "https://www.dnevnik.bg/bulgaria/2018/09/04/3305946_izdavaneto_na_vremenen_bulgarski_pasporti_v_chujbina/", "text": "Таксата за издаване на временен български паспорт в чужбина ще поевтинее с една четвърт. Това предвижда постановление на Министерския съвет, което беше прието днес от правителството. Предложението е на министъра на външните работи Екатерина Захариева. С премахването на две такси българските паспорти, издавани в чужбина, ще струват вече 50 евро вместо досегашните 67 евро. До момента при приемане и обработване на заявления за издаване на българските лични документи дипломатическите и консулските представителства събират такси за всеки отделен документ, включително за получаване на формуляр-заявление, в размер на 1 евро. Сега тази такса отпада, както и компонентата, събирана от името на МВР, която е 16 евро. Друг текст в постановлението предвижда намаляване на таксата за издаване на свидетелство за съдимост при подадено в чужбина заявление. Досега услугата струваше 20 евро, като се намалява наполовина до 10 евро. Отпада и събирането на такси за съдействие при издирване на човек в чужбина.", "date": "2018.09.04", "title": "Издаването на временен български паспорт в чужбина поевтинява"}
{"url": "https://www.dnevnik.bg/evropa/2018/09/04/3305951_populiarnostta_na_makron_padna_do_nai-niskoto_si/", "text": "Популярността на френския президент Еманюел Макрон отбеляза забележителен спад от 10 пункта за един месец, предаде \"Франс прес\", цитирайки публикувано днес проучване на социологическия институт \"Ифоп\" за сп. \"Пари мач\". Само 31% от французите одобряват дейността на президента спрямо 41% миналия месец. Премиерът Едуар Филип е загубил 3 на сто, достигайки до подкрепа от 35%. Това е най-ниското равнище на популярност за Макрон от встъпването му в длъжност през май миналата година. Той се представя дори малко по-зле от предишния президент Франсоа Оланд, който имаше популярност от 32 на сто на същия етап от своя мандат, през септември 2013 г., отбелязва \"Франс прес\". Само 32% от французите одобряват икономическата политика на Макрон, а 68% са на противоположното мнение. Едва 22 на сто смятат, че той разбира какво ги притеснява. Точно преди почивката си Макрон беше разтърсен от  скандала с бившия си телохранител Александър Бенала . Президентът е подложен на постоянни критики от опозицията и трябва да извърши промени в правителството си, засегнато от  оставката на популярния министър на екологията Никола Юло . Освен това правителството се занимава от няколко дни с радикални промени в данъчното законодателство. Проучването на \"Ифоп\" е извършено онлайн. В него са участвали 1015 души на възраст над 18 години. /БТА", "date": "2018.09.04", "title": "Популярността на Макрон падна до най-ниското равнище от избирането му"}
{"url": "https://www.dnevnik.bg/sviat/2018/09/04/3305994_kakva_e_tainata_na_edno_iaponsko_semeistvo_za_80/", "text": "Известната с дълголетието на гражданите си Япония вече може да се похвали и че е дом на най-възрастната женена двойка в света. Семейство Мацумото е на обща възраст 208 години – съпругът Масао е на 108, а съпругата Мияко е на 100. Бракът им, който продължава вече почти 81 години, сега е официално записан в книгата на рекордите \"Гинес\". И  , казва шеговито Мияко пред агенция \"Ройтерс\". \"Толкова съм благодарна, че ми се плаче.\" Семейство Мацумото никога не е успяло да си направи истинска сватба, тъй като през октомври 1937 г., когато са се оженили, Япония тъкмо е влязла във война с Китай и Масао е бил пратен войник. Това обаче не им е попречило да създадат огромно семейство – 25-ото им правнуче е било родено миналия месец.", "date": "2018.09.04", "title": "Каква е тайната на едно японско семейство за 80 години щастлив брак"}
{"url": "https://www.dnevnik.bg/bulgaria/2018/09/04/3305998_bulgarskite_diplomati_v_sauditska_arabiia_shte/", "text": "Българските дипломати в бъдещото посолство на страната в Саудитска Арабия ще получават по 94 евро на ден командировъчни. Това е базисен размер на сумата, реши днес кабинетът. Командировъчните пари се определят от базисен размер за съответната държава, като такъв не е утвърден за Саудитска Арабия. Така на месец дългосрочно командирован служител на външното министерство ще получи около 5500 лв. Тъй като в столицата Рияд България не притежава сграден фонд, който да предостави на дипломатите си, кабинетът ще трябва да осигури и жилища под наем на командированите служители. Максималният размер на средствата за наем на жилища в Рияд е 95% от базисния размер за Саудитска Арабия. Това означава, че месечният наем, който ще покрива държавата, ще е 2679 евро. Преди месец  правителството отпусна 1.6 млн. лв. за откриване на посолство  в арабската държава.", "date": "2018.09.04", "title": "Българските дипломати в Саудитска Арабия ще получават по 94 евро на ден и 2679 евро за наем"}
{"url": "https://www.dnevnik.bg/bulgaria/2018/09/04/3306004_obshtina_loznica_otmeni_reshenieto_si_za_izdigane_na/", "text": "Общинският съвет на Лозница е отменил вчера решението си за издигане на паметник на Пенчо Кубадински. Паметникът вече е поставен в центъра на града и  трябваше да бъде празнично открит на 6 септември  по случай 100 години от раждането на Кубадински. Разрешението за поставянето на паметника е дадено на 31 май 2016 г. с единодушие от местния общински съвет, в който 12 съветници са от ДПС, а 5 от ГЕРБ. Разрешението е поискано от сдружение \"Лозница 2016\". Заедно с паметника на Пенчо Кубадински трябваше да бъде открит такъв и на загиналите за независимостта на България. \"Предвид факта, че Пенчо Кубадински е исторически свързан с дейността на БКП в качеството му на ръководен деец на партията, поставянето на негов паметник противоречи на чл. 3, ал. 1 от Закона за обявяване на комунистическия режим в България за престъпен...\", се казва във вчерашното решение на съвета, както и че това е неморално. Какво ще се случи с паметника все още не е ясно. Кметът на Лозница, който и и областен председател на ДПС за Разград, Севгин Шукри каза пред \"Дневник\", че все още се заседава по въпроса и бъдещето на паметника ще бъде решено до края на деня. При мен като кмет и местен председател на ДПС никой не е дошъл да каже нещо негативно, каза миналата сряда Шукри. Тогава той подчерта, че сред местните хора няма напрежение или негативни коментари, а мнозина мислят, че Кубадински е направил много за Лозница. Пенчо Кубадински е един от висшите функционери на БКП, член на Централния комитет на БКП до 10 ноември 1989 г., член на Държавния съвет на Народна република България и народен представител между 1954 и 1989 г. Кубадински е един от ръководителите на т.нар. възродителен процес и е съден, но оправдан. Той е родом от Лозница. Срещу издигането на паметника реагираха първо от ДОСТ и НДПС, които характеризираха вдигането на паметника като \"чудовищна подигравка с жертвите на комунистическия режим\" и реабилитиране на участниците в престъплението \"Възродителен процес\". Група от 24-ма български интелектуалци - писатели, журналисти, преподаватели, поискаха да не се открива паметникът  в отворено писмо по премиера , президента, главния прокурор и областния управител на Разград.", "date": "2018.09.04", "title": "Община Лозница отмени решението си за издигане на паметник на Пенчо Кубадински"}
{"url": "https://www.dnevnik.bg/sport/2018/09/04/3305995_levski_planira_drastichno_namaliavane_na_dulgovete_do/", "text": "Левски\" ще работи за драстично намаляване на задълженията си. Това обяви  изпълнителният директор Красимир Иванов  след проведеното общо събрание на клуба. По думите му срещата е била по-скоро с \"поглед назад към 2017 г., след което да си кажем какво предстои занапред\". Един от най-обсъжданите въпроси е този за финансовото състояние на клуба. \"Задълженията на клуба са 18.3 милиона лева към края на миналата година. Плановете ни са до края на 2018 г. да има още едно драстично намаляване на дълговете\", каза Иванов. По-голямата част от дълговете са свързани с изграждането на сектор А. Според Иванов обаче за момента клубът е далеч от подобряване на условията на стадиона, \"защото инфраструктурата струва пари\". \"Приходите, и по-скоро увеличаването на приходите, са свързани с възможности за привличане на нови рекламодатели и спонсори. Знаем, че ако искаме отборът да се развива, той трябва да бъде финансово подсигурен. Работи се в тази посока.\" Приходите на клуба за 2017 година са над 10 милиона лева, но разходите са повече. Дружеството е на загуба 860 хиляди лева за годината. Миналото лято Иванов представи като цел за пръв път от десетилетие \"Левски\" да отчете финансова печалба, но това не беше постигнато. Легендата на \"Левски\" Кирил Ивков остава в надзорния съвет.  Бившият защитник подаде оставката си като член , но в крайна сметка е променил решението си и я е оттеглил. Причината е доброто представяне на \"Левски\" в първенството, а в момента Ивков не иска да вкарва излишно напрежение. След края на общото събрание собственикът на клуба и главен акционер Спас Русев не говори пред медиите. На въпрос дали приятелският мач с \"Милан\" ще се проведе Иванов заяви, че се надява окончателен отговор да има следващата седмица.", "date": "2018.09.04", "title": "\"Левски\" ще работи за драстично намаляване на дълговете, които са 18.3 млн. лева"}
{"url": "https://www.dnevnik.bg/evropa/regioni/2018/09/04/3305999_kohezionnata_politika_obrushta_slabo_vnimanie_na/", "text": "Доклад на Европейската сметна палата (ЕСП), представен днес, показва, че все още подборът на предложения по политиката на сближаване е насочен повече към обема и влаганите средства, отколкото към цялостните постижения, се посочва в съобщение на институцията. Недостатъците при наблюдението затрудняват оценката до каква степен финансирането от ЕС е допринесло за постигане на целите, пише в документа. За 2014 - 2020 г. по политиката на сближаване ЕС е отпуснал близо 350 млрд. евро за създаването на работни места, за конкурентоспособността на бизнеса, икономическия растеж, устойчивото развитие и подобряването на качеството на живота. Отчитат се слабости, свързани с ефективността и наблюдението на изпълнението на програмата. Проверката, на чиято основа е изготвен докладът, е обхванала проекти в Чехия, Франция, Италия и Финландия. В документа се посочва, че възможните получатели на европейски средства са разполагали със сведения и са получили необходимата подкрепа за достъп до финансиране от ЕС. Допълва се, че изискванията за подбор на проекти рядко предвиждат кандидатите да определят количествени показатели за резултатите предварително. Това затруднява оценката дали проектите са постигнали очакваните резултати. Повечето проекти са били избрани по реда на подаването, а не чрез съпоставка, следователно може да не са били подкрепени най-добрите предложения, показва проверката. В доклада е отбелязано, че догодина Европейската комисия може да се затрудни с оценката си къде да бъдат преразпределени бюджетни средства заради липсата на добра рамка за наблюдение на проектите по политиката на сближаване. Препоръчва се държавите в ЕС да въведат изискване проектите да посочват предварително поне един действителен показател за резултати и да оценяват изпълнението на проектите по този начин. Еврокомисията следва да определи общи показатели за резултати за Европейския фонд за регионално развитие. Отчита се, че около една трета от бюджета на ЕС е насочена към политиката на сближаване. Днес това възлиза на около 230 млрд. евро за 2000 - 2006 г., на 346.5 млрд. евро за 2007 - 2013 г. и на 349.4 млрд. евро за 2014 - 2020 година. /БТА", "date": "2018.09.04", "title": "Кохезионната политика обръща слабо внимание на крайните резултати, смята сметната палата на ЕС"}
{"url": "https://www.dnevnik.bg/sviat/2018/09/04/3305965_imeto_severna_makedoniia_bilo_priemlivo_za_skopie_i/", "text": "Македония е била готова да приеме името, договорено с Гърция в средата на юни, още през 2008 г. Това сочат документи от американското посолство в Скопие,  публикувани от \"Уикилийкс\"  вчера. Условието е било да се признаят македонският език и идентичност от Атина, сочи класифицираната бележка от 29 юли 2008 г. Съставена е от тогавашния посланик в Скопие Джилиън Миланович и е озаглавена \"От какво имат нужда македонците, за да разрешат спора за името\". Намесата на \"Уикилийкс\" в темата идва в момент, когато до референдума, на който македонците ще одобрят или отхвърлят сделката с Гърция,  остават по-малко от 4 седмици . Най-голямата опозиционна партия, оглавявана до миналата година от бившия премиер Никола Груевски (който е бил на власт през 2008 г.), е против смяната на името. На публикацията реагираха и управляващите в Гърция, и най-голямата опозиционна партия \"Нова демокрация\". Лидерът на консервативната опозиция Кириакос Мицотакис обвини външния министър Никос Коциас - договорил споразумението с Македония тази година - че изтъкнал като \"успех\" сделката за името, а всъщност е угодил на правителството в Скопие - нещо, което досегашните кабинети в Атина са отхвърляли. Никой не вярваше на твърденията на Груевски, който твърдеше, че не иска компромис, освен Мицотакис, отвърна Коциас. Преди и сега Миланович добавя в бележките си, че от македонска страна ключовите условия за приемане на името Република Северна Македония (превеждано, както ще бъде и според сегашната сделка) са две. Освен признаване на идентичността (чрез тези на езика и националността) като \"македонски\" става дума и за възможност за употреба в международен контекст или двустранно, но само от страните, които не искат да използват конституционното име. Последното предложение на тогавашния кабинет на Груевски е в разрез с условието на Атина, прието от Скопие  с настоящия договор  - принципа \"ерга омнес\", за всеобща употреба на името както двустранно и многостранно, така и за вътрешна, в страната. Това означава, че Македония ще трябва да смени и конституционното си име, докато според идеята на Груевски то би трябвало да остане в сила.", "date": "2018.09.04", "title": "Името Северна Македония било приемливо за Скопие и през 2008 г. според \"Уикилийкс\""}
{"url": "https://www.dnevnik.bg/politika/2018/09/04/3305982_gerb_se_obiavi_za_pulen_mandat_bsp_-_za_predsrochni/", "text": "В началото на новия политически сезон ГЕРБ се обяви за пълен управленски мандат и диалог, а БСП поиска предсрочни парламентарни избори. Социалистите заявиха, че само 20 от общо 79 народни представители в парламентарната група на \"БСП за България\" ще работят в парламента, а другите ще са в страната, при хората, на които ще протегнат ръка за нов модел на управление. \"Предсрочни избори! Какво от това?\", каза лидерът на ДПС Мустафа Карадайъ, според който важният въпрос е възстановяване на държавността и авторитета на държавата. Другата управляващата формация \"Обединение патриоти\" не направи декларация в началото на парламентарната сесия, но според депутати въпросът с оставката на Волен Сидеров като неин председател не стои. Новият политически сезон в Народното събрание започна днес със слушане на химните на България и на Европейския съюз. В началото на заседанието за работа се регистрираха 162 от 240 народни представители. Председателят на парламента Цвета Караянчева поиска конструктивна работа и качествени закони. Тя призова дневният ред на политиците да бъде като този на гражданите. След това обяви Съединението за пример за държавническо мислене. \"Да се покажем като народ, вечно съединен\", призова Караянчева, цитирайки Петко Славейков. ГЕРБ се обяви за България над всичко  В декларация от името на парламентарната група на ГЕРБ зам.-председателят й Цветан Цветанов избори успехите на изтеклото българско европредседателство и направи заявка за пълен мандат на сегашното управление. Според него желаещите да свалят ГЕРБ от властта видимо нервничат, а подкрепата към управлението ще се види на предстоящите през следващата година европейски и местни избори. Зам.-председателят на ГЕРБ изброи законодателните приоритети през новата сесия, сред които осигуряване на електронно правосъдие, приемане на социалните закони, които ще решат проблемите на хората с увреждания, и на държавния бюджет за следващата година. Той поиска диалог и качествени закони. \"България над всичко. Съединението прави силата\", завърши Цветанов. Депутатите от БСП тръгват по страната  В началото на парламентарния сезон опозицията от БСП отчете криза в правителството, нестабилност в управляващото мнозинство, неработещи институции, корупция, кражби и диктатура в страната. Според лидера на социалистите Корнелия Нинова държавността се разпада, народът е в агония, но алтернатива има - тя била във т.нар. \"Визия на БСП\". \"Държавните институции са блокирани. Държавата не защитава гражданите. Управляващите се хванаха за гушите в спор за постове и пари. В следващите дни ще сме свидетели на битката Цветанов - Борисов. Подадени от Борисов оставки се оспорват от Цветанов\", обяви Нинова. И попита: \"Можем ли да организираме национална енергия, за да сложим край на този модел?\" \"Ниските доходи и бедността, а не фалшивите новини, са истинската заплаха за националната сигурност, господа управляващи\", каза още Нинова. После тя изброи част от предложенията във \"Визията на БСП\", сред които висшето образование да следва пазара на труда, да има данъчни увеличения за млади семейства, увеличаване на най-ниските пенсии и т.н. И обяви: \"Това е обръщението ни към вас, народе!\". \"Това мнозинство е изчерпано - оставка на правителството, край на агонията, предсрочни избори\", обяви Нинова. Тя каза, че в парламента ще работят само 20 депутати, а останалите ще ходят по страната, за да обсъждат проблемите с хората. Идеята бе обявена с думите: \"Идваме при вас! Тръгваме към вас!\". Ден по-рано президентът Румен Радев, който бе издигнат от БСП, заяви, че  н ов изборен цикъл в непосредствено бъдеще няма да отвори нова перспектива . ДПС обяви последен шанс за ГЕРБ  \"ГЕРБ има последния шанс да поеме политическата отговорност за провала на своята политика и да предложи адекватни решения - днес, защото утре ще е късно\", каза председателят на ДПС Мустафа Карадайъ в декларация от името на партията. Според него от смяната на министри и предсрочни избори няма смисъл, ако няма визия \"как да бъдат възстановени демократичните механизми на управление и как да се изгради отново авторитетът на държавността\". Според лидера на \"Воля\" Веселин Марешки е започнала предизборната кампания, а политиците отново се опитват да излъжат избирателите. \"Коалиционните партньори се карат в публичното пространство. Други стягат партийните редици, трети си правят кресливи пиар акции\", каза още той.", "date": "2018.09.04", "title": "ГЕРБ се обяви за пълен мандат, БСП - за предсрочни избори и работа извън парламента (допълнена)"}
{"url": "https://www.dnevnik.bg/sport/2018/09/04/3305934_konstantinov_v_mirno_vreme_vojuvat_sportistite_i_pri/", "text": "Селекционерът на националния отбор по волейбол Пламен Константинов заяви, че преди голямо състезание е нормално обстановката в състава да е \"армейска\". Думите му дойдоха след въпрос, свързан с напрежението около напускането на либерото Владислав Иванов. Преди десет дни с ъстезателят си тръгна от отбора с обвинения, че Константинов се е държал грубо  и неуважително и го е напсувал. Селекционерът отвърна тогава, че  акцентът в случая е върху това, че играчът е отказал да влезе  на полето в приятелската среща с Белгия. \"В мирно време кой воюва? Воюват спортистите и правилата са много близки до военните. Взаимоотношенията ни са по-остри, езикът е по-остър на разговор между нас самите. Това, което не би звучало добре на хората от БАН, това не означава, че са лоши взаимоотношенията в един отбор. Да по-остри са, по-различен е езикът в спорта\", каза Константинов пред \"Нова\". \"Някои от правилата са армейски. И същият тоя господин щеше да е разстрелян във военно време. Така че темата я затварям\", продължи той. По думите му подобни \"изкуствени скандали не се отразяват добре на отбора\", защото е по-добре състезателите да се съсредоточат върху спортната си форма. \"Тези, които са тук, са достатъчно мотивирани. Един такъв форум сам по себе си мотивира. Най-хубавото за един спортист е пълната зала. Аз лично очаквам пълна зала и подкрепа от феновете. Сигурен съм, че момчетата ще дадат максимума от себе си\", каза Константинов. Преди ден  България победи с 3:0 Египет в приятелска среща . Волейболистите започват участието си на световното първенство, на което страната е домакин заедно с Италия, в неделя срещу Финландия във Варна.", "date": "2018.09.04", "title": "Константинов: В мирно време воюват спортистите и при нас някои от правилата са армейски"}
{"url": "https://www.dnevnik.bg/sviat/2018/09/04/3306015_opredelenieto_na_feisbuk_za_terorizum_moje_da_dovede/", "text": "Определението на \"Фейсбук\" за тероризъм е прекалено общо и има опасност да доведе до  прекомерна цензура , предупреди специален докладчик на ООН, цитиран от агенция \"Франс прес\". Независимият експерт на ООН по защитата на човешките права в контекста на борбата срещу тероризма Фионуала Ни Аолен каза, че е писала на основателя и шеф на \"Фейсбук\"  Марк Зукърбърг , за да изрази тревогата си от опитите на социалната мрежа да попречи на терористи да я използват. \"Използването на прекалено общи и неточни определения, служещи като основа за регламентиране на достъпа и използването на платформата \"Фейсбук\", може да доведе до дискриминационно прилагане на прекомерна цензура и произволен отказ за достъп и използване на услугите на \"Фейсбук\", предупреди Аолен. Тя заяви в комюнике, че сегашното определение на социалната мрежа приравнява с терористични организации всички недържавни групировки, които използват насилие с цел да постигнат своите цели. Според нея \"използването на толкова разтеглива дефиниция е особено обезпокоително, тъй като някои правителства опитват да поставят клеймо на различни форми на дисидентство и опозиция, било то мирни или съпроводени с насилие\"./ БТА", "date": "2018.09.04", "title": "Определението на \"Фейсбук\" за тероризъм може да доведе до цензура"}
{"url": "https://www.dnevnik.bg/sviat/2018/09/04/3306035_rusiia_otnovo_bombardira_idlib_suobshtiha_siriiski/", "text": "Руската бойна авиация поднови днес след неколкоседмично прекъсване въздушните удари по северозападната сирийска провинция Идлиб, контролирана от опозицията. Това съобщиха Сирийският център за наблюдение на човешките права и говорител на бунтовниците, цитирани от ДПА и \"Ройтерс\", предаде БТА. Руските изтребители са извършили 30 нападения срещу 16 зони в западната част на провинцията, в равнината Габ в околностите на Хама и в Латакия, каза Рами Абдел Рахман, ръководител на базираната във Великобритания неправителствена организация. По думите му за последен път руската авиация е атакувала тези райони на 15 август. Говорителят на опозиционния Фронт за национално спасение Наджи Мустафа потвърди, че ударите по въздуха и артилерийският обстрел от правителствените сили са поразили седем села в Идлиб и две села в равнината Габ в провинция Хама. Миналата седмица специалният пратеник на ООН за Сирия Стафан де Мистура предупреди, че присъствието на 10 хил. свързани с \"Ал Кайда\" бойци в Идлиб (\"Хайят Тахрир аш Шам\", която контролира по-голямата част от Идлиб) не оправдава нападенията, защото ще бъде заплашен животът на 2.9 млн. цивилни в провинцията. През последните три години хиляди бунтовници и техните семейства  бяха евакуирани от други части на Сирия в провинция Идлиб  съгласно споразумения с правителството. В замяна на \"евакуацията\" бунтовниците прекратиха съпротивата в контролираните от тях територии. Сирийският президент Башар ал Асад се е зарекъл неговата армия с руска и иранска помощ да превземе цялата територия на Сирия. Откакто Русия през 2015 г. се включи в гражданската война на страната на Асадq бунтовниците преминаха в отстъпление, припомнят агенциите. По-рано днес американският президент Доналд Тръмп  отправи предупреждение към Русия , режима на Асад и другия му поддръжник Иран. Кремъл обаче отхвърли коментарите му и обясни, че бунтовниците са заплаха както за мира в Сирия, така и за руски военни бази. По-късно този месец се очакват преговори за новата сирийска конституция под егидата на ООН, а само след 3 дни трябва да има и среща на Русия, Иран и Турция в Техеран, където ще се обсъжда сирийският въпрос.", "date": "2018.09.04", "title": "Русия отново бомбардира Идлиб, съобщиха сирийски активисти"}
{"url": "https://www.dnevnik.bg/biznes/2018/09/04/3306037_zaradi_diksriminacionni_usloviia_putnata_agenciia/", "text": "Пет дни след като я обяви, Агенция \"Пътна инфраструктура\" (АПИ) прекрати обществена поръчка за доставка на 53 автомобила - 51 леки и 2 високопроходими, на обща стойност 1.3 млн. лева. Причината е, че условията в процедурата биха могли да се приемат като дискриминационни при проверка от контролните органи, се казва в решението за прекратяване на ръководителя на агенцията Светослав Глосов. Поръчката е разделена на две позиции. Първата е за два високопроходими SUV автомобила със задвижване 4х4, поне 8-степенна скоростна кутия, минимална мощност от 250 к.с., въздушно окачване, дължина минимум 4.8 метра и междуосие поне 2.8 метра и цвят черен металик. Прогнозната стойност е 110 хил. лева с ДДС. Втората позиция е за 51 автомобила с поне 4 врати, от които едната да е \"плъзгаща се\", двигател с минимум 4 цилиндъра и работен обем не повече 1600 куб. метра, с дължина не повече 4.4 метра и междуосие от максимум 1.8 метра, като всички коли трябва да са бели. Изискването за междуосие на 51-те автомобила се оказва проблем, защото според решението за спиране такова \"не съществува и не се прилага при автомобили\". Техническите и финансовите изисквания към кандидатите също са сметнати за \"прекомерни\", като основното е, че те трябва да са доставили поне 2 високопроходими и 51 леки автомобила в близките три години. Освен това да са били и за същите цени, каквито са заложени в тази поръчка на АПИ.", "date": "2018.09.04", "title": "Заради диксриминационни условия пътната агенция прекрати поръчка за 53 автомобила"}
{"url": "https://www.dnevnik.bg/sport/2018/09/04/3306003_levski_se_gotvi_da_prikljuchi_selekciiata_s/", "text": "Португалският футболист Нуно Рейш е близо до подписване на договор с \"Левски\", обяви изпълнителният директор на клуба Красимир Иванов. Защитникът, който е на 27 години, е в София от вторник сутринта. Иванов не коментира в детайли ситуацията. \"Ако всичко около преговорите е преминало нормално, той ще подпише. Не мога да кажа дали идва като свободен агент или с трансферна сума, защото не ми е практика да коментирам публично такива въпроси\", заяви Иванов. Според него до края на трансферния прозорец не се предвижда привличане на други играчи. \"Говорихме с треньора по тази тема и той вижда голям потенциал в младите ни играчи. Всички, които имат професионални договори с \"Левски\", остават.\" Изпълнителният директор на \"Левски\" отчете положителната промяна след идването на  Славиша Стоянович , но смята, че не само той е причината за стабилизирането на отбора. \"Г-н Стоянович добре разбира къде е попаднал и знае какво се изисква от него. Не за пръв път попада в такъв клуб и работи, за да може \"Левски\" да печели. Трябва обаче да отчетем, че той наследи добър състав и в момента берем плодовете на труда, който е бил полаган и преди това. Не подценявам ролята му, че промени настроението в съблекалнята.\" Темата спортен директор не е била част от дневния ред на общото събрание, но също е била коментирана, обяви Иванов. Според него обаче засега сините не са близо до назначаване на човек на този пост. \"С оглед на това, че отборът ни е на първо място в класирането, желанието на всички е да запазим тази позиция. Назначаването на спортен директор е на дневен ред, но преговори не се водят. Не сме нито много близо, нито много далеч от такъв човек\", каза изпълнителният директор на сините.", "date": "2018.09.04", "title": "\"Левски\" се готви да приключи селекцията с португалски защитник"}
{"url": "https://www.dnevnik.bg/evropa/2018/09/04/3306051_stachkata_v_gruckite_feribotni_linii_prikljuchi_sled/", "text": "Гръцката моряшка федерация прекрати стачката,  която засегна фериботните линии  между континентална Гърция и островите, след като прие подобреното предложение, което отправиха работодателите, обединени в Съюза на дружествата в пътническото мореплаване, съобщи в. \"Катимерини\". В съобщение на моряшкия синдикат се казва, че е взето решение за незабавно прекратяване на стачните действия, след като работодателите са удовлетворили частично искането на федерацията за съществено увеличение на възнагражденията. По-специално Съюзът на дружествата в пътническото мореплаване предлага увеличение на заплатите за 2018 г. с 2 процента, изчислено ретроспективно от 1 януари. Стачката, която беше обявена в неделя и удължена с едно денонощие в понеделник, блокира стотици хиляди пътници, десетки хиляди тонове товари и прекъсна напълно транспортните връзки на множество острови. /БТА", "date": "2018.09.04", "title": "Стачката в гръцките фериботни линии приключи след споразумение с работодателите"}
{"url": "https://www.dnevnik.bg/zelen/2018/09/04/3306000_nov_proekt_shte_pokaje_kolko_vajna_e_mrejata_natura/", "text": "Природозащитници и медии ще работят заедно, за да направят по-популярни сред българите европейските политики за опазване на околната среда. Такава е целта на проекта \"Натура 2000\" в България – Нови хоризонти\", в която партньори са \"Зелени Балкани\", \"Дарик радио\", dnevnik.bg, \"Капитал\" и \"Хоби тв\".", "date": "2018.09.04", "title": "Нов проект ще покаже колко важна е мрежата \"Натура 2000\""}
{"url": "https://www.dnevnik.bg/sviat/2018/09/04/3306047_edin_chovek_zagina_pri_strelba_v_razuznavaneto_na/", "text": "Един човек загина след стрелба в централата на косовското разузнаване, съобщиха властите в Прищина, цитирани от \"Болкан инсайт\". Прокурор Ибрахим Бериша съобщи, че застреляният е закаран в болница, но е издъхнал от раните си, а човек с инициали V.I. е арестуван, продължава изданието. Според агенция МИА неофициално е известно, че заподозреният за убийството се казва Вальон Ибердемай, който работи за сигурността на агенцията. Агенцията за разузнаване на Косово съобщи, че и стрелецът, и жертвата са нейни служители. Службата обяснява, че простреляният е работел в столовата ѝ. Инцидентът е станал около 9:10 ч. сутринта местно (10:10 ч. българско) време.", "date": "2018.09.04", "title": "Един човек загина при стрелба в разузнаването на Косово"}
{"url": "https://www.dnevnik.bg/sport/2018/09/04/3306074_evrofutbol_produlji_partnyorstvoto_si_s_nacionalniia/", "text": "Еврофутбол\" остава ексклузивен партньор на националния отбор по футбол, обяви Българският футболен съюз. Букмейкърът ще бъде спонсор в квалификационния цикъл за Евро 2020, в който влизат и мачовете от Лигата на нациите и приятелските срещи. \"Ако българският отбор се пребори за участие на европейското първенство, букмейкърската къща ще продължи да го подпомага финансово и за този турнир\", се посочва в информацията. \"Развитието на българския спорт е кауза, в която \"Еврофутбол\" инвестира още от основаването му преди 25 години като част от политиката си на корпоративна социална отговорност. Дружеството с готовност разширява ангажимента си към националния отбор, защото вярва, че финансовата сигурност ще помогне на българския тим да подобри постиженията си и да класира България на голям форум\", допълват от футболния съюз. В средата на май  БФС публикува в сайта си писмо от свое име и от името на футболните клубове  срещу  планираните  промени в Закона за хазарта . В него имаше призив управляващите да оттеглят предложенията си. Преди ден  втородивизионният \"ЦСКА 1948\" обяви, че е сключил тригодишен договор с \"Еврофутбол\" .", "date": "2018.09.04", "title": "\"Еврофутбол\" продължи партньорството си с националния отбор по футбол"}
{"url": "https://www.dnevnik.bg/zdrave/2018/09/04/3306087_stolichni_lekari_predlagat_chetiri_bolnici_da_priemat/", "text": "Лечебни заведения с непрекъснат режим на работа и разполагащи с екипи, отговарящи за всички видове политравматични наранявания, да приемат пациенти при бедствени ситуации в София и София-област. Това предложение направи управителният съвет на Столичната лекарска колегия до президента Румен Радев, премиера Бойко Борисов, здравния министър Кирил Ананиев, управителя на здравната каса Дечо Дечев и председателя на Българския лекарски съюз Иван Маджаров. Предложението им идва близо две седмици след автобусната катастрофа край Своге, при която загинаха 17 души, а десетки бяха ранени. Инцидентът доведе и до политически трусове, като трима министри – Валентин Радев, Николай Нанков и Ивайло Московски, подадоха оставки, а вицепремиерът  Валери Симеонов заплаши , че може да изкара партията си НФСБ от управляващата коалиция. Съсловието на столичните лекари подчертава, че в София и областта вече живеят над 1 млн. души и това налага да се подобрят комуникациите на структурите в държавата при тежки инциденти. Зя целта те предлагат конкретно фиксирани спешни центрове да поемат пострадалите при тези инциденти. Това са \"Пирогов\", ВМА, УМБАЛ \"Св. Анна\" и ИСУЛ. \"По този начин ще се постигне равномерно, точно, ясно разпределение на спешността\", уточняват от лекарската колегия. Идеята на съсловната организация е да се обезпечи необходимото доoкомплектоване с апаратура на съответните болници, да се създаде и поддържа болничен резерв от свободни легла в обем на 20% от легловата база и да се осигури безлимитна дейност на конкретните медицински заведения.", "date": "2018.09.04", "title": "Лекари предлагат четири болници да приемат пациенти при бедствени ситуации в Софийско"}
{"url": "https://www.dnevnik.bg/biznes/2018/09/04/3306077_avtobusnite_prevozvachi_nastoiavat_moskovski_da_zapazi/", "text": "Най-големите браншови организации в сферата на транспорта са изпратили писма до министър-председателя Бойко Борисов в защита на подалия оставка министър на транспорта Ивайло Московски. \"Като председател на Българската асоциация на сдруженията в автомобилния транспорт - БАСАТ, и от името на всички членове на нашата организация изразявам дълбоката си загриженост от оставката на министър Московски. Тази загриженост е провокирана от смяната на ръководителя на ведомството в момент, в който текат законодателни процеси в Европа със съдбоносни последици за сектора\", казва в писмото си председателят на БАСАТ Илиян Филипов. На въпрос на \"Дневник\" дали това е позицията на всички организации в бранша той увери, че това е така. Съобщението идва на фона на изказването на Цветан Цветанов в телевизионния ефир тази сутрин, че премиерът е приел оставките на тримата министри, но все още \"не сме в стартирана процедура съгласно правилника за организацията на дейността на Народното събрание и конституционните правомощия, които има премиерът\". Междувременно и Борисов, и други политици увериха, че този път парламентът ще задължи всички превозвачи да имат колани на седалките в автобусите. Въпросът  се обсъжда от над седем години , но така и не е решен до момента.  \"Считам, че Министър Московски притежава всички необходими качества да ръководи едно от най-тежките министерства в страната и неговото отстраняване е по-скоро прибързан акт, който ще се отрази негативно както на транспортния сектор в страната, така и в международен план предвид задълбочаващото се разделение между държавите членки по повод на законодателните предложения на ЕК във връзка с мобилни пакети 1 и 2\", посочва Филипов в съобщението си до медиите Според него Московски е положил всички усилия да защитава националните интереси в транспортния сектор в страната и пред европейските институции. \"Неговата квалификация и задълбочено познаване на проблемите не могат да бъдат наваксани лесно от нов управленец на министерството\", смята Филипов. \"Ние съзнаваме наличието на политическа ситуация, в която общественият натиск иска да определи политическия дневен ред, но считаме, че защитата на националните интереси в транспорта изисква необходимостта от кадрова стабилност и предвидимост\", се посочва още в съобщението.", "date": "2018.09.04", "title": "Автобусните превозвачи настояват Московски да запази министерския си пост"}
{"url": "https://www.dnevnik.bg/evropa/2018/09/04/3306090_zaradi_losha_komunikaciia_zapodozreniiat_za_ubiistvoto/", "text": "Германският вътрешен министър Хорст Зеехофер каза днес, че са били допуснати грешки по случаите с двамата кандидати за убежище, заподозрени за убийството на германец, което предизвика големи  протести на крайнодесни групи в град Кемниц , предаде \"Асошиейтед прес\", цитирана от БТА. Според Зеехофер лошата комуникация между германската миграционна служба и други власти означава, че е бил пропуснат крайният срок за връщане  на иракчанина Юсиф А. в България  - страната, отговорна за неговия случай съгласно европейските правила. Те постановяват, че мигрантите трябва да кандидатстват за убежище там, където за пръв път са влезли в Европейския съюз. Екстрадицията на иракчанина била насрочена за 13 май 2016 година, но била обжалвана и отложена с шест месеца. В този срок властите е трябвало да вземат ново решение за неговото екстрадиране. След изтичането и на този срок Германия вече е била отговорна за иракчанина. Зеехофер заяви, че е имало проблеми със сътрудничеството и по случая със сириеца Алаа С. Двамата мъже са задържани по обвинения за убийството на Даниел Хилиг на 26 август, което предизвика антимигрантски протести, шокирали мнозина в Германия и извън нея.", "date": "2018.09.04", "title": "Заради лоша комуникация заподозреният за убийството в Кемниц не е бил върнат в България"}
{"url": "https://www.dnevnik.bg/zelen/2018/09/04/3306098_oblastniia_upravitel_ospori_reshenieto_za_silistar_s/", "text": "Областният управител на Бургас Вълчо Чолаков е оспорил пред Административния съд решението на общинския съвет в Царево, с което одобри подробен устройствен план на парцел от 22 хил. метра в района на \"Силистар\". От съобщение на сайта на областната управа се вижда, че според Чолаков общинските съветници са одобрили проекта, без да са спазени законовите процедури. Причината е, че имотът попада в границите на природен парк \"Странджа\", като според областната управа в този случай проектът трябва да бъде съгласуван с Министерството на околната среда и водите. \"Липсата на такова становище представлява съществено нарушение на Закона за устройство на територията (ЗУТ)\", се казва в съобщението. Същия мотив за нарушение на закона посочиха и от Регионалната дирекция по околната среда през миналата седмица. Единствената цел, която кметът на Царево Георги Лапчев твърди, че е искал да постигне, когато внесе точката на заседанието на общинския съвет, е да се урегулира път до плаж \"Силистар\", който обаче минава през частен имот. Според областния управител, за да постигне това, кметът е трябвало да предложи изработването на \"парцеларен план за неурбанизираните територии или регулационен план в урбанизирана площ\", а не подробен устройствен план - план за застрояване за частен имот. В областната управа получиха документите за решението на общинския съвет едва вчера - 1 0 дни след заседанието, на което беше одобрен подробният устройствен план . В същия ден премиерът  Бойко Борисов нареди на кмета да не спазва решението  на съветниците (кметът и мнозинството в съвета са от ГЕРБ), а на 29 август  поиска от областния управител Вълчо Чолаков  (член на Националния съвет на СДС) да спре одобрението на плана.", "date": "2018.09.04", "title": "Областният управител оспори решението за \"Силистар\" с мотив за незаконосъобразност"}
{"url": "https://www.dnevnik.bg/politika/2018/09/04/3306137_ot_bez_komentar_do_bsp_ne_mu_durpa_koncite_-_reakcii/", "text": "От \"Няма да коментирам този човек\" до \"БСП не му дърпа конците\". Това бяха първите реакции на партиите в парламента за  изявлението на президента Румен Радев , че ще работи за извеждането на страната към нова перспектива за развитие. В него той каза още, че предсрочни парламентарни избори в момента не са необходими, както и че опозицията не е убедителна алтернатива. \"Нека се въздържа от коментар за президента. Не бих искал да коментирам човек, който прикрива един пътен инцидент\", каза зам.-председателят на ГЕРБ Цветан Цветанов. Той обяви, че ГЕРБ се готви за европейските избори, с което на практика потвърди, че според партията предсрочни парламентарни избори не са необходими. Депутати от другата управляващата формация - \"Обединените патриоти\", също се въздържаха от коментар. \"БСП е демократична партия. Президентът е човек, който има свое мнение. Нашето мнение е, че наистина трябва да има предсрочни избори. Президентът Радев не е президентът Плевнелиев, на който Борисов и Цветанов постоянно му дърпаха конците, така че той има право на свое мнение\", обяви зам.-председателят на парламентарната група на \"БСП за България\" Драгомир Стойнев. Той заяви, че не може да каже дали в заявката на президента, че ще работи за нова перспектива за развитие на страната, има намерение да прави своя политическа партия. Попитан за критиките към опозицията, че не е убедителна алтернатива, Стойнев отвърна: \"Ако екипът на президента не е запознат с \"Визия за България\", ние с удоволствие ще я изпратим в президентската институция.\" Лидерът на БСП Корнелия Нинова си тръгна от парламента след декларациите за началото на политическия сезон - според социалисти, за да работи по \"Визия за България\". От парламентарната трибуна обаче тя разви теза, обратна на президентската - според Нинова парламентът трябва да бъде разпуснат веднага и да се върви към предсрочни избори, а алтернативата била във \"Визията на БСП за България\". Попитан какво вижда в заявката на президента, че ще работи за нова перспектива за развитие на страната, лидерът на ДПС Мустафа Карадайъ каза, че се е запознал с тезата на държавния глава от медиите и се въздържа от коментар.", "date": "2018.09.04", "title": "От \"Без коментар\" до \"БСП не му дърпа конците\" - реакции за заявката на президента за нова перспектива за страната"}
{"url": "https://www.dnevnik.bg/politika/2018/09/04/3306138_vrushtaneto_na_pusheneto_v_zavedeniiata_beshe_spriano/", "text": "Разрешаването на тютюнопушенето на закрити обществени места беше отхвърлено от парламента на първо четене. Проектът трябваше да върне режима до 2012 г., при който се разрешаваше пушене в обособени за това територии, които заемат не повече от половината търговска площ на обектите. Проектът беше внесен от народния представител от \"Обединени патриоти\" (НФСБ) Христиан Митев и беше предложение на вицепремиера Валери Симеонов. Според него настоящата забрана така или иначе не се спазва, а и води до финансови загуби на туристически обекти. Проектът  беше отхвърлен  от парламентарните комисии по здравеопазване и икономическа политика и туризъм. Промените предвиждаха хотелите, заведенията, корабите, летищата и стадионите да имат разрешение за обособяване на зони за пушачи. В становище на здравната комисия, прочетено от председателя Даниела Дариткова (ГЕРБ), се казва, че неспазването на забраната за тютюнопушене не е основателен мотив за промяна в закона, а по-скоро налага извода, че контролът трябва да бъде засилен. Предстои да бъдат внесени  нови промени в Закона за здравето , подготвени от здравното министерство. С тях във временните помещения пред заведенията, оградени често с найлонови стени и покриви, с които се заобикаляха забраните за пушене на закрито, вече също няма да може да се пуши. Предлага се още забраната да се разшири и върху популярните най-вече сред младежите наргилета – ще се забрани употребата на закрито на \"изделия за водна лула, несъдържащи тютюн\". Въвеждането на такава забрана  се обмисля от години , но едва днес е формулирана в законодателна инициатива.", "date": "2018.09.04", "title": "Връщането на пушенето в заведенията беше спряно на първо четене в парламента"}
{"url": "https://www.dnevnik.bg/sviat/2018/09/04/3306105_rusiia_napisa_pismo_do_gugul_i_ia_predupredi_zaradi/", "text": "Прокуратурата в Централния административен окръг на Москва отправи предупреждение към американския технологичен гигант \"Гугъл\" заради \"недопустими\" нарушения на руското изборно законодателство, съобщи ТАСС. Това се случи малко след като изборната комисия на страната отправи същите твърдения в писмо до ръководителя на компанията. Според представител на руската генерална прокуратура, който говори пред горната камара на парламента, руският регулатор \"Роскомнадзор\" е информирал, че \"Гугъл\" може и да нарушава руското законодателство тъкмо преди регионалните и местни избори на 9 септември. Тази неделя в различни руски райони ще има губернаторски, парламентарни (вкл. допълнителни избори на 7 депутати в Думата) и други. Ще се гласува и в Москва, където за преизбиране се бори и сегашният кмет Сергей Собянин. \"Ние реагирахме... и предупредихме \"Гугъл\" за недопустимостта на нарушенията на законодателството,\" каза представелят на прокуратурата Алексей Жафяров. Рекламни инструменти На 9 септември според някои издания ще има протести срещу пенсионната реформа. Заради това Централната избирателна комисия в Москва съобщи, че е написала до \"Гугъл\" писмо, с което напомня за задълженията ѝ да не разпространява призиви към политически акции, свикани за деня на изборите. Писмото е поименно адресирано до изпълнителния директор на \"Алфабет\" (компанията майка на\"Гугъл\") Лари Пейдж. В него, според агенция \"Интерфакс\", се обръща внимание на призивите на опозиционера Алексей Навални (наскоро  отново осъден на 30 дни затвор ) в сайта за видеосподеляне \"Ютюб\", собственост на \"Гугъл\", за масови демонстрации. Според руската ЦИК Навални е използвал рекламни инструменти в \"Гугъл\", за да разпространява информацията, въпреки че протестите в \"Гугъл\" са забранени. Според пресслужбата на комисията, цитирана от електронното издание \"Медуза\", писмото е просто \"разяснение\" за Пейдж на ситуацията в Русия. \"Пряка намеса\" Междувременно \"Роскомнадзор\" също предупреди \"Гугъл\", а заместник-председателят на регулатора Вадим Суботин каза, че ако няма адекватна реакция, руските власти ще разглеждат действията на компанията от САЩ като \"пряка намеса във вътрешните работи на Русия\" и опит за намеса в \"провеждането на законни демократичниизбори\". Според Суботин такава реакция предполага \"Гугъл\" да спре да разпространява \"каквато и да било рекламна информация, пропаганда и призиви за такива мероприятия, които нарушават изборното законодателство.\" Писмо с подобно предупреждение е отправено и от Федералната антимонополна служба, пише РИА \"Новости\".", "date": "2018.09.04", "title": "Русия написа писмо до \"Гугъл\" и я предупреди заради изборите в неделя"}
{"url": "https://www.dnevnik.bg/sport/2018/09/04/3306148_daniia_shte_izpolzva_igrachi_po_futzal_za_purviia_si/", "text": "Дания е на път да използва отбор, съставен основно от играчи по футзал, за първия си мач в Лигата на нациите срещу Уелс, пише Би Би Си, като се позовава на информация от \"Екстра Бладет\". Причината е, че футболният съюз (DBU) не се е разбрал с футболните национали за новия договор за търговските права. Във федерацията са се надявали да използват играчи от по-ниските нива на датския футбол за приятелската среща със Словакия и за двубоя с Уелс. Клубовете от Суперлигата и от Първа дивизия обаче са отказали да освободят футболистите и затова се наложило да бъдат викани играчи по футзал. Според информациите в отбора ще има поне двама, играещи традиционен футбол, като те са играчи на отбора от Втора дивизия \"Аварта\". Единият е голмайсторът Кристиан Офенберг, който има пет гола в шест мача през сезона. Селекционерът Оге Харейде и помощникът му Йон-Дал Томасон също няма да са на разположение за двете срещи. От DBU са преценили, че след като треньорът не е избирал състава, няма нужда да бъде на поста си. В неделя футболният съюз отхвърли предложението на Асоциацията на датските футболисти предстоящите две срещи да се играят при условията, описани в предишния договор. Така никой от играчите, участвали в достигането до осминафиналите на световното в Русия, няма да бъде на терена срещу Словакия и Уелс. Звездата Кристиан Ериксен, който е част от ръководството на профсъюза на футболистите, обяви в изявление наскоро, че играчите искат да се намери решение на проблема. И призова за продължаване на стария договор с още месец, за да могат двата мача да протекат нормално. Преди по-малко от година женският национален отбор на Дания бойкотира квалификацията с Швеция заради противоречия. УЕФА глоби DBU с 18 хил. паунда и обяви, че при следващо неявяване за мач в идните четири години Дания ще бъде извадена от всички турнири, организирани от европейския футболен съюз.", "date": "2018.09.04", "title": "Дания ще използва играчи по футзал за първия си мач в Лигата на нациите"}
{"url": "https://www.dnevnik.bg/sviat/2018/09/04/3306248_turciia_i_katar_podpisaha_turgovsko_sporazumenie_za_15/", "text": "Турция и Катар подписаха днес търговско споразумение на стойност 15 милиарда долара, включващо доставка на петролни продукти и природен газ, предаде ДПА. Споразумението е част от обещание за инвестиции,  направено от емира на Катар  Тамим бин Хамад ал Тани сред среща с турския президент Реджеп Тайип Ердоган в Анкара през август, предаде турската държавна телевизия ТРТ. Споразумението е подписано в момент, когато  Анкара полага усилия, за да преодолее  валутна криза на фона на спорове с Вашингтон по редица въпроси, включително за продължаващото  задържане на американски пастор  в Турция. На 10 август американският президент Доналд Тръмп одобри удвояване на митата за стомана и алуминий за Турция. В отговор турският президент Реджеп Тайип Ердоган обяви бойкот на всички видове американска електроника и повиши митата за 22 вида продукти и стоки, внасяни от САЩ. Турският министър на търговията Рухсар Пекджан и катарският ѝ колега Ахмед бин Джасим ал Тани се срещнаха днес в Анкара, за да подпишат споразумение за търговско и икономическо партньорство, което включва също сътрудничество в сферата на телекомуникациите и финансите, посочва ТРТ. Катар, който е съюзник на САЩ, е осъществил с Турция двустранна търговия в размер на 806 млн. долара през първите седем месеца на 2018 г. според данни, цитирани от телевизията. Миналата година Турция подкрепи Катар, когато емирството бе бойкотирано от Саудитска Арабия и други арабски страни заради предполагаема подкрепа за тероризма. Доха отхвърли обвиненията.", "date": "2018.09.04", "title": "Турция и Катар подписаха търговско споразумение за 15 млрд. долара"}
{"url": "https://www.dnevnik.bg/evropa/2018/09/04/3306019_muza_na_radikalnata_levica_koia_e_sara_vagenkneht/", "text": "Тя има за модел за подражание революционерката Роза Люксембург, на която прилича и физически: Сара Вагенкнехт разтърси германската левица, свързвайки ортодоксален социализъм и национално предпочитание, тема, която досега беше запазено място единствено на десницата. Въпреки мнението на партия \"Левите\", от която идва, тя обяви днес създаването на  движението \"Ауфщехен\" (\"Изправи се!\")  и се осмелява да посегне на едно табу: проповядва ограничаването на икономическата миграция с цел да си върне гласове, преминали към крайната десница. В момента 49-годишната Сара Вагенкнехт е съпредседател на парламентарната група на партия \"Левите\". В своя кръстоносен поход тя може да разчита на неизменната подкрепа на своя партньор, с който живее на семейни начала. Тя и 74-годишният Оскар Лафонтен представляват \"най-политическата двойка\" в Германия. Някога известна фигура от лагера на социалдемократите, той беше министър и през 1990 се бори неуспешно с Хелмут Кол за канцлерския пост. През 2005 г. напусна с гръм и трясък Германската социалдемократическа партия (ГСДП), смятайки я за прекалено либерална. Две години по-късно стана съосновател на партия \"Левите\". Житейски път, подобен на поетия през 2009 г. във Франция от неговия приятел Жан-Люк Меланшон. Критики от собствения лагер Вагенкнехт \"не е интелектуалка\", но \"тя е много интелигентна, може да говори много за нищо и много за нещо дребно, и това, което казва, не е лъжа. Но тя няма способност за самокритика\", заявява пред АФП политологът Геро Нойгебауер. Според него Лафонтен, който подаде оставка от партия \"Левите\" през 2010 г. по здравословни причини, остава \"духовен лидер\" на \"Изправи се!\". Вагенкнехт не се притеснява особено от критиките, идващи от собствения й лагер. Това не й е и за пръв път: още през 2016 г., след атентата в Берлин, отговорността за който пое организацията \"Ислямска държава\", Вагенкнехт отправи критики срещу \"безконтролното отваряне на границите\", предизвиквайки възмутени реакции сред левицата. Преди няколко месеца на конгрес на своята партия тя беше замерена с торта от антифашистки активист. Силно проруската й позиция предизвиква притеснения и сред съпартийците й. Изчезнал баща Разбирането й за политиката също дразни: участващата във всички телевизионни \"токшоута\", Вагенкнехт, която медиите отдавна наричат Хубавата Сара, е обект на завист в партията си, където тя води кървави борби за власт. Жената със силен характер, която защити на 43 години доктората си по икономически науки, е следвала пътя си сама. Дъщеря на германска артистка, тя е познавала слабо баща си, ирански студент - той е обявен за изчезнал по време на пътуване в родната си страна, когато тя е само на 3 години. Съдбата му остава неизвестна и до днес и \"шансовете да е жив са много малки\", казва Вагенкнехт. Като малка тя отказва да ходи на детска градина. \"Струваше ми се скучно просто да си играя в някакъв пясъчник. Бях дете, което обичаше да бъде само\", признава тя пред в. \"Тагесцайтунг\". Гледана първоначално от баба си и дядо си в град Йена, в бившата Източна Германия (ГДР), по-късно Вагенкнехт се присъединява към майка си в Източен Берлин. Любителка на Гьоте и Хегел, за когото по-късно ще напише дисертация, тя поглъща ненаситно творбите на Маркс. Има нещо, което днес е петно в биографията й. През лятото на 1989 г., няколко месеца преди падането на Берлинската стена, тя се присъединява към Германската единна социалистическа партия, която ръководи комунистическа ГДР с желязна ръка. Решение, което е по-скоро изненадващо за младата жена, смятана от режима за прекалено бунтовно настроена и поради това неполучила право да продължи образованието си. По-късно Сара Вагенкнехт ще обясни, че е искала да промени комунизма отвътре. След изчезването на тоталитарната държава тя се присъединява към наследника на ГЕСП, Партията на демократическия социализъм (ПДС), където отначало защитава ортодоксална марксистка линия, след което се присъединява към партията \"Левите\", произлязла в крайна сметка от ПДС. /БТА", "date": "2018.09.04", "title": "Муза на радикалната левица: Коя е Сара Вагенкнехт, създала новото германско движение \"Изправи се\""}
{"url": "https://www.dnevnik.bg/sviat/2018/09/04/3306249_amazon_stana_vtorata_kompaniia_s_ocenka_nad_1_trln/", "text": "Американският гигант \"Амазон\" стана само за месец втората в света компания, чиято пазарна оценка надхвърля един трилион долара, съобщиха \"Ройтерс\" и \"Блумбърг\". Преди малко повече от месец  това направи и друга американска компания, \"Епъл\" , чиято стойност \"Амазон\" гони от години. \"Амазон\", която изгради империята си в различни икономически сектори, като започна с онлайн търговията на дребно през 1994 г., стана втората, преминала границата, след като акциите ѝ поскъпнаха около обяд нюйоркско време. Тази година пък шефът ѝ Джеф Безос, най-богатият човек в света, стана и първият човек с богатство над 100 млрд. долара.", "date": "2018.09.04", "title": "\"Амазон\" стана втората компания с оценка над 1 трлн. долара"}
{"url": "https://www.dnevnik.bg/sport/2018/09/04/3306255_viviani_specheli_shesta_pobeda_v_golemite_obikolki/", "text": "Италианецът Елия Вивиани спечели десетия етап от Обиколката на Испания. Колоездачът на \"Куикстеп\" записа втора победа в тазгодишната \"Вуелта\" и общо шеста в големите триседмични обиколки през 2018 г. Той постигна четири етапни победи в Джиро д'Италия, като спечели и фланелката за най-добър спринтьор. Вивиани измина 172.5-километровата равнинна отсечка от Саламанка до Фермоселе за 4.08:08 часа. Етапът очаквано се реши след финален спринт, в който 29-годишният италианец надделя над световния шампион Петер Саган и сънародника си Джакомо Ницоло. Вивиани получи перфектно извеждане от съотборниците си и с мощна езда стигна до 17-ата си индивидуална победа през този сезон. Той донесе общо 60-ия успех за \"Куикстеп\" през 2018 г. \"Мисля, че това беше едно от най-перфектните извеждания, които сме правили тази година. Момчетата свършиха наистина страхотна работа. Невероятният сезон продължава\", каза Вивиани след финала. С второто си място днес Саган излезе начело в класирането за зелената фланелка. Той събра 83 точки и поведе с две пред Алехандро Валверде. Вивиани се придвижи до третото място с 66 точки, а зад него са победителят от двата досегашни планински етапа Бен Кинг с 58 и Дани ван Попел с 56. В генералното класиране очаквано не настъпиха никакви промени. Саймън Йейтс води с една секунда аванс пред Валверде и с 14 пред Найро Кинтана. След тях са Емануел Бухман (+16 сек.), Йон Исагире (+17 сек.), Тони Галопен (+24 сек.), Мигел Анхел Лопес (+27 сек.), Ригоберто Уран (+32 сек.), Стивън Краусвайк (+43 сек.) и Джордж Бенет (+48 сек.).", "date": "2018.09.04", "title": "Вивиани спечели шеста победа в големите обиколки през 2018 г."}
{"url": "https://www.dnevnik.bg/politika/2018/09/04/3306256_hristo_ivanov_cvetanovite_kalinki_i_korpulentnite/", "text": "Освен със заснемането на  въплътения Швейк със синичко цукалце  на главата до иконата на Пантократора в премиерския кабинет, третото управление на Борисов ще влезе в историята с утвърждаване на уникален принос към световната политическа практика - взети, но неприети оставки. Днес обаче, от ГЕРБ говорят за пълен мандат, а Корнелия Нинова подмени идеята за опозиция с  естраден популизъм  и напусна парламента. Вместо \"излизане от политиката\" у нас това е нов връх в политиката за рушене на държавността и демокрацията\". Това пише в изявление председателят на \"Да, България\" Христо Иванов по повод началото на политическия сезон, белязано от подадени министерски оставки и спорове в парламента. \"Ако някой е очаквал от Радев да бъде някакъв контрапункт на целия този разпад, след недовършените му \"въпроси за Пеевски\" и  вчерашните му празнословия , би трябвало да е ясно, че той идеално се интегрира в статуквото. При това положение естествено е цветановите сиви калинки и корпулентните приятели на Борисов да се надяват да векуват в това състояние на стабилен разпад\", пише Иванов в коментара си за изявленията на държавния глава, който обяви, че предсрочните избори не са алтернатива и загатна за собствена политическа формация. . Лидерът на \"Да, България\" предупреждава, че \"с дефанзивното преструктуриране на ЕС и завръщането на авторитарния популизъм на сцената, става възможно България да бъде окончателно върната в евразийска орбита, което ще позволи открито и пълноправно управление на мафията у нас\". От гледна точка на тази цел, според анализа на Иванов, \"бързо изхабяващият се Борисов става все по-малко полезен и когато дойде моментът, той просто ще трябва да предаде формалните премиерски пълномощия на Корнелия, Радев или който там е определен да реализира окончателния завой на Изток\". \"Големият ни шанс е, че тясната пътечка към Еврозоната, която все пак ни беше оставена, може да се превърне в път към ядрото на ЕС за България\", подчертава Христо Иванов. Според него \"тази цел естествено се разгръща в програма за дълбока модернизация на всички ключови сектори, чието изпълнение може да върне страната в полезрението на инвеститорите и към производство на благосъстояние с ускорени темпове\". Той призовава демократичната общност \"през следващия сезон да дефинираме ясно тази нова национална цел и да реализираме широка гражданска консолидация около нея\".", "date": "2018.09.04", "title": "Христо Иванов: Цветановите калинки и корпулентните приятели на Борисов се надяват да векуват"}
{"url": "https://www.dnevnik.bg/bulgaria/2018/09/04/3306267_poluchateli_na_zemedelski_subsidii_zabraviat_da_vnesat/", "text": "Петдесет хиляди регистрирани земеделски производители са получили субсидии в общ размер 120 млн. лв. през 2017 г., но не са подали данъчни декларации и не са платили данъци и осигуровки върху тях. Това съобщи Националната агенция за приходите след като получи данни от държавен фонд \"Земеделие\" за изплатените през миналата година субсидии. Има и значителен брой земеделци, които са подали данъчни декларации, но в тях са посочили по-малък доход от получения. Най-голям брой отклонения са засечени в Кърджали, Хасково и Благоевград, сочи анализът на данъчните. През седмицата Национална агенция за приходите започва информационна кампания към всички земеделски производители, които са допуснали неточности в данъчните си документи. Според закона те имат право да подадат коригираща декларация за доходите до 1 октомври 2018 г. Освен с писма по електронната поща, гражданите ще бъдат уведомени и по телефона, допълват от приходната агенция. Предстоят срещи с кметовете на общини, в които са открити най-много пропуски, офисите на НАП също имат готовност да дадат информация. Консултация по въпроса може да се получи и на телефона на Информационния център на НАП 0700 18 700. Заедно с уведомленията за корекции, земеделците ще получат и  специална брошура , която подробно обяснява данъчните и осигурителните им ангажименти към бюджета. НАП обменя данни с много институции и в резултат от това разполага с информация за доходи, които подлежат на облагане. В момента приходната агенция изпълнява програма за подобряване данъчната дисциплина на земеделските производители.", "date": "2018.09.04", "title": "Получатели на земеделски субсидии забравят да внесат данъците и осигуровките"}
{"url": "https://www.dnevnik.bg/sviat/2018/09/04/3306266_nad_30_mlrd_dolara_ot_rusiia_preminali_za_godina_prez/", "text": "През засегнатия от сериозен скандал с пране на пари клон в Естония на датската Danske Bank са преминали близо 30 млрд. долара руски активи в годината, за която са отнас разследването. Това  съобщи в. \"Файненшъл таймс\" , като цитира документи в доклад, поръчан от банката. Откритията показват, че руски активи и средства от бивши съветски републики са преминали през този клон през 2013 г. - в пика на скандал, свързан с подозрения за пране на пари между 2007 и 2015 г. Проблемът идва в момент, когато страни като  Латвия ,  Естония  и Молдова разследват ролята си като канали за руски активи на стойност десетки милиарди. В доклада, видян от \"Файненшъл таймс\", става дума за близо 80 хил. трансакции. \"Това е изумително количество за такъв малък клон. Не може такива суми да преминат, без това да предизвика въпроси.\" Не всички тези трансакции са подозрителни, но банката тепърва ще трябва да докаже, че не е била използвана за изпиране на пари. Президентът на \"Данске банк\" Оле Андерсен обяснява за вестника, че компанията приема въпроса \"много сериозно\" и затова разследва внимателно случилото се. Първоначално в разследването, което засяга целия 9-годишен период, се говореше за 3.9 млрд. долара. Критикът на руското правителство Бил Браудър и датският вестник \"Берлингске\" обаче съобщиха, че сумата се е увеличила по последни данни до 8.3 млрд. В резултат \"Данске банк\" обяви, че тя е \"по-голяма\" от началната оценка, без да навлиза в подробности. Според доклада обемът на трансакциите е намалял след 2013 г., а спадът \"се е ускорил\" след началото на разследването на естонските регулатори от 2014 г. В него са установени \"мащабни, продължителни системни нарушения на правилата срещу пране на пари.\" В резултат бе поискано от клона на \"Данске банк\" да ограчини банковите си услуги за хора, които не пребивават в Естония.", "date": "2018.09.04", "title": "Над 30 млрд. долара от Русия преминали за година през малък естонски клон на Danske Bank"}
{"url": "https://www.dnevnik.bg/sport/2018/09/04/3306272_latviika_svali_sloun_stivuns_ot_trona_na_us_open/", "text": "Латвийката Анастасия Севастова детронира шампионката Слоун Стивънс в четвъртфиналите на US Open. 28-годишната тенисистка от Лиепая постигна убедителна победа с 6:2, 6:3 и се класира за първия си полуфинал в турнирите от Големия шлем. Севастова взе реванш за драматичната загуба от 25-годишната американка в четвъртфиналите в Ню Йорк през миналата година. Латвийката, която заема 18-ото място в световната ранглиста, показа много по-уверена игра в решителните моменти и стигна до втората си победа от четири мача със Стивънс. Севастова имаше по-малко точки за пробив - осем срещу девет. Тя обаче реализира пет от своите възможности и спаси цели осем от шансовете, които се откриха пред миналогодишната шампионка. Двете направиха еднакъв брой непредизвикани грешки - по 28, но латвийката завърши с повече завършващи удари - 18 срещу 13. Севастова сложи край на серията от 11 поредни победи на Стивънс в Ню Йорк. В полуфиналите латвийката ще срещне срещне победителката от мача между Серена Уилямс и Каролина Плишкова. Вторият полуфинал ще бъде излъчен от мачовете Карла Суарес Наваро срещу Мадисън Кийс и Наоми Осака срещу Леся Цуренко.", "date": "2018.09.04", "title": "Латвийка свали Слоун Стивънс от трона на US Open"}
{"url": "https://www.dnevnik.bg/bulgaria/2018/09/04/3306271_vinetkite_koito_vajat_i_za_2019_g_shte_triabva_da_se/", "text": "Хартиените винетни стикери, купени през 2018 г., които важат и за следващата, трябва да се преобразуват в електронни до края на януари 2019 г. Това съобщи вносителят на промяната в закона Александър Ненков (депутат от ГЕРБ), цитиран от БНТ. Днес  Комисия по регионална политика, благоустройство и местно самоуправление  одобри за второ четене в пленарната зала текстове от Закона за пътищата, а чрез него - на Закона за автомобилните превози. Очаква се утре законопроектът да бъде гласуван и в пленарната зала. В тази хипотеза попадат хората, които са се възползвали от дадената в началото на годината възможност стикерът да важи 12 месеца от датата на купуването, а не както беше досега - в рамките на календарната година. Другите изменения са свързани с катастрофата край Своге преди десетина дни, при която загинаха 17 души. Вносителят на промените коментира, че въпреки несъгласието на част от превозвачите с тях, ситуацията след катастрофата налага предложените радикални мерки. Най-важните са задължението на превозвачите да оборудват всяка седалка с предпазен колан. Това според бранша е трудно изпълнимо за старите автобуси, на които колани не са монтирани фабрично, защото ще е нужен сертификат от завода - производител, какъвто може и да не бъде издаден. Другото изменение е въвеждането на т. нар. видеорегистратори, които ще записват какво се случва в автобуса във всеки един момент и са полезни както за превенция на рисково поведение на водача, така и при разследване на евентуална катастрофа.", "date": "2018.09.04", "title": "Винетките, които важат и за 2019 г., ще трябва да се преобразуват в електронни"}
{"url": "https://www.dnevnik.bg/photos/2018/09/04/3305794_fotogaleriia_svetovnite_snimki_na_denia_za_-_4/", "text": "Час пик в Санкт Петербург, Русия.", "date": "2018.09.04", "title": "Фотогалерия: Световните снимки на деня за - 4 септември 2018 г."}
{"url": "https://www.dnevnik.bg/bulgaria/2018/09/04/3306283_bulgarskite_i_izraelskite_slujbi_sa_v_strategicheski/", "text": "Необходимо е да обединим усилията си в областта на противодействието и пропагандирането на тероризма. България като страна-членка на НАТО и ЕС и като външна граница на Евросъюза, полага неимоверни усилия да противодейства на разпространението на радикални идеи\". Това заяви министър-председателят на България Бойко Борисов по време на 18-тата годишна Световна конференция на Международния институт по контратероризъм в град Херцлия Питуах в Израел, съобщи правителствената пресслужба. Борисов е на официално двудневно посещение в Израел от днес. Предишната му визита беше през юни, но тя беше работна. На форума Борисов подчерта, че не само специални, но и успешни се оказват мерките на страната за спиране на придвижването на членове на терористични организации към Европа. Той заяви, че по време на българското председателство на Съвета на ЕС са набелязани конкретни практически мерки за противодействие на чуждестранните бойци. \"Подобряването на цялостното ниво на сигурност в Европейския съюз ще рефлектира положително и върху съседните райони като Западните Балкани и Близкия изток\", каза българският премиер. \"Ако ние успеем да овладеем опасностите и да реагираме по един резултатен начин, ние ще ограничим достъпа на терористи до ЕС, а това ще се отрази и в по-широк геополитически план\", допълни Борисов. В речта си по време на конференцията в Херцлия Питуах българският министър-председател заяви, че службите за разузнаване и сигурност на България и Държавата Израел са постигнали изключителен синхрон в сътрудничеството помежду си. \"Нещо повече, според оценките на ръководителите на българските служби, професионалните контакти с техните израелски колеги са на стратегическо ниво\", посочи премиерът. Като припомни атентата срещу израелски граждани на летището в Бургас през 2012 г., взел шест жертви, Борисов заяви, че \"това трагично събитие доведе извеждане на преден план необходимостта от допълнително укрепване на капацитета и координацията между институциите и от засилване на взаимодействието с всички международни партньори и особено с Израел\".", "date": "2018.09.04", "title": "Българските и израелските служби са в стратегически синхрон, обяви Борисов"}
{"url": "https://www.dnevnik.bg/sport/2018/09/04/3306300_voleibolistite_zagubiha_ot_egipet_v_poslednata_si/", "text": "Българският национален отбор по волейбол загуби от Египет в последната си контрола преди световното първенство по волейбол. Тимът, воден от Пламен Константинов, отстъпи с 1:3 (22:25, 25:18, 23:25, 19:25) при закрита за зрителите проверка в зала \"Конгресна\" във Варна. В първата контрола с Египет  българският отбор записа победа с 3:0 , а след това спечели и допълнителния четвърти гейм, който двата отбора бяха договорили. Националите завършват подготовката си с победа и загуба срещу всеки един от съперниците си - Русия, Белгия и Египет. Константинов направи промени в стартовият състав за втория мач с африканците и даде шанс за изява на всички състезатели, които включи в групата. Световното първенство по волейбол, на което България е домакин съвместно с Италия, започва в неделя. Българският отбор е в група с Полша, Куба, Иран, Финландия и Пуерто Рико. Първият мач на националите е срещу Финландия в неделя от 20.30 часа.", "date": "2018.09.04", "title": "Волейболистите загубиха от Египет в последната си контрола преди световното"}
