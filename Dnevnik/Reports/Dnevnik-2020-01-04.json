{"url": "https://www.dnevnik.bg/sport/2020/01/04/4012367_posledniiat_espanyol_prepuna_barselona_v_derbito/", "text": "Последният в испанското първенство \"Еспаньол\" препъна градския си съперник \"Барселона\". Синьо-белите стигнаха до 2:2 у дома в дербито. Въпреки това шампионите са първенец до средата на сезона. Те се завърнаха на върха с 40 точки, с колкото е и  \"Реал\" (Мадрид), който победи \"Хетафе\" . \"Барселона\" атакуваше повече през първото полувреме, но допусна гол в средата му. Тогава след центриране от фаул Давид Лопес прати топката в долния десен ъгъл. В началото на второто полувреме Луис Суарес изравни, като засече подаване от ляво. Девет минути по-късно резервата Артуро Видал, който води дело срещу клуба си заради бонуси, се възползва от подаване на уругваеца и с глава даде преднина на \"Барселона\". Картината се промени в 75-ата минута, когато Френки де Йонг получи втори жълт картон и беше отстранен от игра. \"Еспаньол\" се възползва в края, когато китаецът Ву Лей от малък ъгъл изравни.", "date": "2020.01.04", "title": "Последният \"Еспаньол\" препъна \"Барселона\" в дербито"}
{"url": "https://www.dnevnik.bg/politika/2020/01/04/4012285_borisov_e_pokanen_na_sreshta_s_putin_i_erdogan_v/", "text": "На среща с турския президент Реджеп Ердоган и руския държавен глава Владимир Путин е поканен на 8 януари премиерът Бойко Борисов. Разговорът ще е в Истанбул и ще е на тема газовите доставки за България през газопровода \"Турски поток\" и строежа на трасето на българския участък от него, наречен \"Балкански поток\", информира вестник \"24 часа\". Българският министър-председател е поканен за откриването на \"Турски поток\" от президента Ердоган. Има такава покана, но тя все още не е потвърдена от българска страна, казаха за \"Дневник\" от пресцентъра на Министерския съвет и уточниха, че за датата  8 януари е потвърдена само срещата на Борисов със зам.-държавния секретар на САЩ Дейвид Хил в България. В края на миналата година американският президент Доналд Тръмп разписа закона за военния бюджет на САЩ за 2020 г., с който се налагат санкции на компании, замесени в осъществяването на руските проекти за газопроводи \"Северен поток 2\" и \"Турски поток\". Това породи опасения, че България също може да бъде засегната, защото \"Балкански поток\" реално е втора тръба на турския газопровод, по която ще влизат в България над 19 млрд. куб. м природен газ на година. Над 12 млрд. куб. м газ обаче ще излизат директно от България към Сърбия. Останалото количество ще остава в страната както за вътрешно потребление, така и за захранване на планирания от българското правителство газов хъб \"Балкан\", от който да се доставя гориво в Централна и Източна Европа. \"Така газовият хъб \"Балкан\" и връзките към него се наричат \"Балкански поток\" и много ви моля да го наричате така. Който иска, сега, да го нарича по друг начин, но ние това сме го узаконили в Брюксел, това сме се разбрали с Европейската комисия, затова ни бяха дадени пари от Брюксел за газовия хъб \"Балкан\", уведомил съм и турския президент, и руския президент, че ние държим на територията да се нарича \"Балкански поток\", каза премиерът Бойко Борисов вчера, когато  инспектира строежа на \"Балкански поток\"  от борда на хеликоптер. \"На 215 км са разкарани тръбите. \"Балкански поток\" се строи на пълна мощност, няма нова година, няма събота, няма неделя. Ще ги пратя на президента Путин тези кадри да знае какво се прави в България\", каза още Борисов. Преди месец руският президент обяви, че България умишлено бави изграждането на газопровода \"Турски поток\" на своя територия. Вчера Борисов съобщи още, че на 8 януари в България ще е заместник държавния секретар на САЩ Дейвид Хил и с него ще се продължи работата по подписаното при посещението му в Белия дом споразумение между България и САЩ, което включва и темата \"енергетика\". Борисов припомни, че в документа пише, че България е газов разпределителен център на Балканите.", "date": "2020.01.04", "title": "Борисов е поканен на среща с Путин и Ердоган в Истанбул за откриването на \"Турски поток\""}
{"url": "https://www.dnevnik.bg/skorost/avtomobilna_industriia/2020/01/04/4012152_koi_sa_nai-prodavanite_novi_i_upotrebiavani_avtomobili/", "text": "Предпочитанията на българите към марката на купуваните нови и употребявани автомобили остават без промяна през миналата година, но все така се разминават, показват данните на \"Пътна полиция\". През нея са регистрирани 43 368 нови и 226 657 употребявани леки и лекотоварни автомобили (категории M1 и N1). При новите коли едноличен лидер остава \"Дачия\" с общо 5451 доставки. Втората позиция е за \"Рено\" (3827) и \"Шкода\" (3717). Следват \"Тойота\", \"Фолксваген\", \"Нисан\", \"Пежо\", \"Форд\", \"Киа\" и \"Ситроен\" (виж графиката). През 2018-та подреждането беше същото, като единствено \"Киа\" е била пред \"Форд\". Като цяло през миналата година са купени с 3384 повече нови леки и лекотоварни повече отколкото през предходната. Както неведнъж е ставало дума, данните за регистрациите на нови автомобили трябва да се гледат с едно на ум, тъй като често те се регистрират в България, след което се дерегистрират и се изнасят към други страни от ЕС. Обхватът на явление \"реекспорт\" трудно може да се обхване, но се смята, че на него се дължат поне 25% от продажбите, декларирани от българските вносители. Ако е употребявана - да е дизелова и германска Поглед към предпочитанията за колите втора ръка очертава следната картина - над 10 годишна, дизелова и германска. Най-търсените леки и лекотоварни модели са на марките \"Фолксваген\" (33 667 регистрации), \"Мерцедес\" (27 439) и БМВ (17 407). Следват \"Опел\", \"Ауди\", \"Тойота\", \"Форд\", \"Пежо\", \"Хонда\", \"Рено\" и \"Ситроен\" (виж таблицата). Поглед към възрастта на новорегистрираните коли втора ръка, показва, че над 10 години са повече от 180 хил. автомобила, при общо внесени почти 227 хил. Данните на \"Пътна полиция\" дават представа и кои са любимите марки леки автомобили на българите. На първо място за поредна година е \"Фолксваген\" с 431 386 регистрации, следват \"Опел\"(336 884) и \"Мерцедес\" (208 922). Топ 10 се допълва от \"Рено\", \"Форд\", \"Пежо\", \"Ауди\", БМВ, \"Тойота\" и \"Ситроен\".", "date": "2020.01.04", "title": "Кои са най-продаваните нови и употребявани автомобили в България"}
{"url": "https://www.dnevnik.bg/sviat/2020/01/04/4012207_zashto_v_bulgariia_e_studeno_a_v_norvegiia_hodiat_po/", "text": "Докато в България температурите са около и под нулата, далеч на север в район на Норвегия хората ходят по тениски, след като на 2 януари в град Сундалсьора бе регистриран абсолютен рекорд за страната и Скандинавския полуостров от плюс 19 градуса по Целзий. В околността селищата също съобщиха за свои рекорди в рамките на 15-18 градуса. Причината за това екстремно време са топли фьонови ветрове от запад, предизвикали топла вълна и в Трондхайм. Там също отчетоха нов рекорд от 10.2 градуса - най-високата температура, откакто се правят измервания на това място от 1923 г.      В същото време обширни части от Югоизточна Европа и Турция са покрити от студен въздух, който оформя две контрастни зони над континента с крайности по периферията им. Една от тях са снеговалежите в Турция миналия четвъртък, а другата са морските бури в Норвежко море, в които изчезнаха двама български моряци. Първите сигнали какво се задава, се появиха в края на 2019 г., когато близо до Нюфаундленд в Атлантическия океан се оформи циклон далеч от тропическите зони, където обикновено се раждат тези явления.           Благодарение на тази структура в Западна Европа температурите достигнаха до 12 градуса над обичайното за това време на годината. Конкретно с норвежкия рекорд разликата достигна 25 градуса. Анализатори обясняват, че в някои места хората може да не усетят толкова силно затопляне, тъй като въздухът на няколко метра над повърхността може да остане студен заради термални инверсии. В района на Балтийско море ще е необичайно топло поне до средата на месеца. В Черно море, Балканите и Източното Средиземноморие е обратното - студеният въздух остава над района, докато влезе в контакт с топлата вълна и това предизвика снеговалеж.      Но като цяло прогнозите за континента са януари да бъде по-топъл от обичайното и да не се усети като истински зимен месец.     ", "date": "2020.01.04", "title": "Защо в България е студено, а в Норвегия ходят по тениски"}
{"url": "https://www.dnevnik.bg/sport/2020/01/04/4011980_kakto_nikoga_dosega_rali_dakar_v_sauditska_arabiia/", "text": "Рали \"Дакар\" отваря нова страница в историята си, като стъпва на нов континент. След десетилетие в Южна Америка едно от най-тежките спортни състезания се мести в Азия. Надпреварата  ще се проведе от 5 до 17 януари в Саудитска Арабия , а участниците ще трябва да изминат над 9000 км. Изборът на мястото породи критики и засили аргументите по  темата, че страната използва спорта в опит да подобрява международния си образ .", "date": "2020.01.04", "title": ""}
{"url": "https://www.dnevnik.bg/bulgaria/2020/01/04/4012293_osvoboden_e_ot_aresta_policaiat_uchastval_v_shema_za/", "text": "Задържаният служител на полицията във Велико Търново, заподозрян в участие в престъпна схема за регистрация на несъществуващи камиони, беше освободен от ареста, съобщи БНТ. Очаква се прокуратурата да му повдигне обвинение след приключване на експертизите. В четвъртък той беше задържан  за 24 часа след мащабна акция на областната дирекция на МВР, отдел \"Вътрешна сигурност\" и Окръжна прокуратура. Акцията се проведе с партньори от Европейския съюз, като предотвратената щета е за близо половин милион лева. Камионите са на фирма от горнооряховското село Поликраище. Собственикът ѝ все още не е задържан. Предстоят проверки и в други звена на \"Пътна полиция\" в още три дирекции на МВР в страната.", "date": "2020.01.04", "title": "Освободен е от ареста полицаят, участвал в схема за фалшиви регистрации на камиони"}
{"url": "https://www.dnevnik.bg/sport/2020/01/04/4012300_grigor_dimitrov_izbra_otnovo_da_igrae_dva_macha_za/", "text": "Григор Димитров отново се готви да играе два мача за България в \"АТП къп\". Като капитан на отбора той обяви списъка за мача с Молдова от втория кръг в група С. Пръв на корта в Сидни отново ще е Димитър Кузманов, като той ще срещне Александър Козбинов. Мачът е в 1.00 часа българско време в неделя. След това Димитров ще играе с водещия тенисист на съперника Раду Албот. Третата среща е тази на двойки, като за България ще играят Димитров и Александър Лазаров. В петък двамата  постигнаха изненадваща, но много ценна победа, с което беше спечелен мачът с Великобритания . Правилникът позволява до десет минути преди началото на мача да се направи промяна спрямо заявените имена. В първия си мач Молдова загуби с 0:3 от Белгия. \"Най-хубавото беше, като погледнах него и всички момчета в отбора, а някои от тях бяха разплакани. Това са моментите, които оценявам и помня. Затова сме тук и затова играем - за тези специални моменти, за страната ни\",  каза Димитров след успеха срещу Великобритания .", "date": "2020.01.04", "title": "Григор Димитров избра отново да играе два мача за България в \"АТП къп\""}
{"url": "https://www.dnevnik.bg/sviat/2020/01/04/4012294_ogneno_tornado_i_mulnii_bez_dujd_-_pojarite_v/", "text": "Стотиците горски пожари, бушуващи в Австралия, са предизвикали толкова топлина, че създават собствена метеорологична система, включително огнени торнадо и сухи гръмотевични бури. Това предупреди в събота противопожарната служба на щата Нов Южен Уелс, цитирана от \"Ройтерс\". В текста се посочва и конкретното място на горящите храсти, дървета и изсъхнали треви - на по-малко от 300 км южно от Сидни. \"Над пожара Къроуън пламъците са оформили гръмотевична буря. Ситуацията е много опасна. Следете положението около вас и предприемайте съответните действия\", се казва в инструкции на службата, разпространявани в социалните мрежи.      Причината е оформянето на нещо, което НАСА нарича \"огнедишащ облак\" - вариант на купесто-дъждовни облаци, но предизвикани не от влага, а от изгорели газове. Името на това явление на латински е pyrocumulonimbus и се появява преди около 20 години. Напоследък то е регистрирано по цял свят и през миналата година австралийският Съвет за климата обяви в доклада си, че в страната ще се появява все по-често. Мислете си за огнения стълб над Хирошима, само че предизвикан от пожари, описва сп. \"Тайм\". Височината на огнените облаци достига 7 км и като всмукват към пламъците студен въздух от околността те не само захранват още пожари, но и са изключително променливи. Миналата седмица пожарникар бе погълнат в Нов Южен Уелс от огнено торнадо, предизвикването от \"рухването\" на такъм облак върху пожарната му кола. \"Това изключително събитие се дължи на подобна на циклон структура, стоварила се върху 10-тонен камион. За такава опасност и непредвидимост говорим\", коментира началникът на службата. Австралийската метоослужба обясни, че когато горещият дим стигне студената атмосфера и ледените кристали в нея, започват мълнии. Това, от своя страна, прави пожарите още по-опасни, тъй като мълниите подпалват нови и нови места на земята. По данни към събота изгорели са над 60 000 кв. км и над 200 пожара се разрастват, като някои от тях се сливат в нови мегапожари. Жертвите поне 23 (половината от тях само тази седмица), а за природата последиците са катастрофални - около 500 милиона убити животни. Температурите в района са изключително високи - само в Сидни днес регистрираха 45 градуса по Целзий.     ", "date": "2020.01.04", "title": "Огнено торнадо и мълнии без дъжд - пожарите в Австралия създават собствено време"}
{"url": "https://www.dnevnik.bg/bulgaria/2020/01/04/4012304_ot_sutrinta_na_5_ianuari_gurciia_spira_tejkite_kamioni/", "text": "Поради  очакваното застудяване  и обилен снеговалеж, по решение на гръцките власти, от 6 часа утре, на 5 януари, няма да се пропускат автомобили с товароносимост над 1.5 т. през граничните пунктове \"Кулата-Промахон\", \"Илинден-Ексохи\" и \"Капитан Петко Войвода-Орменион\", съобщи пресцентърът на МВР. През следващото денонощие ще премине студен атмосферен фронт, прогнозират синоптиците от Националния институт по метеорология и хидрология. Ще духа умерен, временно и силен вятър от север-северозапад и с него температурите значително ще се понижат. Ще бъде облачно и на места в планинските и източните райони на България ще превали сняг. Минималните температури ще са предимно между минус 2 и 3 градуса, малко по-ниски в котловините. Дневните температури чувствително ще се понижат и ще са между 1 и 6 градуса, а в комбинация със силния вятър усещането ще е за по-студено време. Атмосферното налягане ще се повиши и ще е по-високо от средното за месеца.", "date": "2020.01.04", "title": "От сутринта на 5 януари Гърция спира тежките камиони на границата"}
{"url": "https://www.dnevnik.bg/photos/2020/01/04/4012296_snimka_na_denia_ledenite_skulpturi_v_herbin/", "text": "Ледени скулптури, част от ежегодния международен фестивал на ледените и снежните скулптури в Харбин, Китай.", "date": "2020.01.04", "title": "Снимка на деня: Ледените скулптури в Харбин"}
{"url": "https://www.dnevnik.bg/bulgaria/2020/01/04/4012311_ministurut_na_ikonomikata_inspektira_remontite_na/", "text": "Министърът на икономиката Емил Караниколов и заместник- министърът на регионалното развитие и благоустройството Николай Нанков инспектираха днес ремонтите на водопреносната мрежа в квартал \"Църква\" в Перник, информира пресцентърът на министерството на регионалното развитие. До обяд аварийни екипи отстраниха една от двете големи аварии в квартала и водата бе пусната. Продължава работата по отстраняването на другата авария с помощта на екипи от други градове. \"С 30-те милиона лева, които правителството отпусна спешно, предстои ремонт на водопроводната мрежа в този квартал, както и на други части на града\", каза Нанков. На среща с кмета на Перник Станислав Владимиров беше обсъдена и нуждата общината да ускори процедурите по избор на изпълнители на аварийните дейности. Кметът увери, че преди края на следващата седмица вече ще бъде възложен ремонтът на квартал \"Църква\". А поетапно общината ще възлага аварийните ремонти и по останалата част от ВиК мрежата, за които правителството, на 31 декември 2019 г., преведе на община Перник над 30 млн.лв. Вече има резултати от мерките, които бяха предприети, заедно със спелеолога Атанас Русев, по добив на вода от пещерите. Дебитът е нисък, но се полагат усилия за неговото увеличаване, се казва още в съобщението.", "date": "2020.01.04", "title": "Министърът на икономиката инспектира ремонтите на водопреносната мрежа в Перник"}
{"url": "https://www.dnevnik.bg/sport/2020/01/04/4012315_s_purva_pobeda_ot_mesec_real_oglavi_la_liga/", "text": "Реал\" (Мадрид) започна успешно новата година. Белите спечелиха първата си победа в първенството от месец насам и излязоха начело. Воденият от Зинедин Зидан отбор се наложи с 3:0 при гостуването си на \"Хетафе\". След трите поредни равенства, в които вкараха един гол, белите съумяха да стигнат до победа. Те събраха 40 точки и са с една пред \"Барселона\", който по-късно гостува на градския си съперник \"Еспаньол\". \"Хетафе\" игра добре, като отправи общо 13 удара. Тибо Куртоа обаче имаше важна роля за успеха на \"Реал\", като опази вратата си. Белите поведоха в 34-ата минута, когато след центриране от ляво вратарят Давид Сория опита да избие топката, но тя влезе във вратата му и беше записан автогол. В началото на второто полувреме Рафаел Варан засече с глава центриране на Тони Кроос. В последните секунди на добавеното време при бърза атака Лука Модрич получи пред вратата и вкара третия гол.", "date": "2020.01.04", "title": "С първа победа от месец \"Реал\" оглави Ла Лига"}
{"url": "https://www.dnevnik.bg/photos/2020/01/04/3998188_fotogaleriia_jivotnite_prez_2019/", "text": "Колекция от най-забележителните снимки с животни от агенция \"Ройтерс\", с които да си припомним 2019 година.  Кучета играят на плаж в Съфолк, Великобритания.", "date": "2020.01.04", "title": "Фотогалерия: Животните през 2019"}
{"url": "https://www.dnevnik.bg/photos/2020/01/04/4012319_emuto_v_burgaskiia_zoopark_snese_zashtoto_v_avstraliia/", "text": "Днес има приятна изненада от емутата - първото за сезона яйце\", написаха от бургаския зоопарк на страницата си в социалната мрежа \"Фейсбук\", като публикуваха и снимки. Снимка: \"Фейсбук\" на зоопарка в Бургас", "date": "2020.01.04", "title": "Емуто в бургаския зоопарк снесе, защото в Австралия е лято"}
{"url": "https://www.dnevnik.bg/politika/2020/01/04/4012324_karadaiu_za_30-ta_godishnina_na_dps_silni_sme_dori_v/", "text": "По различен начин ДПС е била силна през годините - това каза лидерът на партията Мустафа Карадайъ пред Би Ти Ви по повод 30-та годишнина от учредяването й. Историята на ДПС започва на 4 януари 1990 г. в апартамент във Варна, където се събират 33-ма представители на българските турци от различни региони. Току-що освободен от затвора, сред тях е и днешният почетен лидер на движението Ахмед Доган. 30 години по-късно движението е един от политическите фактори в страната и част от либералното партийно семейство в Европа. \"ДПС е била силна при сваляне на комунистическия режим, беше силна при установяване на демокрация в България в началото на 90-те. ДПС беше силна с мирния преход. Беше силна и когато участваше във властта в периода 2001-2009 г. ДПС днес е силна дори когато е в опозиция. ДПС ще бъде силна, защото има идейна основа, защото има своите ценности\", заяви Карадайъ. \"На повечето политически партии, като им гледаме дейността, все повече можем да се зачудим какви са им идеите и ценностите\", добави той. По думите му годишнината е повод за равносметка, изводи и проекции. \"В отговор на политиката на комунистическата власт за насилствена асимилация през 60-те, 70-те и 80-те години, през 1985 година Ахмед Доган създава нелегална организация на принципа \"война без оръжие\". Осъден на лишаване от свобода за 10 години, принудително заселване и отнемане на всичките научни звания, д-р Ахмед Доган от затвора организира мирните протести през май 1989 година, които силно разклатиха тоталитарната власт и ускориха падането на комунистическия режим. Вече 30 г. ДПС отговорно и последователно води своята политика в защита на правата и свободите, евроатлантическата ориентация на страната, като има съществен принос за членството на България в НАТО и ЕС\", каза Мустафа Карадайъ. \"ДПС няма как да бъде нито скрит, нито явен партньор на тази популистко-националистическа власт в България. Ние от две години призоваваме системните партии да седнем на масата, за да определим приоритетите, по които да се развива страната. Ние имаме ясна програма за ускорено и догонващо средните европейски стандарти развитие на страната - чиста среда, чисти храни, чист въздух, чиста вода, чиста енергия и включването на свободни граждани в процеса на вземането на решения и тяхната реализация\", каза Карадайъ, запитан как ще коментира твърдения, че ДПС е скрит партньор на управляващите. \"10 години държавата върви по инерция и няма как да бъдем на власт. Ние, ако сме на власт, държавата ще има ясна програма за развитие\", заключи той.", "date": "2020.01.04", "title": "Карадайъ за 30-та годишнина на ДПС: Силни сме дори в опозиция"}
{"url": "https://www.dnevnik.bg/analizi/2020/01/04/4012259_konstituciiata_ne_garantira_pravoto_na_spravedliv/", "text": "                         \"Бългapcĸи aдвoĸaти зa пpaвaтa нa чoвeĸa\" От 1998 година има постановени решения на Европейския съд във връзка с функциите на прокуратурата, а също има и редица становища на Венецианската комисия, които критикуват правомощията на българската прокуратура. В Koмитeтa нa миниcтpитe – opгaнът нa изпълнитeлнaтa влacт нa Cъвeтa нa Eвpoпa – виcят нaд 50 нeизпълнeни peшeния нa Eвpoпeйcĸия cъд пo пpaвaтa нa чoвeĸa в Cтpacбypг, cвъpзaни c eфeĸтивнoтo paзcлeдвaнe. Ocвeн извecтнoтo дeлo \"Koлeви\" (зa липcaтa нa инcтитyциoнaлни гapaнции зa нeзaвиcимo paзcлeдвaнe нa глaвния пpoĸypop – бел. pед.), тoвa ca ĸaзycи зa дeцa, зaгинaли oт глaд и cтyд, нepaзcлeдвaнe нa изнacилвaнe и пpинyдa ĸъм пpocтитyция, зa изтpъгвaнe нa caмoпpизнaния и пoлицeйcĸo нacилиe. Bъв вcичĸи тeзи cлyчaи Tя e cвoбoднa дa пpeцeнявa ĸoгa дa oбpaзyвa нaĸaзaтeлнo пpoизвoдcтвo и ĸaĸ дa гo пpoвeдe, cpeщy ĸoгo дa гo пpoвeдe, дaли и ĸaĸви дoĸaзaтeлcтвa дa cъбиpa. Toвa пpeдoпpeдeля пpaвoтo нa жepтвитe дa пoлyчaт пpaвocъдиe. Ho цeлтa нa eфeĸтивнoтo paзcлeдвaнe e влacтитe дa гapaнтиpaт, чe вcичĸи нapyшили зaĸoнa щe бъдaт пpecлeдвaни, тoвa e изиcĸвaнe зa peзyлтaт, a нe зa мними ycилия. Зaпoчнaтaтa oт пpeзидeнтa диcĸycия e oтдaвнa нeoбxoдимa. Зaщoтo e cъмнитeлнo дaли ĸoнcтитyциoннитe гapaнции зa cпpaвeдливocт и зaщитaтa нa ocнoвнитe пpaвa ca дocтaтъчни гapaнции зa yпpaжнявaнeтo нa тeзи пpaвa. У нac кoнcтитyциятa нe гapaнтиpa пpaвoтo нa вceĸи гpaждaнин нa cпpaвeдлив cъдeбeн пpoцec пpeд нeзaвиcим и бeзпpиcтpacтeн cъд. A фyнĸциитe нa cъдa и пpoĸypaтypaтa нe ca дocтaтъчнo яcнo paзгpaничeни. Зaщoтo нa вcичĸи cтpyĸтypи ce възлaгa дa зaщитaвaт пpaвaтa и интepecитe и нa гpaждaнитe, и нa дъpжaвaтa. Ho eдин cъд peшaвa cпopoвe вĸлючитeлнo мeждy гpaждaнитe и влacтитe. A пpoĸypopитe нe мoгaт дa ca cъдии, ĸaтo cтpaнa в пpoцeca тe нe мoгaт дa paздaвaт пpaвocъдиe, нe бивa дa ce мecят и в гpaждaнcĸитe cпopoвe, зaщoтo нe фyнĸциoниpaт пpи cъщитe гapaнции ĸaтo cъда. Teзи oбcтoятeлcтвa ca извecтни oт 1998 г., ĸoгaтo ce пocтaнoвиxa peшeния нa ECΠЧ пo фyнĸциитe нa пpoĸypaтypaтa. Oттoгaвa Beнeциaнcĸaтa ĸoмиcия пocтaнoви няĸoлĸo cтaнoвищa, ĸpитиĸyвaщи фyнĸциитe нa пpoĸypaтypaтa. Πpoĸypaтypaтa нe мoжe ocигypи oнaзи нeзaвиcимocт, ĸoятo e пpиcъщa нa cъдa и тeзи фyнĸции тpябвa дa ca яcнo изpaзeни в кoнcтитyциятa, зa дa ce oпpeдeли ĸaĸтo cтaтyтът нa лицaтa, yпpaжнявaщи пpoĸypopcĸa фyнĸция, тaĸa и нa cъдa. Maĸap чe e cтpaнa в пpoцeca, Bидяxмe тoвa влияниe в лицeтo нa Висшия съдебен съвет (BCC) пpи избopa нa г-н Ивaн Гeшeв зa глaвeн пpoĸypop – пpeдлoжeниeтo бe нa 11 бивши и бъдeщи пpoĸypopи oт cъвeтa и тeзи 11 глaca нa пpaĸтиĸa блoĸиpaт вceĸи дpyг възмoжeн избop. Oпacявaм ce, чe бeз пpoмeни в кoнcтитyциятa, щe cтaнeм cвидeтeли нa избopa нa нoв пpeдceдaтeл нa Bъpxoвния ĸacaциoнeн cъд нe oт избpaницитe нa cъдиитe, a oтнoвo oт пpoĸypopитe. Peзoлюциятa на Koмитeта нa миниcтpитe нa CE oт дeĸeмвpи м.г. бeшe мнoгo ĸaтeгopичнa и въпpeĸи нeя и cтaнoвищeтo нa Beнeциaнcĸaтa ĸoмиcия бългapcĸият Mиниcтepcĸи cъвeт cпeшнo пpиe зaĸoнoпpoeĸт, ĸoйтo нe e пpeминaвaл пpeз ниĸaĸви диcĸycии. Ha 15 дeĸeмвpи диpeĸтopът нa Диpeĸтopaтa пo пpaвaтa нa чoвeĸa, ocнoвният oтдeл нa CE, oтпpaви пиcмo дo бългapcĸитe влacти, в ĸoeтo пoздpaви бългapcĸoтo пpaвитeлcтвo зa ycилиятa мy дa peши пpoблeмa, нo oтбeлязa, чe нoвитe зaĸoнoдaтeлни пpeдлoжeния изглeждaт нeдocтaтъчни, зa дa ce изпълнят изиcĸвaниятa зa инcтитyциoнaлнa, йepapxичнa и пpaĸтичecĸa нeзaвиcимocт нa paзcлeдвaнeтo, ĸoгaтo cтaвa дyмa зa глaвния пpoĸypop, и пpипoмни пpивpeмeннaтa peзoлюция нa Koмитeтa нa миниcтpитe. Toй нacъpчaвa пpaвитeлcтвoтo дa пpиeмe тaĸивa peфopми, ĸoитo пpaвят нeвъзмoжнo глaвният пpoĸypop дa влияe въpxy нaзнaчaвaнeтo и извъpшвaнeтo нa paзcлeдвaщи дeйcтвия cpeщy нeгo. Heзaвиcимo oт тoвa нa 20 дeĸeмвpи MC oтпpaви питaнe дo Koнcтитyциoнния cъд, ĸaтo чe ли мнeниeтo нa Koмитeтa нa миниcтpитe, нa Beнeциaнcĸaтa ĸoмиcия, нямaт знaчeниe зa бългapcĸия Mиниcтepcĸи cъвeт. Ceгa мoгa caмo дa ce нaдявaм, чe Koнcтитyциoнният cъд нямa дa дocтигнe дo извoдa, чe бългapcĸият глaвeн пpoĸypop e нeдoceгaeм пo кoнcтитyция\".", "date": "2020.01.04", "title": "Конституцията не гарантира правото на справедлив съдебен процес"}
{"url": "https://www.dnevnik.bg/sport/2020/01/04/4012047_ot_misulta_za_otkazvane_do_golemiia_triumf_istoriiata/", "text": "Харизматичен, атрактивен и с прическа на рок звезда. Това отличава новия световен шампион в дартса Питър Райт... или поне такава представа оставя поведението му в мачовете. . Шотландецът, който през март ще навърши 50 години, беше изправен пред угрозата от ранно отпадане в турнира, но удържа на напрежението и впоследствие стигна най-големия си успех в кариерата. Райт се превърна в най-възрастния състезател, който печели за пръв път световното първенство. За успеха си в \"Александра палас\" той заслужи 500 хиляди паунда, но най-ценната му награда е преодоляването на трудния път до върха, съпроводен с мисълта за отказване. Райт се занимава професионално с дартс от 1995 г., а от 2007 г. е част от Професионалната дартс корпорация (PDC). Дълго време той няма големи успехи и възнамерява да спре със спорта. \"2014 щеше да бъде последната ми състезателна година. Ако не се справех добре, щях да се откажа. Но стигнах финала (на световното) и се изкачих до второто място в света\", разказва Райт. Оттогава шотландецът вдига значително нивото на представянето си, като участва в 11 финала от големите турнири в дартса, но печели само един от тях. Наскоро Райт решава да направи следващата крачка с употребата на нови стрели, които променят начина му на игра. \"Новите стрели промениха мисленето ми. Упражнявах се и това ми даде увереността, от която се нуждаех. Трябва и да си достатъчно добър, за да играеш под напрежение\", казва Райт.      Той определя себе си като скромен и тих човек в реалния живот. Райт признава, че цветната прическа, атрактивният му стил а обличане и прякорът \"Захапката на змията\" (от Snakebite) са част от роля, която му дава увереност в дартса. \"Далеч от спорта съм много срамежлив, но това, което виждате на сцената е персонажът \"Захапката на змията\" - луда прическа и крещящо облекло\", казва Райт. За косата му се грижи жена му, която работи като фризьор и отделя около два часа за прическата му преди всеки мач. Райт винаги има изрисувана змия на главата заради обичта му към влечугите. \"Просто харесвам змии. Дори приличам малко на змия. Аз съм тих човек, който обича да бъде оставян сам. Ако продължаваш да ме дразниш, ще те ухапя\", допълва Райт.", "date": "2020.01.04", "title": "От мисълта за отказване до големия триумф: кой е шампионът с цветната прическа"}
{"url": "https://www.dnevnik.bg/ot_vas/novini_ot_vas/2020/01/04/4012010_oshte_po-retro/", "text": "                        100 години назад, че и повече...", "date": "2020.01.04", "title": "Още по-ретро"}
{"url": "https://www.dnevnik.bg/evropa/2020/01/04/4011917_s_200_kmch_po_magistralata_v_germaniia_-_za_ili_protiv/", "text": "                         Много германци държат да могат да карат автомобилите си с пълна газ по магистралите в страната. Все едно дали притежават \"Мерцедес\", БМВ, \"Фолксваген\" или \"Опел\". За тях няма нищо по-хубаво от това да се носят по аутобана със 180 км/ч, а и по-бързо. По близо две трети от германските магистрали няма задължителни ограничения на скоростта. Такава свобода няма никъде другаде в ЕС. Силната коалиция на автомобилните производители, лобисти и любители на високите скорости досега е успявала да отхвърли всички опити за ограничаване на скоростта по аутобаните. В Берлин спорят На фона на дебата за сигурността и защитата на климата обаче въпросът за скоростта отново излезе на дневен ред. И предизвика разногласие в управляващата коалиция. Докато християндемократите (ХДС) и представителите на Християнсоциалния съюз (ХСС) са твърдо против въвеждането на ограничения за скоростта по магистралите, социалдемократите (ГСДП) искат въвеждането на генерална максимална скорост за движение по пътищата. От ГСДП смятат, че това би намалило броя на смъртните случаи при катастрофи, както и на вредните емисии въглероден диоксид. Здравият човешки разум говорел в полза на генералното ограничение на скоростта, каквото отдавна е въведена в почти всички страни от ЕС. Разрешената най-висока скорост трябва да бъде 130 км/ч, настояват социалдемократите. Това никак не се харесва на германския министър на транспорта Андреас Шойер от ХДС. Преди броени дни той изрази неодобрението си спрямо подновяването на дебата и написа в \"Туитър\", че транспортното движение следва да се регулира \"интелигентно, дигитално и гъвкаво - без забрани\". Позицията му подкрепят и свободните демократи (СвДП). Според лидера им Кристиан Линднер \"забрани трябва да се налагат само там, където действително е нужно\". Не само социалдемократите са за въвеждане на ограничение на скоростта до 130 км/ч. За такова настояват и Зелените. Още миналата есен те внесоха съответно предложение. То обаче беше подкрепено само от Лявата партия. А останалите - ХДС, ХСС, ГСДП, СвДП и \"Алтернатива за Германия\" - гласуваха против. Социалдемократите обаче промениха мнението си и ХДС и ХСС са наясно, че към момента не могат да постигнат мнозинство. Тези две партии блокират възможността да се излезе най-после с решение по въпроса за ограниченията на скоростта, възмущава се Катарина Шулце, шеф на фракцията на Зелените в парламента на Бавария. Тя изтъква, че Германия е \"единствената западна индустриална страна, в която по голяма част от аутобаните няма ограничения на скоростта\". 80 жертви годишно заради бясно каране по магистралите Сигурността по пътищата е важен аспект в дискусията. Полицейският синдикат е за въвеждането на ограничения. Всяка година близо 400 души загиват по германските магистрали. Ако не се броят случаите, в които катастрофата е станала в участък с ограничена скорост или пък е била предизвикана поради употреба на алкохол например, то пак остават средно 80 смъртни случаи на година, виновни за които са шофьори, карали твърде бързо. Зам.-председател на полицейския синдикат Михаел Мертенс изтъква, че ограничаването на скоростта има и възпитателен ефект. \"С неограничените скорости по германските магистрали даваме лош пример на младите поколения и възпитаваме утрешните безразсъдни шофьори.\"", "date": "2020.01.04", "title": "С 200 км/ч по магистралата в Германия - за или против"}
{"url": "https://www.dnevnik.bg/skorost/avtomobilna_industriia/2020/01/04/4011960_avtoparkut_v_bulgariia_e_vse_po-star_i_vse_poveche_na/", "text": "Лек ръст в продажбите на нови автомобили, увеличаване на средната възраст на автопарка, покупка на все повече дизелови леки коли и бум в търсенето на електромобили. Така могат да се тълкуват данните за миналата година за новите регистрации в страната на \"Пътна полиция\". През 2019 г. са регистрирани общо 302 461 моторни превозни средства. Това е с 17 178 по-малко от  2018-та . Чисто новите сред тях са 53 186, което е с почти 11 хил. повече от същия период на миналата година. Регистрираните превозни средства са над 3.75 млн. В същото време свалени от регистрация са 529 937 превозни средства. В това число попадат е тези с временно отнета регистрация, заради нарушения на собственика (употреба на алкохол, неплатени глоби, сериозно превишение на скоростта и други). Така към 1 януари тази година общо регистрираните моторни превозни средства са малко над 3.75 млн, при 3.66 млн. година по-рано. Според статистиката на \"Пътна полиция\" през миналата година в България са внесени 271 423 леки и лекотоварни автомобили, което е с 14 852 по-малко от 2018-та. Сред тях тези на възраст до 6 месеца са 44 766, което е с 2887 повече от същия период на миналата година. В същото време 180 187 (-14 189) са произведени преди повече от десет години (виж графиката). При тази ситуация не е чудно, че повече от 1.5 млн. превозни средства в страната вече са на повече от 20 години и те са над 40% от автопарка. В сравнение с предходната година, в тази възрастова група попадат почти 118 хил. повече превозни средства (подробности в графиката). В същото време, произведени преди до 5 години са малко над 6 на сто от регистрираните в страната превозни средства. Дизелите стават все по-предпочитани, ръст на електромобилите Поглед към горивото, което се използва от регистрираните в страната леки коли показва, че за момента прогнозираното наводняване на пазара с дизелови модели от Европа не се наблюдава, но броя на автомобилите, който го ползват нараства. На това гориво са почти 1.29 млн. от автомобилите, или с малко над 70 хил. повече от 2018-та. Както е известно заради вече въведени или планирани ограничения срещу дизелите в редица европейски страни цената им на старо намалява. Друг техен плюс е, че са по-икономични. Все още бензиновите модели преобладават, като те са малко над 1.31 млн (виж графиката), или с над 27 хил. по-малко от предишния годишен отчетен период. На пропан-бутан и метан са 208 262 (+13 696) автомобила. Малкият им брой се обяснява с това, че какво гориво използват е отбелязано при първата им регистрация, като не се отчита последващата \"газификация\". За поредна година сериозен ръст се забелязва в броя на регистрираните електромобили. Те вече са 1185, при 710 година по-рано. Търсенето на хибриди също скача, като техният брой за година се е увеличил с 3061 (вече 8416). Въпреки това, към 1 януари хибридите и електромобилите са 0.34% от всички регистрирани в страната леки коли.", "date": "2020.01.04", "title": "Автопаркът в България e все по-стар и все повече на дизел"}
{"url": "https://www.dnevnik.bg/sviat/2020/01/04/4012126_turciia_riskuva_da_zatune_oshte_po-dulboko_v/", "text": "Турция рискува да се замеси още по-силно в конфликта в Либия и решението й да разположи войски там бележи нов етап в интернационализацията на въоръжения сблъсък. Анкара вече достави бронирани машини на признатото от ООН Правителство на националното съгласие (ПНС) в Триполи и оперира там с дронове в негова полза. Турските войски вероятно ще изпълняват там \"обучаваща и съветническа роля\". Но това е твърде гъвкава формулировка. Ако правителството в Триполи бъде притиснато до стената, Турция може да бъде принудена да вземе по-пряко участие в сраженията. Най-малкото, точната роля и целите на разполагането на турските войски остава да бъдат уточнени. Гражданската война в Либия ескалира през април миналата година с подновената офанзива на главния противник на правителството в Триполи - Либийската национална армия на генерал Халифа Хафтар. Конфликтът все повече придобива облика на прокси война, с множество външни играчи, взимащи страната на някой от враждуващите и преследващи собствените си регионални амбиции. В този смисъл конфликтът наподобява много по-голямата катастрофа в Сирия, но явно идните месеци предстои да чуваме все по-често за кризата в Либия и за по-голямата роля на Турция в региона. Би трябвало всичко да е по-просто. В крайна сметка именно правителството в Триполи е признато от ООН. И има наложено оръжейно ембарго (впоследствие донякъде смекчено в полза на правителството в Триполи), което цели да намали остротата на конфликта. Но реалността е съвсем различна. Правителството в Триполи има подкрепата на Запада. Но от Обединените арабски емирства (ОАЕ), както и бронирани машини и от Йордания, и от ОАЕ. Емирствата разположиха там също така съвременни, доставени от Китай, дронове \"Винлун-2\", които доклади на ООН обвиняват за големия брой цивилни жертви при офанзивата на генерал Хафтар. Генералът се ползва и от подкрепата на Египет, и от директната военна помощ на терен от \"полуофициалните\" наемници от частни руски военни компании, от судански и чадски наемници. Всъщност се смята, че руските снайперисти играят съществена роля в някои участъци от фронтовата линия. САЩ смятат, че на силите на генерал Хафтар са били предоставени и руски средства за противовъздушна отбрана. Вашингтон твърди, че миналия ноември един от неговите дронове е бил свален от руски ракети. САЩ действат в Либия срещу остатъците от групировката \"Ислямска държава\", което е още едно доказателство за сложната и фрагментирана ситуация на терен. Русия отрича да има каквато и да е активна роля в сраженията. Либийската трагедия е позната история. Посоката на развитие на страната беше предопределена, когато САЩ се присъединиха към въздушните удари на Запада начело с Великобритания и Франция за сваляне от власт на дългогодишния либийски управник Муамар Кадафи през 2011 г. Последвалите опити на ООН, прекъсвани от периоди на гражданска междуособица, в крайна сметка доведоха до споразумение, чийто резултат стана създаването на ПНС в Триполи, но източните сили на генерал Хафтар отказаха да го подкрепят. При кризата продължава. Русия, която се обяви против усилията на Запада да свали Кадафи, гори от нетърпение да си върне влиянието в Либия. Лидерът на Египет Абдел Фатах ас Сиси ясно възприема генерал Хафтар като антиислямистки настроен, военен ръководител, с когото си приличат. Турция, разбира се, ще твърди, че действа в подкрепа на международно признатото правителство на Либия. Анкара основателно е разочарована от някои свои съюзници в НАТО, които се опитват да са добре и с двете страни. Франция, например, поддържа връзки с генерал Хафтар, а САЩ няма ясна позиция по конфликта. Но активността на турския президент Ердоган явно също има по-широко стратегическо измерение. Турция гледа на Либия като на своя сфера на влияние в Източното Средиземноморие и важна икономическа врата към Африка. Анкара няма много приятели в региона. Подкрепата на Турция за \"Мюсюлманските братя\" предизвиква непреклонния отпор на военното правителство на Египет. Отношенията между Израел и Турция, които някога бяха близки, отдавна достигнаха точката на замръзване. И отдавнашните разногласия със съюзника от НАТО Гърция заради Кипър сега се влошиха от ново напрежение около енергетиката. През ноември Анкара подписа с властите в Триполи споразумение за разграничаване на морските пространства, определящи изключителните икономически зони в Източното Средиземноморие, към които имат претенции Турция и Либия. Тези претенции са силно оспорвани. Но стъпката на Турция е сигнал към останалите енергийни играчи в региона и усложнява достъпа на газопроводи към Европа, освен ако Анкара не бъде включена в проектите. Това се възприема от анализаторите като директен опит за противопоставяне на Израел, Египет, Гърция и Кипър, които създадоха Източносредиземноморски газов форум. Всъщност по-активните петролни проучвания на Турция край бреговете на Кипър с въоръжени дронове, които патрулират над изследователския й кораб, е част от тази нова активност. Турският либийски гамбит може да ускори избухването на по-голяма криза в Източното Средиземноморие, която на свой ред може да усложни отношенията на Турция с Москва, от една страна, и с Вашингтон и ключови съюзници от НАТО, от друга. Това само ще изостри съществуващото напрежение в региона. Турция ще се надява, че военната й роля в Либия поне ще доведе до патова ситуация в сраженията, а това ще осигури на Анкара възможността да има думата при окончателното разрешаване на конфликта. /БТА", "date": "2020.01.04", "title": "Турция рискува да затъне още по-дълбоко в либийския конфликт"}
{"url": "https://www.dnevnik.bg/photos/2020/01/04/4001975_fotogaleriia_snimkite_na_desetiletieto/", "text": "В тази галерия ще видите част от снимките на десетилетието на агенция \"Ройтерс\". На снимката: Американският президент Барак Обама с руския си колега Владимир Путин по време на срещата на Г-8 в Северна Ирландия през 2013 г.", "date": "2020.01.04", "title": "Фотогалерия: Снимките на десетилетието"}
{"url": "https://www.dnevnik.bg/photos/2020/01/04/4010789_fotogaleriia_svobodata_da_budesh_-_pogled_kum_friiraid/", "text": "Четвъртото издание на фрийрайд календара идва с промяна. За 2020 г. фотографът Виктор Троянов е включил и байк кадри за летните месеци. На снимката: един от най-атрактивните български карачи, Тони Черешаров, който умело комбинира фрийстайл и фрийрайд. Кадарът е направен по време на #Дончокани в Пирин.", "date": "2020.01.04", "title": "Фотогалерия: Свободата да бъдеш - поглед към фрийрайд календара за 2020 г."}
{"url": "https://www.dnevnik.bg/kultura/2020/01/04/4012027_otstrelvane_na_umnoto_selo/", "text": "                         От 1998 г. досега \"Умно село\" показа около 200 филма. Защо опитът за неговото унищожаване е особено тревожен? Не е ли той пореден епизод от лова на гонка срещу носителите на ума и духа през сезон 2019? Общо погледнато, да. През 2019 г. уж обществената държавна телевизия с ударни темпове съкрати дистанцията между себе си и масовите частни телевизии. В тях място за висока култура няма \"по дефиниция\": интересът към нея е набеден за \"статистически безинтересен\". На теория БНТ няма право на подобни сметки, на практика обаче тя следва вече съзнателно избистрената правителствена програма по неутрализиране на тази култура. В действителност това става от една страна чрез \"обезвреждането\" на малкото останали предавания в сектор \"Култура\" чрез агресивното им \"актуализиране\", тоест вкарване на всички културни нива в един общ текущ хоризонт. От друга страна, то се прави чрез пряко премахване на ефирните пространства, в които високата култура би могла да се изказва на собствен език. Така се неутрализира нейното настояще и бъдеще. Ударът срещу \"Умно село\" е с особен характер: той е покушение срещу паметта ѝ. Формулата му предполага представяне на личности, доказали се чрез дълъг ред от силни постижения, носители на дълготрайна творческа биография. Жизненият им път е възможен единствено чрез вписване в глобална традиция, отвъд географските граници и конкретните исторически времена. Те са \"роднини\" от особен тип. Родството в духа е различно от даденото по родова история, от която следват локални фиксирания, поколенчески профилирания, разните утежнявания или привилегии, унаследените социални стратифицирания. Става дума за фамилия от \"разночинци\". От самото си начало европейската култура разгръща и поддържа механизми, благодарение на които интелектуалното формира самостоятелен социален ред, различен от този на политическото, клерикалното, военното, механично производственото и т.н. Този ред гарантира автономия на знанието и творчеството. Общественото признание, утвърждаващо авторитета и ценността на \"пазителите на смисъла\", е една от основите на трайно успешните общества. Сегашното българско общество доказуемо не е сред тях. Доскоро хаотичният огън срещу духа и ума днес е канализиран в официална държавна програма. Способен съм да обоснова твърдението си чрез продължителни анализи на тактическите действия, прокарвани от министерствата на културата и образованието. Дали обаче тази програма има и стратегически характер? Вместо подробни аргументи, ще предложа само един – знаменателен – цитат. Пред заседанието на Министерския съвет на 27 декември 2019 г. министър-председателят произнася ключово: \"Висшето образование бълва пиари, политолози и социолози, а няма хора в производството\". Оставям без коментар до какво са сведени в главата му хуманитарните и социалните науки, заедно с изкуствата. По-важно е друго. \"В масовото разбиране на управляващите политиката е битово опредметяване на текущи предимства\", отбеляза наскоро Тони Николов. За това става дума. Тоталното свръхнадценяване на \"производството\" (директното \"опредметяване на текущи предимства\") е директива за организирано устройване на разпад на високата култура в България. Нарочно не казвам \"на високата българска култура\". Нивата на талант и ум, за които говоря, не се затварят в национални или държавни граници. Тяхното осъществяване в днешните условия на комуникация вече никак не зависи (или зависи в много по-малка степен) от правителствени прищевки. Пораженията са въпреки това сериозни. В едно интервю от декември 1993 г., разговор на Димитър Вацов с Цочо Бояджиев и мен, се появи въпросът какво даваме на студентите си. \"Кураж\", отговори веднага Цочо Бояджиев (\"За думите и мълчанието\", в \"Литературен вестник\", 20-27.12.1993). Кураж, че може да се живее и така – с ценностите и постиженията на високата култура, да се живее достойно, осъществявайки ги и осъществявайки се чрез тях. Този кураж е и привличане в дългата традиция на високата култура, причастяване към нейната памет. Разпарчетосването на културната памет е доказано успешно оръжие за нарушаване на културния континуитет. То е ефективен разрушител на културната нормалност. Българската история през последните 140 години познава няколко \"революционни\" сривания на тази нормалност. Особено травматично бе предпоследното, започналото от средата на 40-те години на ХХ век. В България все още работят креативни хора от няколко поколения, изпитали на гърба си резултатите от разкъсването на приемствеността – фундамента на всяка висока култура. Те все още носят белези от усилията, положени по обратното свързване на разкъсаното. Сегашната политическа машина осъществява поредното покушение срещу културната традиция в България. Вземат се мерки за унищожаване на европейския код. Негов съществен елемент е разколебаването на моментно наличното, проблематизирането на неговото представяне като неизменно, \"абсолютно\", едва ли не \"природно\". Един код, основан върху историята, свободата и знанието. Не ще и дума, той е генератор на продуктивно безпокойство. Българите обаче могат да бъдат спокойни – в местните ловни полета отстрелването на умното село продължава.", "date": "2020.01.04", "title": "Отстрелване на умното село"}
{"url": "https://www.dnevnik.bg/sport/2020/01/04/4012267_nai-dobroto_ot_nai-dobrite_v_nba_za_desetiletieto/", "text": "Забивки, асистенции, решителни точки... НБА продължи да показва най-хубавото от миналото десетилетие, като този път подбра най-зрелищните отигравания на всеки от отборите в асоциацията.", "date": "2020.01.04", "title": ""}
{"url": "https://www.dnevnik.bg/sviat/2020/01/04/4001466_zapochna_li_novata_arabska_prolet/", "text": "Фразата \"десетилетие на протеста\" започна да звучи като клише в дните на обобщенията не само за 2019, а за последните десет или 20 години. С искания за промяна хората излизат на четири континента, от Сантяго и Париж до Хонконг. Но без първите крачки, които направиха едни от най-близките съседи на Европа, това клише вероятно щеше да звучи различно. Заедно с движението \"Окупирай\", арабските държави отвориха Кутията на Пандора в началото на десетилетието - Тунис, Египет, Либия, Сирия, Йемен, Бахрейн, Ирак и други в по-малка степен. Сегашните протести в Ливан и Ирак бележат края му. По-тихо, но не и затихващо, алжирците негодуват срещу ролята на армията, в Судан натискът на улицата доведе до преврат срещу един от най-дълго управлявалите лидери, Омар ал Башир, и не спря, докато армията не бе принудена да обещае промяна. Сравнението между двете вълни – от 2011-а и 2019 г. - е изкушаващо; някои експерти заговориха за \"Арабска пролет 2.0\". Последните протести не са напълно съпоставими със събитията от началото на десетилетието (постигнали относителен успех само в една държава), но говорят за промяна в арабския свят, каквато мнозина твърдяха, че е невъзможна. Протестиращият човек стана личност на годината на сп. \"Тайм\" за 2011 г. и вероятно Арабската пролет допринесе за това. Искрата дойде от отчаянието. Мохамед Буазизи, 26-годишен продавач,  се самозапали  на 17 декември 2010 г. в тунизийския град Сиди Бузид след отказа на управителя на града да го приеме, за да чуе за конфискацията на електронната му везна от властите. Два месеца по-късно гневът и отчаянието подтикнаха и млад мъж в Мосул да сложи край на живота си по този начин. Няколко владетели, останали на власт десетилетия,  си отидоха  заради последвалите протести. В Сирия, Либия и Йемен обаче последваха кървави конфликти, а дори в Тунис, държава, смятана за успешен пример за развиваща се демократична култура, управляващите  не успяват  да решат тежките икономически проблеми. На запад приветствалите събитията като знак за \"отхвърляне на тиранията\" или \"триумф на социалните мрежи\" се обезсърчиха, гледайки как дори където няма война, арабските лидери опитват да потушат недоволството с реформи, щедро финансирани от хазната. Дори това се провали, след като рухнаха цените на петрола през 2014 г. Тактиката за отклоняване на вниманието на недоволните, използвана няколко години, вече не бе толкова ефикасна. Тогава времето изглеждаше на страната на критиците на тези събития, които съзираха в тях единствено западен дневен ред и резултат от чужди интервенции; а от промяна нямало смисъл, тъй като арабите не можели да имат демокрация, тъй като не искали да я имат, а и на мястото на силните, светски лидери щели да дойдат ислямистите. Последното се случи в някои държави, но други, в които демонстрациите нищо не постигнаха, поначало не бяха \"светски\". Въоръжените конфликти като тези в Сирия и Йемен и все още изострящият се в Сирия пък действително оставиха съдбите на тези страни в ръцете на чужди играчи, но най-вече защото там просто рухнаха държавните структури. Години по-късно, макар и без истинска клечка кибрит, недоволството от начина на живот върна на улицата (или изкара нови) демонстранти в държави, където многохилядните митинги не бяха свалили правителства по време на Арабската пролет. Това не са само държави, където срещу ислямистите се е водила кървава война (Алжир), но и силно консервативни (като Судан) или белязани от разделения между религиозните общности (Ливан и Ирак), а и от чужди влияния. Обедини ги едно послание: управляващите не си вършат работата.      От протест заради хляба до компромис с армията Суданците  (в началото на декември) в град, северно от столицата Хартум. Поводът бе трикратният скок в цената на хляба заради премахнатите правителствени субсидии (по препоръка на Международния валутен фонд). Инфлацията и валутната нестабилност отприщиха натрупвано недоволство срещу 30 години власт на президента Омар ал Башир, но не само срещу личността му. През април, след продължил няколко дни пред централата на военните протест, Башир  бе свален  (а по-късно - и  съден ). Това не бе достатъчно за протестиращите - те искаха да имат думата в прехода на страната преди следващите избори и отстояваха това дори  с цената на жертви . Стигна се (не без натиск отвън) до компромис с армията – военни и цивилни да си делят властта в преходен съвет, а уважаван икономист стана премиер. Преходът на Абдала Хамдок започна с унищожаване на партията на Башир и либерализация в обличането и поведението на жените. Рано да се каже обаче дали преходът към гражданско управление ще е успешен - съгласно споразумението той ще продължи над три години. Спорни закони срещу чуждите граждани (сред тях стотици хиляди избягали от съседни държави, най-вече еритрейци), забраняващи им да развиват търговска дейност, вече повдигат въпроса за цената, която Судан е готов да плати.      Малко след суданците  . Богатата на изкопаеми горива държава бе разтърсена от най-тежката си криза след гражданската война от 90-те, завършила с 200 хил. жертви. Армията, укрепила влиянието си в хода на конфликта, стоеше твърдо зад управлявалия от 1999 г. (и сложил край на войната) 81-годишен президент Абделазиз Бутефлика. Държавният глава, с разклатено здраве и въздържащ се от публични прояви (брат му Саид Бутефлика бе фактическият ръководител), обяви през февруари, че на изборите два месеца по-късно ще се бори за пети мандат. Алжирците,  преминаващи през икономически трудности , не харесаха това. В страната, където две трети от хората са на възраст под 30 години и където опозицията е слаба, протестиращи успяха да организират митинг с милион души през март. Бутефлика обеща нова конституция, но това не бе достатъчно за демонстрантите и армията го призова да подаде оставка. Президентът се оттегли, изборите бяха отложени безсрочно, хиляди демонстранти продължиха да излизат на улиците всеки вторник и петък.      Преходните власти (на практика армията) обещаха, че исканията ще бъдат чути; арестуваха дори Саид Бутефлика и други важни фигури от управлението му като считания за недосегаем Мохамед Медиен, шефа на разузнаването. И двамата получиха безпрецедентни 15-годишни присъди едва два месеца след като бяха арестувани. Армията обаче разгневи демонстрантите, като насрочи за декември избори, за които опозицията смята, че е рано. И след избора на позната от стария режим фигура демонстрациите продължават, но понякога армията дава силов отпор и на опозицията, арестувайки нейни лидери. Есента на арабското недоволство  над половин година след алжирските. В една от най-задлъжнелите държави на света нови данъци върху разговорите с приложения като \"Уотсап\", бензина и тютюна и няколко други мерки се смятаха за начин да се съберат приходи в хазната. Хиляди ливанци побесняха; заявиха, че ползват \"Уотсап\" непрекъснато основно, защото стандартните разговори им излизат твърде скъпо. Октомврийските протести бързо обединиха шиити, сунити, християни маронити и други. Развяването на националното знаме на милионен митинг в Ливан  звучеше като научна фантастика  в страна, където утвърдената след гражданската война система на подялба на властта по верски принцип обединяваше хората само около флага на движенията, които подкрепят. Последиците от това управление – твърде много корупция и малко решения за проблемите. Демонстрантите поискаха технократско правителство, без назначения от партийните блокове, и са готови да го отстояват, колкото и време да отнемат демонстрациите им. Не им бе достатъчно, че премиерът Саад Харири подаде оставка, нито че напрежението между тях и привърженици на подкрепяната от Иран шиитска \"Хизбула\" заплашваше да доведе до насилие ( ескалирало  в Бейрут и миналата седмица). Демонстрациите продължиха и в последните дни, след като подкрепяният от \"Хизбула\" ( която е противник на идеята  за изцяло експертно правителство) Хасан Диаб бе номиниран за премиер. \"Не сме убедени от избора им,\"  каза  протестиращ. \"Не вярваме на този филм.\" Според  друг протестиращ  \"това е или началото, или краят. Но поне за известно време всички наистина сме ливанци\".      Диаб твърди, че в кабинета му няма да има познати лица (въпреки слуха, че в отчаяното търсене на магическа пръчка  е готов да прибегне и до услугите  на избягалия от Япония Карлос Гон). Ако говори истината и е решен да се справи с най-тежката икономическа криза от десетилетия в страна, където една трета от хората живеят под прага на бедност.  също започна през октомври. Иракчаните и преди са реагирали на призиви за демонстрации по \"Фейсбук\". Натрупаното напрежение заради все по-лошото качество на живот и бедността обаче ги изкара на улиците и в столицата, и в много други градове. Къде е богаството, трупано от един от най-големите производители на петрол, и защо нищо от стотиците милиарди приходи за две десетилетия не е достигнало до гражданите, попитаха те. Кабинетът нарече исканията \"справедливи\" и обяви, че ще бъдат създадени още работни места, ще бъдат направени реформи и въведени нови субсидии. По улиците имаше насилие, на което полицията също отговори с насилие: никъде по време на протестите нямаше  стотици убити и хиляди ранени  (освен в  съседен Иран , който не е арабска държава). Висшият шиитски духовник на страната аятолах Али ас Систани застана зад тях и премиерът Адел Абдул Махди подаде оставка въпреки натиска на Иран. Влиянието на Техеран (но не само неговото) също бе на прицел за протестиращите - сред десетките институционални и партийни сгради бяха и  ирански дипломатически обекти  в Кербала и Наджаф. Така сред протестиращите, дори сред много от шиитите в движението, се появиха и антиирански настроения. Още преди това духовният водач на Иран аятолах Али Хаменей  намекна в \"Туитър\" , че случващото се е дело на врагове, които опитват да \"сеят разделения\".      Нов изборен закон и предсрочен вот са сред мерките, които властите гарантират засега. Протестиращите, които си създадоха рутина, любими места и  дори вестник , настояват, че няма значение кое правителство ще ги приложи. Те искат да променят не само политическия елит, но и системата след свалянето на Саддам Хюсеин, която не работи в тяхна полза. И след обещания за промени протестите не затихват. Преди две седмици за пръв път иракчани спряха напълно работата на петролен обект с продукция 80-85 хил. барела дневно. Не ги спряха нито американските удари на иракска територия, нито проиранските протестри пред посолството на САЩ в Багдад, от които демонстрантите се разграничиха. Убийството на иранския командир  Касем Солеймани  и на иракчанина  Абу Махди ал Мухандис  от САЩ обаче може да се окажат изпитание за протестното движение. Какво следва \"Предизвикателството в арабския свят днес е, че старият арабски ред, базиран на поддържан с петрол патронаж и груба сила, свърши,\" пише Маруан Муашер от  фондация \"Карнеги\" . \"Но е трудно да се създаде новият арабски ред, основан на добро управление, заслуги и производителност.\" Обяснява, че аргументът на досегашните ръководства - или оставаме на власт, или идват военните или ислямистите - изглежда като фалшив избор за демонстрантите. Начинът на управление и подозрителността към напредъка обаче вече са оставили вакуум, в който няма нито лидери нито сред режима, нито сред опозицията.      Днес недоверието към властта в страните с общо над 125 млн. души население, засегнати от вълната, е същото. Целите обаче са други: промяната трябва да е трайна, а падането на конкретен премиер или президент не е достатъчно. Методите също са други. С изключение на Ирак протестите бяха по-скоро мирни. Не успяха да се делегитимират. В страните с дълбоки общностни разделения религиозната принадлежност не бе от значение (въпреки че в Ирак кюрдите запазиха известна дистанция от демонстрациите). Внимават и управляващите, които се въздържат от твърдения, че протестът е финансиран отвън; вероятно разбират, че има защо жителите да са гневни и е все по-трудно да обвиняват \"външни врагове\", ако заради корупция, клиентелизъм, беззаконие и (при военните) желанието да останат важният играч зад кулисите им е трудно да управляват. Последиците ще могат да се оценят след десетилетие, както тези от Арабската пролет. В това време обаче гласът на улицата ще е в списъка на нещата, с които арабските лидери ще трябва да се съобразяват.     ", "date": "2020.01.04", "title": "Започна ли новата Арабска пролет"}
{"url": "https://www.dnevnik.bg/sport/2020/01/04/4012271_ot_izpusnatite_poleti_do_gordostta_na_grigor_dimitrov/", "text": "Четвърта поредна точка и немислимият обрат е действителност. Най-добрият български тенисист Григор Димитров прегръща Александър Лазаров, който изживява вероятно най-силния миг в кариерата си. В петък през нощта местно време в Сидни  България поднесе голямата изненада на старта на новия турнир \"АТП къп\", като победи Великобритания . Веднага след мача в интервюто на корта Димитров показа уважение и заслужено насочи вниманието към Лазаров. Най-добрият български тенисист беше и убедителен в отговора си на въпроса възможно ли е този мач да бъде забравен. \"Никакъв шанс. Точно им казвах: \"Момчета, това лесно може да се превърне в исторически момент за нас. Просто го направете паметен\", заяви Димитров, цитиран от АТП. По думите му успехът означава много за отбора. \"Затова сме тук. Затова играем. Това е отлично начало на годината за нас. Мога само да кажа, че съм наистина горд с момчетата\". Димитров имаше важен принос с победата си срещу Даниел Еванс, но след това цялото усилие беше насочено към мача на двойки. Капитанът реши да играе вместо Адриан Андреев. Негов партньор беше Лазаров, който никога до момента не беше печелил мач на двойки, дори и в \"Чалънджър\". Младият български тенисист получи възможност и се възползва, като в решителния шампионски тайбрек игра отлично и имаше ключова роля за обрата. \"Изпуснахме полетите си, не успяхме да стигнем тук навреме. Тренирахме два или три пъти. Така че при излизането за този мач бях изключително напрегнат и не знаех какво да очаквам\", каза Лазаров. \"Енергията, която Григор вкарва на корта е невероятна. Веднага, още от началото, се успокоих. Бях уверен да играя до него. И това се отплати\", заяви българинът. Димитров посочи, че отборът е имал и малко късмет. \"Но ние работихме за този късмет. Цяла седмица тренирахме здраво. Всеки ден обстановката беше прекрасна. Това наистина помага, а когато получиш и резултата, за мен е още по-добре\", заяви той. Капитанът на българския отбор добави: \"Най-хубавото беше, като погледнах него и всички момчета в отбора, а някои от тях бяха разплакани. Това са моментите, които оценявам и помня. Затова сме тук и затова играем - за тези специални моменти, за страната ни\". В неделя рано през нощта българският отбор играе с Молдова във втория си мач в група С на \"АТП къп\".", "date": "2020.01.04", "title": "От изпуснатите полети до гордостта на Григор Димитров: пътят към паметната победа"}
{"url": "https://www.dnevnik.bg/detski_dnevnik/2020/01/04/4011739_otkus_ot_da_oceleesh_kato_roditel_2_ot_elisaveta/", "text": "Две години след  \"Да оцелееш като родител\"  Елисавета Белобрадова и Красимира Хажииванова, които  създадоха сайта  \"Майко мила!\"  са готови с продължение – \"Да оцелееш като родител 2\"! Сборникът съдържа текстове на Елисавета Белобрадова, Красимира Хаджииванова, Йоана Станчева, Оля Антонова, Аксиния Генчева, Илиян Любомиров, Александър Миланов, Ралица Попгеоргиева, Ангелин Балсамаджиев и Захари Карабашлиев, които разказват за обичайните тревоги и вълнения, през които предстоящите и настоящи родители преминават. В \"Да оцелееш като родител 2\" ще разберете как се оцелява, когато си самотна майка на три деца, как се преживява хроничната умора, какво е да имаш \"различно\" дете и защо да чуеш, че си болна, понякога е най-хубавото нещо на света. От него ще научите и още: как да разберем дали сме бременни, или не сме; кои са петте начина да кажем на мъжа, че ще става баща; как да идем на маскено парти, ако сме бременни; проблем ли е секс по време на бременност; кои са недопустимите състояния за водене на дете на детска площадка; как да разговаряме с четиригодишно; бърз наръчник по средно образование; как да оцелеем по време на родителската среща – арена за излагации и още много други. \"Дневник\" представя откъс от \"Да оцелееш като родител 2\", предоставен от издателство \"Сиела\":  Е, отново е 31 декември, скъпи приятелки, и остават само някакви си часове до момента, в който всички ще се прегръщаме, ще си заливаме обувките с шампанско и ще ревем като мандри­ли, за да отбележим фантастичната новина, че сме доживели да изпратим още една година. И разбира се, умопомрачени от този факт, ще си обещаваме – едни на други, както и сами на себе си, сума ти простотии, които никога няма да изпълним – да спортуваме всеки ден (ХАХА­ХА), да спестяваме пари (да бе, да), да бъдем по-до­330 бри хора (защо??) и прочие фалшиви неща, които нито разбираме, нито можем да постигнем. Затова, за разнообразие, тази година имам едно предложение – да си обещаем няколко неща, които наистина имат значение и смисъл. И така, седнете някъде, имате още малко време, преди гостите да са дошли и да са почнали да бе­лят фъстъци по килима ви или вие да отидете на гости и да се напиете като казак. Сипете си една руска салата, налейте си една чаша уиски, облегнете се на дивана и веднага си обещайте следните нещa: ДА СМЕ ЖИВИ Да сме живи, е едно много хубаво пожелание, както и една категорична база за останалите обещания. Мислете за това да останете живи като за една бетонна плоча, върху която след това ще построите криво-ляво някакви стени, ще сложите алуминиева дограма, за да не ви духа на кръста, и ще постелете персийски килим, върху който ще се въргаляте като щастлива и преяла мечка цяла година. Защото, съгласете се, ако не сме живи, а сме умрели, няма как да спортуваме всеки ден, да пестим пари и да сме много добри към другите, по-лоши хора (в случай че това е, което е важно за вас). Освен това, ако сме умрели, няма да можем да се тъпчем с шоколад и баклава, да пием вино и да ходим на море в Гърция, което също е голяма загуба. Така че нека тържествено да си обещаем, че и догодина ще сме живи, като за целта не пре­сичаме на червено, не правим забранен ляв завой, не минаваме под балкони, когато от БАН преду­предят, че ще има червен код за ураганен вятър, не ходим по джапанки да покоряваме планински върхове, не яздим коне, не берем гъби в гората, не се качваме на мотори, не скачаме през прозорци и казано накратко – не правим глупости, които намаляват шансовете ни да сме живи. След като си обещаем да не извършваме всички тези и още няколко други тъпотии, ще се поста­раем и да сме здрави, за което вече е необходимо да си обещаем и други неща. ДА НЕ СЕ СЪСТЕЗАВАМЕ С ДРУГИТЕ Интернет, пък и реалният живот, е пълен с жени, които сякаш идват от други галакти­ки, където да си организирана, изпълнителна и успешна майка на три деца, която работи, учи пета магистратура, винаги е с изряден ма­никюр и става за фитнес в пет сутринта, явно е някаква тройна ваксина, която ти бият още в родилното. Ако непрекъснато се блъскате в супер успешни майки, които си гледат децата по най-съвремен­ни, щадящи, развиващи, когнитивно стимули­ращи, екологично чисти и органично издържани методи, според които никога не трябва да пови­шавате тон и всяка сутрин започвате деня с ус­мивка, изстискан лимон и каша от дива гречка, а в същото време вие едва успявате да сварите едни НЕПЪЛНОЗЪРНЕСТИ макарони със сирене за вечеря и да прочетете набързо и за шестхи­ляден път \"Вълкът и седемте козлета\", а след това да заспите като изнемощяла коза на дива­на – успокойте се. И аз съм така. Ето, вижте ме – признавам си, че аз съм една майка, която никога не е гледала детето си по метода \"Монтесори\", още по-малко – по валдорфската педагогика. Аз отглеждам детето си по метода КРАСИ­МИРА, което означава, че никога не съм низала пуканки на пръчка, не съм боядисвала шишарки, не съм правила броеница от бял боб, нито съм събирала обли речни камъни, които след това, в смях и закачки, да оцветим с екологично чисти боички, да им напишем номера и да наредим в ба­нята, така че детето да се научи да брои, дока­то се къпе. Не готвя курабийки от високопланински ли­мец, не изстисквам сок от биопортокал (а само от обикновен, прозаичен портокал) и не купувам органични биосолети по осем лева парчето, кои­то след това да събирам със сълзи на очи от ки­лима и да се опитвам да ги залепя с тиксо. ПРОСТО НЯМАМ НЕРВИ ЗА ТОВА. ПРЕДСТАВЯТЕ ЛИ СИ??? УЖАС! И да, ЗНАМ, че има много по-добри и съвестни майки от мен, чиито деца вече пеят химна, мо­гат да водят лек и неангажиращ разговор на ан­глийски, а от догодина ще ходят на състезание по ски алпийски дисциплини. И да, ЗНАМ, че всичко е въпрос на организация, планиране и ЖЕЛАНИЕ. Само че в моя живот организацията, плани­рането и желанието ми стигат точно за това, което правя сега, и за нищо повече. И нямам намерение да се трепя от зор да си доказвам противното.И също така смятам, че това е съвършено нормално. Пробвайте и вие. ДА СЕ УСПОКОИМ И ДА ГО ЖИВЕЕМ ТОЯ ЖИВОТ Това, разбира се, не означава да зарежете всич­ко и да хукнете към Еквадор, където да потъне­те в наркотици и разврат, защото един път се живее. Не че звучи зле, но да бъдем реалисти – да се успокоим и да го живеем тоя живот, в нашия слу­чай означава да престанем да се опитваме да сме свръххора, които събират трохи от пода, тър­чат като катъри, попълват таблици в ексел, пращат имейли, сгъват стотици скапани чора­пи и се подстригват един път на три месеца. Можем вместо това да си обещаем да я отпус­нем тая сбръчкана душа, да излизаме по-често с приятели, да ядем хубава храна и да пием вино или каквото там ни се пие, защото, съжалявам, че ще ви разочаровам, но никой на тоя свят няма да ви връчи награда за най-чист килим, за най-добре лъсната плочка в банята или за най-хубаво сварен грах. За най-добре избърсан под зад хладилника също не съм чувала да дават. Сори. А сега си отпийте от чашата и се направете, че не виждате, че детето ОТНОВО е разсипа­ло кисело мляко по пода. В смисъл – ДА, И НИЕ ВИЖДАМЕ, ЧЕ ТАМ ИМА ПЕТНО ОТ КИСЕЛО МЛЯКО, НО МАЙНАТА МУ. Ако никой не го избърше, ще изсъхне от само себе си. Наздраве! ДА СЕ ОБИЧАМЕ И ДА СЕ ГРИЖИМ ЗА СЕБЕ СИ Знам, че за някои от нас това е много голямо предизвикателство, защото, хей, каква обич, каква грижа ти е влязла в главата бе, Красими­ра, като има да се готви, да се пере и да се ходи на работа, за да се печелят пари и да се плащат детски градини, курсове по английски, част­ни уроци по математика и какво ли още не, но вижте какво – колкото и да ви звучи тъпо и из­вадено като от семинар по позитивно мислене, да се обичате, да си пазите здравето и да се гри­жите за себе си, е наистина важно. Важно е и за вас, и за тези около вас – и децата, и близките, и приятелите. Никой няма да има полза от вас, ако изведнъж получите бърнаут или изпаднете в депресия, или станете алкохолик. ИЛИ И ТРИТЕ ЕДНО­ВРЕМЕННО. Така че сега си обещайте най-тържествено, че през 2020 година ще го карате по-спокойно, ще се обичате и ще се грижите за себе си, няма да се изтезавате, че нещо не сте свършили така, както СТЕ СИ ПРЕДСТАВЯЛИ, че ще го свърши­те, че не сте отслабнали с петнайсет кила, че не сте спестили шест хиляди лева за нова кола или че не правите по осем хиляди коремни преси на ден. Вместо това си обещайте, че ще идете на ре­довен профилактичен здравен преглед, както и на мамолог (ето, и аз си го обещавам публично), а след това, ако искате, си обещайте да идете и на астролог, на рейки, на кънки или пък на кино, на шопинг, на масаж или просто някъде на тъм­но, където има легло и възглавница, и няма часов­ник, деца и съсед, който разбива носеща стена с пневматичен чук. Аз ви го пожелавам от сърце – бъдете здрави, грижете се за себе си, обръщайте си внимание и си позволявайте да си позволявате. Честита Нова година и наздраве! P.S. Добре, идете най-накрая да избършете това леке от земята, защото виждам, че вече ви треперят ръцете от нерви.", "date": "2020.01.04", "title": "Откъс от \"Да оцелееш като родител 2\" от Елисавета Белобрадова и Красимира Хаджииванова"}
{"url": "https://www.dnevnik.bg/video/2020/01/04/4012151_uchilishte_ili_art_galeriia_-_precenete_sami/", "text": "Гимназията в град Костенец \"Свети Климент Охридски\" прилича повече на художествена галерия, отколкото на училище. Необикновеният облик е благодарение на общите усилия между учениците в гимназията, учителския колектив и най-вече учителя по изобразително изкуство Борис Котларов. Как той и директорът Захаринка Кусарова мотивират децата да рисуват и повече за картините в училището вижте във видеото.", "date": "2020.01.04", "title": ""}
{"url": "https://www.dnevnik.bg/video/valia_ahchieva/2020/01/04/4012193_kak_pazardjik_stana_evropeiski_grad_na_sporta/", "text": "Как всъщност един град може да стане \"европейски град на спорта\" и колко струва това ? Готов ли е Пазарджик, който е определен за такъв за 2020 година, да развие масовия спорт ? Ще има ли инвестиции за спортни съоръжения или старите от тях ще продължат да се разрушават ? Концесия ли е най-добрият вариант за общинските кортове за тенис ? Защо един треньор не може да наеме игрища, за да тренира деца. Това са въпроси, на които търси отговор  новата серия от \"Разследването на Валя Ахчиева\" ,  публикувано в Euroactive . Част от тях още чакат обяснение от местните власти. Вижте повече във видеото.", "date": "2020.01.04", "title": ""}
{"url": "https://www.dnevnik.bg/bulgaria/2020/01/04/4012279_vremeto_ostava_slunchevo_v_nedelia_se_zahlajda/", "text": "Днес времето ще е слънчево, но от запад облачността ще се увеличава, информира БНТ. Минималните температури ще бъдат между минус 6° и минус 1°, а максималните – между 7° и 12°. Вятърът ще е слаб до умерен от северозапад. В планините ще бъде предимно слънчево, но от запад облачността ще се увеличава. Ще духа умерен, а по високите части временно силен вятър от северозапад. Очакват се максимални температури в Боровец и Пампорово - около 6°, а по най-високите върхове - около минус 3°, минус 4°. В неделя ще е предимно облачно и на места ще превалява, предимно слаб сняг, температурите ще започнат да се понижават. В понеделник застудяването ще продължи. Все още на отделни места, главно в южните и планинските райони, слабо ще превалява. Във вторник от север облачността ще се разкъса и ще намалее.", "date": "2020.01.04", "title": "Времето остава слънчево, в неделя захладнява"}
{"url": "https://www.dnevnik.bg/bulgaria/2020/01/04/4003757_da_pechelish_hiliadi_dokato_prodavash_obrazovanie/", "text": "                         Петър Петков и Денислав Николов стават водещи по продажби на книги в една от най-старите американски компании - \"Саутуестърн адвантич\" (Southwestern Advantage). Петър Петков успява да продаде книги на стойност 192 хил. долара. Неговият приятел прави 120 хил. долара оборот. Само за едно лято (4 месеца) двамата младежи постигат изключителни резултати не само за себе си, но и за цялата българската група, която получа най-много награди през 2019 г. След завръщането си в България двамата получават своите чекове. Постиженията на Петър му носят 64 хил. долара, усилията на Денислав са изчислени на 39 хил. долара. Школа за успех       В началото на кампанията всеки от участниците преминава през селекционен процес, засилена подготовка и обучение. Постиженията им се групират в три етапа в зависимост от времето, прекарано в програмата. Първата година са в група стажанти, втората година са в група на мениджъри и всяка следваща - в група на опитни мениджъри. Още първата лятна бригада през 2018 г. студентите постигат високи успехи. Петър става първи по продажби в цялата компания от над 1300 стажанти, които участват в програмата. Денислав успява да завърши на трето място за цяла България. \"Това беше изключителен успех за цялата българска организация\", коментират младежите. През втората година двамата стават мениджъри и имат възможността да съберат и обучат собствени отбори. \"Саутуестърн адвантич\" е една от най-старите американски компании, която се занимава с разпространение на образователни книги на принципа на директните продажби \"от врата на врата\". Тази програма се прилага в Щатите и Канада и е започнала през 1868 г. (в България през 2006 г.). Двамата студенти разказват, че главната мисия на организацията е да помага на младите хора да придобият уменията и характера, които им трябват, за да постигнат своите цели в живота. Стотици хиляди студенти са минали през тази школа за успех. Лятото на 2019 г. младежите описаха като \"доста по-различно и успешно\". Петър поставя рекорд за компанията за най-много продадени книги.      Денислав става втори от общо 238 мениджъри от цял свят. Първенец от групата на топ мениджърите е също българин – Емил Цветков.      Всяка година около 1800 студенти от цял свят заминават и \"продават образование от врата на врата\". В България тази година са заминали близо 100 души, а през 2018 г. са били 80. Фокусът не е в парите, а в преживяванията Двамата приятели разказват, че харесват работата и идеята, свързана с директните продажби, защото всеки ден се учат на нещо ново. \"Програмата ни даде много. Чрез нея развихме нашите комуникационни умения, научихме се как да общуваме с най-различни хора, как да предаваме идеите си много по-ясно. Станахме по-организирани, систематични, научихме се да продължаваме смело напред дори след много откази и незаинтересованост. Изградихме лидерски качества благодарение на екипа, който имахме\", казват. Това до голяма степен е мотивацията за пътуването им - \"не толкова парите, колкото възможността да заминеш някъде, където никога не си бил и да правиш неща, които досега не си правил, за да се развиваш всеки ден\", обясняват студентите. Те дефинират продажбата като \"нищо повече от една ефективна комуникация\".      Младежите описват директните продажби като \"доста тежка\" работа. \"Нашата програма, нашият стаж е един от най-предизвикателните. Тежко е както физически, така и психически. Работим шест дни в седмицата по 12-13 часа дневно. Посещаваме много семейства, голяма част от тях ни отказват, но го правят възпитано, без да са груби, без да ни \"тръшват вратата\", без да са намръщени и т.н. Едно от най-позитивните качества, които усвояваме в тази работа, е приемането на отказ. Има много хора, незаинтересовани от продуктите, които предлагаме, но това е нещо нормално. Чрез работата бързо научаваме, че отрицателният отговор е всъщност нещо позитивно, защото и това ни учи. Няма как да повлияем на някого дали ще се интересува от даден продукт, или не. Но именно предизвикателството на нашата работа е да намерим онези хора, които биха се заинтересували, и да им покажем с какво нашият продукт може да допринесе за тяхното семейство\", казват приятелите. Всеки е посланик на своята държава На едно от обученията на студентите в Нашвил, щата Тенеси, където е централата на компанията, посланикът Тихомир Стойчев, сенатор Марша Блакбърн и помощник държавният секретар по въпросите на образованието и културата приветстват топло и приятелки всички участници от Европа. Българският посланик в Щатите казва пред младите българи, че неговата работа не е лесна, но заради хора като тях всичко това си заслужава. Стойчев присъства на награждаването на участниците в бригадата и ги обявява за посланици на България заради начина си на поведение и мислене. \"Той изглеждаше доста радостен и горд, че група като нас представлява България в Щатите\", казват двамата.      Ученето като забавление Компанията предлага образователни системи (книга/помагало и апликации, които са в комплект), които съдържат целия учебен материал по всички предмети от първи до дванадесети клас. Разделени са тематично в 6 книги. В тях е обяснено на децата стъпка по стъпка как да решат дадена задача или как да си отговорят на труден за тях въпрос по лесен и разбираем начин. \"Учение под формата на забавление - това е най-ефективният начин за децата\", казва Петър Петков. Понякога децата не разбират материала, който им бива преподаван интензивно в училище. Учителите нямат време да обърнат внимание на всяко едно дете индивидуално. Родителите често за заети. \"Много родители споделят, че едно от най-неприятните неща е да виждат как детето им не разбира нещо, не може да се справи и те да не могат да му помогнат, защото не знаят как\", коментира Денислав Николов. Идеята на помагалото е да улесни този процес, да помогне на децата, които изостават или отсъстват от училище, да наваксат изпуснатото, да поддържат нивото на добрите ученици и да помагат на тези, които искат да напредват по-интензивно извън учебната стая. \"Чрез помагалата те успяват и да спестят време за домашните си. Вместо да пишат едно домашно за час, те имат възможността да го направят за 20 мин. с нашите продукти. Защото не писането на домашни отнема толкова време, а намирането на ресурсите, а нашите книги са изключително добре подредени\", допълва Петър Петков. Апликациите към книгите са видеа, показващи нагледно писменото съдържание - за онези, които усвояват материала по-бързо и ефективно, докато гледат видео. И двамата студенти са щастливи от възможността, която им е била предоставена. Радват се, че са се докоснали до американската култура. Обмислят да се задържат и развиват в тази компания. Правят планове отново да заминават през лятото на 2020 г., за да изживеят \"всичко онова, което виждаме по филмите, дори по-хубаво\".", "date": "2020.01.04", "title": "Да печелиш хиляди, докато продаваш образование"}
{"url": "https://www.dnevnik.bg/bulgaria/2020/01/04/4012283_kratki_novini_zaspal_shofyor_predizvika_katastrofa_v/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Няма сериозни нарушения и инциденти с пиротехнически изделия по празниците Общо 3990 проверки са направени от служители на Охранителна полиция за недопускане на нерегламентирана продажба на пиротехнически изделия преди и по време на коледните и новогодишните празници, съобщи пресцентърът на МВР. Констатирани са 40 нарушения – 34 от тях - за нерегламентирана търговска дейност, а 6 - за неправомерна употреба на пиротехнически изделия. За съответните нарушения са съставени 39 акта и е образувано едно досъдебно производство. Заради неправилно боравене с пиротехнически изделия са пострадали 8 души, сред които и едно дете. Заспал шофьор предизвика катастрофа в Пловдив Катастрофа между две коли затрудни движението в Пловдив в 8:20 часа в близост до бензиностация на изхода на града в посока Садово, съобщи БНТ, като цитира полицията. Пристигналият на място екип е установил, че 22-годишен водач на лека кола от Садово се е блъснал челно в насрещно движещ се автомобил, управляван от 31-годишен мъж от Пловдив. Водачът на лекия автомобил от Садово е заспал и е преминал в насрещното, след което е последвал удар между двете коли.", "date": "2020.01.04", "title": "Кратки новини: Заспал шофьор предизвика катастрофа в Пловдив"}
{"url": "https://www.dnevnik.bg/video/svobodna_evropa/2020/01/04/4012170_muzei_na_mahmurluka_-_edna_ot_nai-novite_atrakcii_v/", "text": "В края на 2019 година в хърватската столица Загреб отвори врати една нова интересна атракция - Музей на махмурлука. Стаите в него показват различните етапи на една купонджийска вечер, а в тях са разположени и предмети, които хора с махмурлук са откривали у себе си след тежка пиянска нощ без дори да си спомнят как и защо са се сдобили с тях. Цената на билета е 30 хърватски куни или около 8 лева. ", "date": "2020.01.04", "title": ""}
{"url": "https://www.dnevnik.bg/sport/2020/01/04/4012273_misiia_nepobedimite_chisla_i_fakti_za_godinata_v/", "text": "Ливърпул\" върви уверено към мечтата си за първа титла в Англия от три десетилетия. По пътя си червените са в серия от 11 поредни победи във Висшата лига. С  успеха си срещу \"Шефийлд юнайтед\"  воденият от Юрген Клоп отбор записа една година без загуба в първенството. Последното поражение на \"Ливърпул\" във Висшата лига е с 1:2 от шампиона \"Манчестър сити\" на 3 януари 2019 г.", "date": "2020.01.04", "title": "Мисия \"Непобедимите\": числа и факти за годината, в която \"Ливърпул\" няма загуба"}
{"url": "https://www.dnevnik.bg/kultura/2020/01/04/4011294_otkus_ot_buntut_na_senkite_na_dimitur_jelev/", "text": "                         Наскоро излезе от печат впечатляващият трилър \"Бунтът на сенките\", с който издателство \"Потайниче\" затвърждава стратегията си за насърчаване на български автори. Новият роман е дебютен за младия юрист от Габрово Димитър Желев, който е познат в литературния свят като носител на редица литературни награди, а негови разкази са публикувани в периодични и онлайн издания. Действието на трилъра \"Бунтът на сенките\" се развива в малък български град, където царува безнаказано местното величие. Подкрепяно от властта то пуска своите пипала във всички сфери на политическия и икономически живот, дори посяга на личния живот на жителите. Заплетената интрига и завладяващите обрати ни пренасят от сивото и мрачно ежедневие на \"малкия\" човек от малкото градче до върховете на политическия елит чак в сърцето на Европа. Любителите на жанра ще останат доволни от наелектризиращия криминален сюжет, майсторски изградените пълнокръвни герои, дозата романтика, напрежението и спиращите дъха обрати в този над 500-странчен роман. Прави впечатление богатият, интелигентен и завладяващ език на автора, описаните с много любов картини от малкия град, образите, изградени с внимание към детайла. За да задоволи интереса на читателите и за да популяризира книгата, издателство \"Потайниче\" създаде сайта  https://buntatnasenkite.com /, който съдържа разнообразна информация за трилъра и автора му. С издаването на романа \"Бунтът на сенките\" от Димитър Желев издателство \"Потайниче\" обогатява жанровото многообразие на своето портфолио от качествени заглавия и прави заявка за челните позиции при най-продаваните заглавия в категория \"Криминални романи и трилъри\". 1. Вече час дъждът почукваше по прозореца на осмия етаж. Черни облаци се разстилаха над покривите на панелните блокове в крайните квартали на Габрово, довели със себе си нощта по-рано от обичайното за сезона. Свистенето на вятъра заглушаваше шума от трафика в пиковия час, когато работното време приключваше. Прогизнали прегърбени фигури забързано се движеха към уюта на своите малки домове, а над тях стихията се вихреше, придружена от проблясъците на поредната светкавица и зловещата закана на гърмящото небе. Кооперацията беше преживяла далеч по-страшни бури от тази и носеше белезите на паднали изолации, ремонтирани покриви и десетки счупени стъкла. Като един упорит организъм се бе научила да устоява на климата и неговите прищевки, но нарастващата ѝ немощ вече не можеше да се прикрие. Десетилетия бяха минали от последния ремонт, а дори и той бе козметичен. Кварталът постепенно губеше своите обитатели, а старите панелки заприличваха все повече на неизлечимо болни исполини. Дори безбройните спечелени битки с природата не помагаха на пукнатините да се запълнят или на керемидите да заздравеят. Като че зараза плъзваше от тях: ръжда погълна детската площадка; паркингът се свлече в дерето преди година; бурени задушиха футболното игрище; в пързалката зейна дупка. Лекарството, наречено детски смях, се явяваше все по-рядко. Сивите сгради умираха бавно, както много други техни посестрими в града. Тази невидима заплаха подобно на чума се бе настанила неусетно в българската провинция. Във война и мир, след земетресения и урагани, през тирания и робство регионът винаги съумяваше да пребъде. Но болестта постепенно изцеждаше най-важното му средство за оцеляване – хората. Агонизиращите села на хоризонта вяло напомняха за своето съществуване посредством няколко светлинки в нощта. На фона им силуетът на панелния блок отсреща мъчно се открояваше, защото многобройните му тъмни прозорци го сливаха с нощния мрак. Загледан в него, Марко неволно си спомни за десетките стари приятели, които бяха израснали там. Сега празните бетонни кутийки зад стъклата бяха загубили всяка надежда да се превърнат в нечий дом. А всичко бе станало така неусетно. Голямата шумна компания позагуби някой и друг член, но съседите продължаваха да страдат от щуротиите на тази луда банда, докато пакостниците не завършиха училище. След завръщането си от дълго странство, донесло му две дипломи, развод и надежда за нов старт, Марко все по-трудно откриваше старите събратя. Тогава не обърна внимание на този факт, погълнат от дългогодишно лутане в търсене на подходяща работа. Някогашен индустриален център, Габрово постепенно бе загубило блясъка и славата си и не му предложи кой знае какво. Битката за оцеляване на провинциалния град беше неравна. Изтощителна. А противникът нямаше лице – като отрова се бе прокраднал във вените и бе заключил сърцето в смъртна хватка. Противодействие срещу нея, изглежда, нямаше, а загубите бяха неизмерими – хиляди човешки съдби, предпочели достоен живот на друго място, далеч от сивотата на посредствеността, в чийто символ се бе превърнал градът. Останалите им близки постепенно се оттегляха един по един от родното място. А оскърбеният град, неспособен да превърне в реалност мечтите на своите деца, бавно угасваше. Марко затвори прозореца на спалнята, оставяйки ураганния вятър отвън, и отиде да вечеря. Празният хладилник отново зейна насреща му в негласна молба. Кухненските шкафове не предложиха по-различна картинка. Явно трябваше да отскочи в дъжда до близкия магазин, но за пръв път в живота си Марко не изпитваше желание да размени две приказки с Хриси, винаги усмихнатата продавачка от втората смяна, нито пък с някой от вечно гравитиращите отпред пияници, източник на не един и два житейски бисера. Затова просто претопли обяда си, за който по-рано бе загубил апетит. Живееше сам. След като родителите му бяха напуснали този свят още когато се бореше за първата си диплома, се наложи бързо да свиква с особеностите на своето жилище, изпълнено с влага, ронлива мазилка, запушен комин и стари уреди с твърде много характер. Докато настройваше микровълновата, си обеща за сетен път, че този месец ще започне да пести за нова готварска печка, макар неочакваният разход по делото да предполагаше забавяне, което не бе предвидил. Седна на масата и пусна телевизора само колкото да запълни тягостната тишина, следствие от липсата на каквито и да било непосредствени съседи. Преди му се налагаше да го усилва, за да заглушава безумните тиради на безработния инженер с влечение към бутилката, живеещ на същия етаж, или несекващия лай на пинчера на глухата стара жена отдолу. Във вечери като сегашната този шум му липсваше. Напомняше за времена, изпълнени с живот. Сега празните им апартаменти носеха единствено студ и удвоени разходи за асансьор. Докато разсеяно гледаше новините и предъвкваше преквалифицирания си за вечеря обяд, Марко осъзна, че сънят няма да го споходи тази нощ. Мислите бясно препускаха през главата му. Чувствата преливаха. Събитията от изминалия ден бяха на път да отправят живота му в непозната за него посока, а това го плашеше. Някога си бе обещал да не се оставя да бъде погълнат от мъртвешкото настроение, което цареше в града. Липсата на надежда се долавяше във всеобщото мнение на хората относно бъдещето на това място. С младежки ентусиазъм се бе надявал да бъде част от промяната и с магическа пръчка да възкреси живота около себе си. Днес обаче нещо в него окончателно се пречупи. Върна се вкъщи различен от човека, излязъл сутринта на работа. Преди късния душ се бе погледнал в огледалото – рижавата коса, чорлава и копнееща за бръснач, зелените очи, отнесени, бръчките, неумолимо настаняващи се по лицето му. Образ, който се явяваше насреща му след всеки работен ден. И все пак тази вечер там имаше нещо ново. Плашещо. Мрачна и студена сянка бе легнала върху лицето на младежа. Изглеждаше внезапно състарен и изнемощял. В погледа му липсваше онази радост, заради която бе така обичан от приятели и колеги. Очите му се бяха превърнали в хлътнали ями. Изражението на лицето му бе ужасяващо дори за самия него. Присъствието му в градския транспорт по-рано днес бе смутило останалите пътници и никой не се осмели да седне до него даже и когато автобусът се препълни. И най-несъобразителните почувстваха отблъскващия хлад, който този иначе висок и красив млад човек излъчваше. Шофьорът не посмя да пусне обичайния си майтап за косата му, когато мина покрай него. Домоуправителката отложи напомнянето за закъснялото плащане. Хората инстинктивно се възпираха от контакти с Марко – факт, останал незабелязан за невиждащия му поглед. Телефонът иззвъня. Марко не му обърна внимание, затворен в своя собствен свят на унижение и обида. След малко звъненето спря. Минута по-късно отново изпълни мелодията, в опит да привлече вниманието на собственика си. Светът на Марко избледня за миг. Но недостатъчно. Мелодията се потрети. И след това отново. И отново. На седмия път реалността проби мембраната на мрачния Марков свят и го извика до досадната вибрираща машинка на масата. – Какво? – Защо не вдигаш? Притесних се. Гласът принадлежеше на Хамстера – стар приятел, може би единственият, останал от детството на Марко. Срамежлив, но верен, той нямаше да остави другар в нужда. Затова бе и настоятелното звънене по никое време. – Ще ти звънна по-късно. Не ми се говори сега. – Марко, чуй ме! Може да се случи на всеки! Нека излезем на по бира и поговорим. Няма нужда да стоиш сам в тъмното у вас. – Не стоя на тъмно – стана и тихомълком светна лампата. – Тогава аз ще дойда! – Не бъди глупав! Навън е буря. – Не, не е Марко погледна учудено през прозореца. Видя ясно луната и звездите. Бурята наистина бе преминала, без той да разбере. – \"Самодивата\"? След половин час? Трябва да е още отворен – настоя Хамстера. – Добре де, ще дойда. – Радв – Марко затвори. Тръшна се на дивана и си наля. След като изпи съдържанието на чаша с избледняла картинка на някакъв карибски плаж, той се опита да надзърне в своето бъдеще. Което далеч не изглеждаше толкова слънчево като на чашата. Макар и с условна присъда, младеж като него бе вечно белязан от съдебната система. Дали съществуваше работодател, който да го наеме? Възможно ли бе да продължат да се отнасят с уважение към него, както досега? Щеше ли да затъне в заеми? Кога щеше да издължи обезщетението? Дълбоко в душата си Марко крещеше. Плачеше, засипваше с ругатни и обвинения, цял гореше от гняв. Винаги се изправяше, независимо от колко високо бе падал. Никога не се предаваше, но тази вечер бе достигнал нови низини. Винаги щеше да помни погледа на съдията в съдебната зала – укорителен, заклеймяващ и пълен с разочарование. Сигурно трябваше да свиква с този поглед през остатъка от живота си. Близките, приятелите, съседите Завинаги щяха да го гледат с едно наум. \"Онзи, осъденият\". Панически искаше да избяга от тях. Още сега. Никой нямаше да чуе обясненията му. Че не е виновен. Че не е такъв. Че нямаше да ги нарани \"Е, да, но съдията има голям опит! Сигурно е разпознал насилника в него.\" Марко затвори очи. Нямаше да им се даде. Нямаше да напусне като останалите. Чумата бе плъзнала навсякъде, явно не бе подминала и съдебната зала. Щом осъдиха него Него! Искаха да го прогонят от родното му място. Но не бяха познали. Чумата щеше да е безсилна този път. Дори и без работа и семейство, без уважение и пари, щеше да остане и да се изправи срещу нея. Да срещне погледите им. На всички. Нека дръзнат да го наричат, както си искат. Обу се и излезе сред пустите нощни улици, преодолял една буря и готов да посрещне друга. Хамстера вече бе поръчал и за двамата от страх да не би Марко да промени мнението си и да откаже разговор в последния момент. \"Самодивата\" беше празен. Освен свенливата двойка влюбени в ъгъла малкият бар не предлагаше особено присъствие на хора през седмицата. Музиката бе по-силна от обикновено, защото барманът беше пуснал любимия си албум, за да мине смяната по-неусетно. А и в допълнение, клиентите не се чуваха и бързаха да си тръгнат, което скъсяваше работното време на заведението. Когато Марко влезе в бара, бе почти полунощ. Разочарованието на персонала от късното пристигане на клиент се потуши след предложението на сервитьорката да си отворят бутилка в склада. Иван, получил прякора си от магазина за храна на животни, който притежаваше, зяпаше разсеяно тавана на помещението. Там имаше огромна карта на света с отбелязани маршрути от пътешествия на откриватели и пирати. Заглушената светлина му попречи да проследи този на Капитан Кук. Внезапното сядане на Марко до него го накара да прекъсне увлекателното си занимание. – Тук е мъртвило – заяви присъствие новодошлият, от чиито дрехи лъхаше на дъжд. – Наблюдателен си. – Виждам, че си поръчал – кимна към чашата Марко. – Ще е хубаво и ако си го платил. Опитът на приятеля му да бъде духовит бе крайно неуспешен и вял, което показа на Иван, че истинското му настроение не ще излезе наяве толкова лесно. – Предишния път черпих, не се прави на интересен! Двамата вдигнаха наздравица и отпиха. Марко чувстваше преценяващия поглед на мъжа срещу него в тези първи минути на тяхната среща. Накрая не издържа, остави чашата пред себе си и въздъхна: – Хайде, питай ме! Хамстера се направи на изненадан. – Какво да те питам? – \"Как си? Чувствата болят ли те? Плачеш ли вътрешно?\" – иронично отговори Марко. – Глупости! – лицето срещу него стана сериозно. – Защо не каза на никого, че е заведено дело срещу теб? Хотелските стаи в България изглеждаха напълно еднакви. Това бе второто му посещение тук, а сякаш нищо не беше успяло да промени липсата на креативност в този бизнес. Единствената разлика между отделните стаи май беше гледката. По дяволите, дори завивките по леглата бяха еднакви! И все пак готвеха отлично. Това до някаква степен внасяше разнообразие в посещенията. Имаха салата, която не бе срещал никъде по света, и силно местно питие, което бе предизвикателство и за най-смелите. Допадаше му тази страна. Груби хора, не лигльовци като западняците. Не си играеха да омекотяват алкохола или да правят от онези префърцунени малки порции с жалко подобие на истинска храна, създадена повече за галерия, отколкото за нечий стомах. И имаха особена първичност. Малко страни на континента можеха да покажат тази кръвожадност, която забеляза за двайсетте минути в таксито по улиците на Русе. Обожаваше такава среда, разцъфваше сред нея. Обидите, заплахите и насилието никога не му се бяха стрували отблъскващи. Още от детството си бе привикнал към това отношение и намираше необичаен комфорт в него. От години си бе изградил непрофесионално почитание към народите от Балканския полуостров. Рядко отказваше поръчка в региона и може би бъдещите му работодатели щяха да го критикуват за това. Но в края на краищата той решаваше от кого да бъде нает – останалите се съобразяваха с него, а не обратното. Стана и погледна през прозореца някъде далеч през Дунава. Водната шир не го впечатли, нито среднощните светлини на Румъния. Мъжът гледаше разсеяно, докато умът му блуждаеше. Професионализмът изискваше търпение. Мразеше това. От часове чакаше потвърждение за банковия превод, за да пусне това, което държеше затворено в клетка вече няколко денонощия. Но така беше редно. Не биваше да бърза, иначе безупречната му репутация щеше да пострада. Остави празната гледка зад гърба си и провери в телефона. Превод нямаше. Поклати глава и отиде да се подготви за тръгване. Онези арогантни гелосани лекета от столицата си мислеха, че можеха да му загубят времето. А бяха така горещо препоръчани в бизнеса. Зарадва го фактът, че единият беше почти толкова кръвожаден, колкото и той самият. Не че това беше възможно, но поне така изглеждаше. Та този, кръвожадният, имаше безупречен вид и говореше като истински поет. Телевизионните му изяви бяха достойни за уважение. А фактът, че беше депутат в парламента, го впечатли най-много. Трябваше да си признае, че въпреки многобройните си командировки по целия свят не бе виждал такъв човек. Даже бе на косъм да намали комисионата си заради него. Бе изгледал почти всички негови интервюта и дори езиковата бариера не можа да разклати авторитета, който този мъж излъчваше, докато говори. Можеше да се излегнеш в гласа му и да се оставиш да управлява живота ти в сладка илюзия, която щеше да създаде за времето, в което му се довериш. Но когато те събуди, раят, който е създал, вече го няма, а вместо това целият си плувнал в пот и се давиш в собствената си кръв. Надуши какъв е още от първото интервю. Защото депутатът беше от същата порода. Ако не желаеше толкова неистово да не споделя с никого житейския си път, може би щеше да го извърви редом с него и неговото ангелско сладкодумие. Способността му да съчувства не беше от силните му страни, но все пак му дожаля за многото хора, които се възхищаваха на депутата в България. И можеше ли обикновеният човек да остане безучастен, когато такъв лидер го дари с усмивката и харизмата си. Пък било то и през телевизора. Телефонът извибрира. На екрана бе изписано шестцифрено число. Собственикът му се усмихна – депутатът не го разочарова. Макар мъничко да му се искаше да му беше дал повод да си поиграе с него, както само той си знаеше Отиде до огледалото и си оправи ризата. Почисти малко петно от панталона си и обу обувките. Якето и очилата без диоптри довършиха камуфлажа. Резултатът бе един скучен и незабележим човек, уморен от работа. Нито висок, нито нисък, с нормално телосложение и лек намек за атлетизъм, сресана на път коса и мудна, дори уморена походка на мъж, унижаван от осем до пет на работно място, което не харесва. Единствено характерните за монголец леко дръпнати очи можеха да го отличат от тълпата. Но човек нямаше кой знае какъв интерес да проучва толкова банален мъж – поредния клонинг в ера на офиси, хартия и канцеларски материали. Жалко му стана, че трябва да открехне клетката в себе си толкова малко. Онова вътре в нея изръмжа недоволно и показа муцуната си навън. Мъжът взе куфарчето си, погледна вързания човек със запушена уста на земята до леглото и го запозна с новия си малък \"Глок 42\" с ръчно изработен заглушител. С тъп свистящ звук прати съдържанието на дулото в сърцето му и излезе от стаята. А клетката в душата му едва се затвори с неистовия вой на натикания вътре звяр. 2. Марко седеше замислен, рижавите кичури бяха скрили очите му. Хамстера се взираше през тях, търсещ отговори. Знаеше, че мъжът срещу него не обича да споделя, ала Иван не се интересуваше особено от желанието на хората да поддържат съкровените си мисли неприкосновени. А и случаят изискваше допълнителна щипка нахалство, за да може Марко да осъзнае нуждата от приятел до себе си в такъв момент. Опрян до стената, Марко припозна непоклатимия инат на кльощавия дребосък срещу него и разбра, че тази вечер няма да мине в небрежни разговори, както се бе надявал, когато излезе от дома. – Нямаше дело срещу мен. Поне не в началото – каза Марко, докато унесено разбъркваше със сламка кубчетата лед в чашата си. – Какво се обърка тогава? – Сложно е. – Чух, че са опитали да влязат в къщата на майка ти? Вярно ли е? – Това беше началото, да. – Няма да ти вадя думите насила! – разпери ръце Хамстера. – Много хора се притесниха от това, което се случи. На никого не сподели и всички си мислим най-лошото. Добре че адвокатът ти е близък със сестра ми и разбрах за условната присъда. Но повечето от нас дори не знаеха, че си замесен в дело. Защо не ни каза?! – Не исках да ви тревожа. – Човече, адски се разтревожихме именно защото сме в неведение! – Съжалявам, нямах това намерение! – отвърна Марко, раздразнен от укора. Хамстера почувства, че се бе увлякъл и превръщаше разговора в разпит. Затова промени тона и продължи по-тактично: – Няма значение, наистина! Просто искаме да знаем какво се е случило – Иван направи малка пауза, за да обмисли следващата си стъпка, и накрая внимателно попита: – Говори ли ти се за това? Марко познаваше добре хората, с които споделяше свободното си време. Знаеше, че малко от тях са се притеснили. Но Хамстера беше един от тези хора. Неговата лоялност беше безрезервна и Марко се чувстваше неприятно, задето не му довери за съдебните си проблеми. Помисли си, че не е редно да таи повече от него. – Къщата на майка ми започнала да се разпада – пръстите му нервно заиграха със салфетката. – Обади ми се кметът на селото. Помоли да я погледна, за да не пострада някой от падащите керемиди на улицата. Нямах много време за това, но знаеш как е с тези имоти. За тях трябва да се намери време. Не заради нуждата от ремонт или за да поддържам пазарната ѝ стойност – А заради сантименталната – допълни Иван. – Точно така. Един ден намерих време и отидох след работа. Към шест и половина вече се стъмваше. Едва виждах какво поправям. На няколко пъти си ударих пръста с проклетия чук. Накрая реших да отложа ремонта за някой уикенд, защото бях на път да се осакатя напълно. Марко прекъсна разказа си, когато сервитьорката с неохота донесе второто им питие за вечерта. Бе намислила да ги помоли да си платят, но сериозните им физиономии я накараха да отстъпи под критичния поглед на колегата си зад бара, на когото се заоправдава секунди по-късно. Явно трябваше да останат до късно, пък било то и заради една-единствена маса. В това време Хамстера вече слушаше продължението на историята. – Прибрах инструментите и в този момент чух портата в двора да се отваря. Къщата е в покрайнините на селото и никой не минава оттам. Помислих, че кметът ме проверява. Странно, но не попитах кой е. Не знам защо. Може би щях да подплаша крадеца и всичко това нямаше да се случи – Марко поклати глава и продължи. – Отидох към портата и изведнъж изникна! Точно пред мен. Изскочи от храстите край алеята като някое диво животно. Мръсно раздърпано яке, оцапани с боя дънки, големи ботуши. И едно брадясало лице с мътни очи, скрити в разрошена мазна коса. Не ги виждах ясно, но изглеждаше стъписан толкова, колкото и аз. Явно претърсваше бараката в двора и вероятно не е предполагал, че може да срещне някого. А и бях спрял да вдигам шум с чука от поне десетина минути – време, в което е нямало как да разбере, че в тъмната къща има присъствие. Да бях платил тока миналия месец, та да беше видял, че прозорците светят Не ми стигнаха парите обаче. Какъв късмет само! Затова и единствената светлина в този момент идваше от малка улична лампа. Внезапно ръката му помръдна и лампата се отрази в предмет, който държеше в нея – Имал е нож! – прошепна Хамстера. Марко кимна. – Не знаех какво да правя. Заотстъпвах. Това сякаш му вля сили. Заплаши ме да му дам всичките си ценности или ще ме изкорми като прасе. После всичко стана машинално. Като че бях на автопилот. Инстинкти може би – Марко разтърка уморените си очи. – Съзнанието ми изгуби контрола над тялото. Рефлексите изпреварваха мисълта. Ръцете ми от само себе си бяха започнали търсенето. Пръстите накрая напипаха дървената дръжка зад гърба ми – лопата – беше опряна о стената на стария обор, до който ме бе притиснал онзи с ножа. Хилеше се с беззъба усмивка. Като на забавен кадър лопатата изсвистя и превърна лицето му в кървава пихтия. Олюляваше се цяла вечност, преди да се строполи на пътеката. Почти веднага се изправи, агонизиращ от болка. В първия миг не разбрах дали изпитва повече гняв или страх за живота си. Приличаше на луд. Вдигна ножа и направи крачка към мен. Замахнах заплашително с лопатата. Това го накара да се опомни. Поколеба се за момент и хукна към портата. Тръгнах след него, с надеждата да видя как бяга надалеч от къщата. Излязох на калдъръмената улица и се озовах пред каруца с измършавял кален кон отпред. Брадатият стоеше отстрани, хвърли ножа в каруцата и се пресегна за нещо дълго и кафяво, което в тъмното ми приличаше на дебела пръчка. Обърна се срещу мен и го съзрях – не беше никаква пръчка, а дуло, насочено към лицето ми. Отново инстинктът се включи – вече бях приклекнал под обсега на пушката. Лопатата се вряза в рамото му, почувствах как някъде вътре в ставата костта подаде, а дулото изтрещя към небето. Крадецът виеше от болка и все пак намери сили да се хвърли на коня и да отпраши в нищото. – Оживя ли? – Хамстера беше притихнал от разказа на Марко. – Да, беше на делото. След като избяга, си взех инструментите и хукнах към колата. Отидох право в полицията. Като взеха показанията ми, се разбрахме на следващия ден да ги заведа на местопрестъплението. Там обаче нямаше нищо. Като че инцидентът не се беше случвал. В следващите седмици ме викаха няколко пъти на разпити. Шефовете ми не бяха особено доволни, че се случваше в работно време. Но на полицията не можеха да откажат. В крайна сметка прокурорът внесе обвинителен акт в съда и бях привикан в съдебната зала. От този момент насетне всичко се обърна с главата надолу – Чакай малко! – Иван вдигна ръка. – Ти как си? Пострада ли? Онзи нарани ли те? Марко го изгледа съжалително. Не трябваше да бъде такъв егоист и да мисли, че останалите не се тревожеха за него. – Не. Само малко се поуплаших. – Кой беше брадатият? – Мъж към четирийсетте. Много деца, забравих вече колко, женен два пъти. Основно образование, живее в съседното село. Това научих по време на делото. По-интересното е друго. Този човек имаше дванайсет присъди! Представяш ли си? – Боже! И как е останал на свобода? – Нямам представа. Беше съден за кражби, грабежи, побоища – леки и средни телесни повреди, опит за убийство Досието му бе като учебник по наказателно право. За съжаление обаче той си беше научил урока – Как така? – Представляваше го адвокат от София. Това бе първото нещо, което притесни прокурора. В този ден бях предупреден да си наема собствен защитник, защото \"не се знае как ще се развият нещата\". Не смятах, че трябва да си наемам когото и да било. Случаят бе ясен. И до днес не разбирам какво се обърка! – Марко прокара ръка през лицето си. – Сигурно защото не си юрист. Техните правила и език са често без всякаква логика за нас. – Може би си прав. В хода на делото се представяха все повече и все по-странни доказателства. Или по-точно – липса на такива. Оказа се, че няма основание да се смята, че крадецът е бил изобщо в двора на къщата. На следващия ден бе валяло и когато заведох полицията, кръвта в двора и пред портата беше измита. Никой не направи опит да вземе проба – нямали нужната технология. После пък било \"така или иначе късно, а и нали случаят е очевиден\". Последва моментът с неговите оръжия. Никъде нямало доказателство за наличие на нож по време на нашето \"спречкване\". Не ме е порязал, не са го открили и при огледа у тях. Естествено, притежавал кухненски ножове, но това нищо не доказва. При претърсването не открили и пушка. А следи от изстрели на местопрестъплението нямало. – Да, нали стрелял в небето – внимателно следеше историята Хамстера. – Тъй като бил с ръкавици, нямаше следи от барут по ръцете, а ръкавици у тях не били открити. Когато този мъж се качи на коня и избяга, животното все още теглеше каруцата с целия арсенал вътре. Скрил е всичко, след като го прогоних. Като че никога не е присъствал в къщата ми! Накрая адвокатът му извади медицинска експертиза за средна телесна повреда. Пишеше за пукната скула и извадено рамо, придружено с порезна рана. Това беше повод за съдията да отсъди срещу мен. Дори фактът, че навреме усетих накъде духа вятърът и наех свой собствен адвокат, не ми помогна. Срещата между мен и крадеца бе отчетена като \"превишаване пределите на неизбежната отбрана\". – Това пък какво е? – Нещо като – стори му се абсурдно това, което бе на път да каже – прекомерна самозащита. – В смисъл? – неразбиращо мигаше и Хамстера. – Според съдията по делото излезе, че крадецът с дванайсетте присъди е дошъл да си поговорим. На улицата! Докато сме си бъбрили, той малко се ядосал, не се разбра на какво. Аз съм влязъл в двора да взема животозастрашаващото оръжие лопата! Пребил съм го в опит да се защитя от словесните му нападки! Защитата ми не следвало да е в по-големи размери от нападението, каквото и да значи това. Съдът раздели целия инцидент на фрагменти. Сякаш на място имаш време да мислиш за тези неща! Но тъй като съм нямал стари присъди и съм бил провокиран от нападателя си, съм по-малко виновен и няма да лежа в затвора. – Най-голямата глупост, която бях чувал! Какво е това извратено правосъдие? – Иван клатеше глава невярващо. – Чакай, как успя тази отрепка да наеме такъв адвокат? – Нямам представа. Явно е по-заможен, отколкото предполагах. Но под неговото влияние цялото дело се преобърна. Съдията промени нагласата си към мен още в края на първото заседание. – Прокурорът не успя ли да те защити? – Прокурорът не ми е адвокат. Неговата работа е да търси истината. – Затова Темида била с наклонена везна! Рецидивистът има адвокат, който трябва единствено да го защитава, а насреща му – прокурор, който \"търси истината\" – Хамстера вдигна ръце отчаяно. – Разбрах, че така пишело в закона. Прокурорът каза, че доводите ни са недоказуеми. Поне му прави чест, че не опита да ми увеличи наказанието, както често се случвало. – Чувал съм, че може да правиш всичко с някой, който е влязъл с взлом в дома ти – Тази теза на моя адвокат също отиде по дяволите, защото къщата на майка ми в превод от юридически език не се тълкува като мой дом, а и нали не откриха следи от взлом. – Не може да бъде – Иван глътна цялото съдържание на чашата си на един път. – Марко, много съжалявам, че се е наложило да преминеш през всичко това. Ако имаш нужда от нещо – Не говори сякаш съм смъртноболен. Животът си продължава! – Прав си. Затова предлагам да поръчаме направо бутилка, а утре да се обадиш и вземеш болничен.", "date": "2020.01.04", "title": "Откъс от \"Бунтът на сенките\" на Димитър Желев"}
{"url": "https://www.dnevnik.bg/sviat/2020/01/04/4012326_iran_prizova_turciia_kum_edinen_front_sreshtu_sasht/", "text": "Иранският президент Хасах Роухани призова турския си колега Реджеп Тайип Ердоган страната му да се включи в регионало обединение срещу заплахите на Вашингтон,  съобщи  агенция ИРНА. Това е станало в телефонен разговор в събота, в който Роухани казал още: Ако не действаме в унисон срещу САЩ, голяма заплаха ще дестабилизира целия район\". Според него убийството на ген. Касем Солеймани в Багдад е голяма грешка \"и ако продължаваме да си мълчим пред действията на САЩ, те ще станат още по-дръзки и агресивни\". Призивът на Иран поставя Турция в деликатно положение, тъй като заедно с Русия двете страни са част от т.нар. Процес от Астана за уреждане на конфликта в Сирия. Иран активно помага на режима на Башар ал Асад и държи дори повече от Москва той да остане на власт, докато Анкара смята, че Сирия няма да се стабилизира, докато той е в Дамаск. Освен това Турция е съюзник на САЩ в НАТО, а отрядите \"Ал Кудс\" от Иранската революционна гвардия, които ген. Солеймани командваше, бяха обявени от Вашингтон за чуждестранна терористична организация. Отношенията Анкара-Вашингтон охладняха след опита за преврат от 2016 г., но Ердоган не може да не е доволен от решението на президента Доналд Тръмп да оттегли американските части и да остави турската армия да овладее контрола над значителна част от границата със Сирия. ИРНА предава, че Ердоган изказал съболезнования по този повод на иранския върховен духовен лидер аятолах Али Хаменей, народа на Иран и правителството в Техеран. \"Дълбоко натъжен съм и знам за гнева на иранското ръководство, вашия (президент Роухани) и на иранците\", казал турският президент. Той добавил, че е видял погребението на Солеймани по иракската телевизия и че се моли той да почива в мир.      Процесията с останките на Солеймани и останалите загинали, сред които и смятаният за особено близък до Техеран иракски шиитски лидер Абу Бахди ал Мухандис, пристигна тази вечер от Багдад в Наджаф, един от най-свещените за шиитите в Ирак град. В Ирак е обявен тридневен траур в тяхна памет. \"Чуждестранна намеса и сраженията в района му пречат да се успокои и стабилизира и трябва да не позволяваче подобни мерки да застрашат регионалния мир и стабилност\", допълнил Ердоган според ИРНА. Той изразил надежда при посещението си в Техеран в близко бъдеще да обсъди \"двустранни и регионални въпроси\". В петък външното министерство в Анкара зае балансирана позиция, обявяваки, че убийството на Солеймани ще засили несигурността и нестабилността в района. Растящото напрежение между САЩ и Иран и превръщането на Ирак в арена на конфликт ще навреди на мира и стабилността в района, се казваше още в писменото съобщение. Днес ИРНА съобщава, че Роухани казал, че \"Иран и Турция винаги са си сътрудничили по сложни въпроси\". Той нарича САЩ потисник и агресор и напомнил, че според Корана \"ние не потискаме и няма да оставим да ни потискат\". \"Мъченикът Солеймани изигра уникална роля в борбата с терористите в района и вие добре знаете как той изпълняваше своя велик регионален и ислямски дълг\", подчертал още иранският президент.      В САЩ никой не защитава действията на ликвидирания генерал, смятан за виновен за смъртта на стотици и раняването на хиляди американци, както и за предизвикването на хаос, тероризъм и напрежение в Близкия изток и Северна Африка в продължение на близо 30 години. В Ирак също има мнозина, които посрещнаха с облекчение и дори радост убиването му по лично нареждане на Тръмп, тъй като го смятат за ключов фактор в раздухването на гражданска война в страната. В първата си реакция в петък иранският президент заяви, че смъртта на Солеймани \"ще направи Иран още по-решителен в съпротивата срещу американския експанзионизъм и в защитата на нашите ислямски ценности; без съмнение, Иран и други, търсещи свобода страни в района, ще отмъстят за това\". В съобщение до медиите на посолството на Иран в София се казва: \"Днес гордото знаме на Ислямска република Иран в посолството на Иран в София е свалено наполовина в почит на човека, който не позволи черното знаме на ИДИЛ да бъде издигнато в столиците на някои страни, включително Ирак и Сирия. На човек, който не позволи последиците от съществуването на това ужасно явление да се проявят в европейските държави. Командир Касим Сюлеймани беше личността , представляваща най-ефективната сила в борбата срещу тероризма и екстремизма в Западна Азия. Той изигра важна и определяща роля в противодействието срещу ИДИЛ, Ал Нусра и Ал Кайда.\"      Позицията заявява, че Иран има право \"в подходящо време и място\" да отговори на това, което \"според международното право тази военна операция на САЩ на иракска земя се счита за \"агресия\", и в допълнение към член 5-ти, изменение 2-ро от Устава на Международния наказателен съд, приети през 2010г., се разглежда като \"престъпление\" и американският президент, който директно е разпоредил операцията, както и преките извършители de jure се смятат за международни престъпници, подлежащи на наказателно преследване.\" Но в петък след заседание в двореца Долмабахче в Истанбул Ердоган, вицепрезидентът Фуат Октай, министрите на отбраната и външните работи и началника на разузнаването бе съобщено, че \"нашият президент изтъкна, че Турция трябва да продължи конструктивния си подход към регионалните процеси, да предприема ефективни стъпки за мир и стабилност и да използва пълния потенциал на дипломацията\".      Водещата опозиционна Републиканска народна партия призова Ердоган да държи Турция по-далеч от напрежението и конфликтите в Близкия изток. Симпатизиращият на партията в.\"Хюриет\" коментира, че Солеймани далеч не е толкова невинна и величава фигура, колкото се опитва да го представя Техеран, както и че ликвидирането му прилича много повече на дързък ход на Тръмп за вътрешнополитическа употреба в година на президентски избори в САЩ. Серкан Демирташ коментира на страниците на изданието, че серизона тревога предизвиква способността на Багдад да избегне граждански конфликт в Ирак. Според него Турция и страните в района трябва на първо място да призоват Иран и САЩ да не объркват още повече деликатната ситуация в тази страна. Но Анкара трябва така или иначе да се подготви за нова регионална нестабилност и да пренастрои цялата си близкоизточна политика, да продължи прагматичните отношения с Техеран, включително в икономическото и енергийно сътрудничество. \"Диалогът между двете неарабски страни е необходим за регионалната стабилност, макар че не винаги те ще са съгласни по всички въпроси\", казва Демирташ. Според него Ердоган едва ли ще жертва изключително ценната за него ситуация да може директно да разговаря с Доналд Тръмп, макар отношенията Турция-САЩ да са далеч от перфектното си състояние.", "date": "2020.01.04", "title": "Иран призова Турция към единен фронт срещу САЩ"}
{"url": "https://www.dnevnik.bg/analizi/2020/01/03/4006743_2020_g_shte_vidim_oshte_ot_sushtoto/", "text": "                         - Годината ще мине под знака на подготовката за парламентарните избори през 2021 г. Нормално е опозиционното говорене да се изостри. Но след като управляващите прескочиха успешно скандалната 2019 г. е трудно да си представя мащабите на гейт, който би могъл да ги извади от равновесие.  - Да се опита да се задържи във властта на всяка цена. По-важното е друго. Към момента никой не се е забързал да сваля ГЕРБ от седлото.  - ВМРО се очертава като водещата формация в малкия коалиционен партньор. НФСБ и Валери Симеонов бяха мотивирани да не развалят седянката. Най-вероятно ще продължат да бъдат лоялни васали на г-н Борисов. Резултатът на Костадин Костадинов във Варна бе функция от конфликта в БСП. Предстои да видим дали \"Възраждане\" ще успее да докаже, че подкрепата не е била само ситуативна. Отново – важно е как останалите \"патриоти\" ще си изиграят картите и дали от БСП са си научили урока.  - Най-малкото ще се работи за това. Но дали тази мисия ще се увенчае с успех ще разберем на изборния тест през 2021г. - Вероятно г-жа Нинова ще продължи да ръководи БСП. С други думи линията \"Нинова\" ще се запази; ще видим \"още от същото\". Не мисля обаче, че \"социалконсерватизмът\" на БСП я прави убедителна алтернатива на ГЕРБ. - Движението ще продължи да преразпределя, като де факто участва във властта. За момента на монопола на ДПС върху етническия вот няма алтернатива. Това е, меко казано, тревожно.  - Ще се готви за избори. Електоралната социология към момента показва, че формацията му има шанс не просто да влезе в следващия парламент, но и да претендира да играе по-значима роля там. Дори и да успее да се пребори за 3-тото място с ДПС обаче формацията на г-н Трифонов би имала много по-малко устойчивост от монолитната етническа партия. \"Ку-ку\" партията ще бъде инертна и лесно може да се стопи, като захарен памук. Този филм вече сме го гледали - Продължи да се опитва да влияе върху политическите процеси в страната; ще се стреми да трупа и електорални дивиденти. Политическата й кариера далеч не е приключила.  - Ще се стреми да \"контрира\" управляващите – това, което виждаме и до момента. Въпросът е дали ще има сериозни последици от критичния му тон. По-скоро съм скептичен. - Протести има непрекъснато. Но те не притесняват управляващите. Те свикнаха част от чергата им да гори; свикнаха с \"пушека\" и скандиранията под прозорците на Министерския съвет, защото знаят как, поне временно, да потушат пожарите и напреженията.", "date": "2020.01.04", "title": "2020 г.: Ще видим \"още от същото\""}
{"url": "https://www.dnevnik.bg/bulgaria/2020/01/04/4012332_ianuari_i_fevruari_shte_budat_tejki_za_pernik/", "text": "В интервю за Би Ти Ви кметът на Перник Станислав Владимиров изрази надежда в парламента да се провокира дебат по проблемите във ВиК сектора в града. По думите му един от сериозните проблеми на местното ВиК е не само остарялата инфраструктура, но и липсата на квалифицирани кадри, които да работят за разрешаването на проблема. Владимиров подчерта, че затягането на режима в Перник е краткосрочна и необходима мярка, за да падне подаването под 300 литра в секунда. Пречиствателната станция на града е стара и ако се стигне до мъртъв обем, тя няма да може да се справи с пречистването на мътните води. За да се овладее кризата, януари и февруари ще са болезнени, каза още кметът. Още гледайте във видеото. По-рано днес министърът на икономиката Емил Караниколов и заместник- министърът на регионалното развитие и благоустройството Николай Нанков  инспектираха ремонтите  на водопреносната мрежа в квартал \"Църква\" в Перник.", "date": "2020.01.04", "title": ""}
{"url": "https://www.dnevnik.bg/sport/2020/01/04/4012333_snimka_na_denia_vulneniia_ot_kupata_na_angliia/", "text": "Манчестър юнайтед\" стигна до нулево равенство срещу \"Уулвърхемптън\" в среща от третия кръг за Купата на Англия като гост. Мачът завърши само с два точни удара, като и двата бяха за \"вълците\". \"Манчестър сити\" спечели с 4:1 срещу \"Порт Вейл\".", "date": "2020.01.04", "title": "Снимка на деня: Вълнения от Купата на Англия"}
{"url": "https://www.dnevnik.bg/sport/2020/01/04/4012350_futbolist_s_bulgarski_koreni_debjutira_za_astun_vila/", "text": "Американският футболист Индиана Василев, който има български корени, дебютира за \"Астън вила\". 18-годишният нападател влезе в игра в 80-ата минута на мача с \"Фулъм\" от третия кръг за Купата на Англия. Отборът от Висшата лига отпадна от надпреварата след загуба с 1:2 като гост. Василев е роден и израснал в САЩ в семейството на български емигранти. Баща му е бившият футболист на \"Сливен\" Денчо Василев, съобщава \"Дспорт\". \"Бирмингам мейл\" посочва, че от баща си Индиана Василев се запалва по футбола. Тийнейджърът е играл в националните отбори на САЩ до 17 и до 18 години.", "date": "2020.01.04", "title": "Футболист с български корени дебютира за \"Астън вила\""}
