{"url": "http://www.dnevnik.bg/sport/2017/10/19/3062872_istoricheska_pobeda_na_ludogorec_nad_braga_izkachi/", "text": "С отлична тактика и много задружна игра, \"Лудогорец\" постигна важна победа с 2:0 над \"Брага\" в Лига Европа. Разградчани станаха първия български отбор, който триумфира като гост в Португалия. След осем загуби и едва едно равенство (през далечната 1972 г. - бел. ред.) най-накрая български тим взе три точки. Козмин Моци изведе \"Лудогорец\" напред в 25-ата минута, а в 56-ата Раул Силва си отбеляза автогол. Разградчани отново играха много силно и продължават да нямат загуба след идването на Димитър Димитров начело на тима. Успехът над \"Брага\" изкачва \"Лудогорец\" начело в група С със седем точки, с една пред португалците, които до момента бяха с две поредни победи. Успехът е втори поред за разградчани, които в предишния си мач надиграха \"Хофенхайм\" с 2:1. Българските шампиони имат само един допуснат гол и са сред тимовете с най-добри показатели в Лига Европа. Херо заложи на нова схема, избирайки да играе с трима централни защитници, а нападението отново водеше Джоди Лукоки, като се разчиташе на неговата скорост. Рафаел Форстер направи дебют в европейските турнири, след като досега имаше само един мач за тима – при успеха над \"Оборище\" за Купата на България. В защита разградчани се отбраняваха с петима души, а в във фаза атака крайните бранители Натанаел и Сисиньо постоянно помагаха. На пейката остана капитанът Светослав Дяков, за сметка на Яцек Горалски. Това пък значеше, че \"Лудогорец\" започва без нито един българин. Началните минути бяха много трудни за българския шампион, който определено по-бавно свикна с новата си постройка. Първоначално Форстер се напасваше към дистанцията, която да спазва от съотборниците си, а това доведе до леки колебания в отбрана. В осмата минутиа домакините от \"Брага\" откриха чрез Рикардо Силва, но неговото попадение беше отменено заради много тънка засада. Нападателят беше със сантиметри зад защитата на \"Лудогорец\", която не беше построена по най-добрия начин след бърза атака на португалците. Проблемите за разградчани продължиха и в 15-ата минута, когато Форстер не се намеси добре при едно центриране и беше близо до това да изненада собствения си вратар Ренан, пращайки топката в корнер. След началните силни минути за домакините, \"Лудогорец\" се успокои, започна да задържа по-често топката и разликата веднага се усети. Разградчани преминаха към традиционния си стил и в 25-ата минута успяха да открият резултата. Вандерсон центрира след корнер, Моци се пласира най-добре около вратарското поле и с мощен удар с глава не остави шанс на Матеус – 0:1. Минута и половина след попадението на Моци, \"Лудогроец\" беше много близо до това да удвои аванса си. Лукоки и Вандерсон подеха опасна контраатака, конгоанецът увлече защитата на домакините, а бразилецът си отвори коридор и стреля, но вратарят на \"Брага\" се намеси. До края на първата част опасни ситуации пред Ренан нямаше. \"Лудогорец\" успяваше да контролира умело темпото, да го убива, когато трябва или да прави тактически нарушения. Разградчани имаха близо 85% точност на подаванията си и притежаваха топката в 55% от времето, което не позволи на домакините да осъществят натиск. След почивката \"Брага\" стана доста по-активен и търсеше изравнителен гол. Треньорът Абел Ферейра направи две промени, които освежиха играта на тима му, но не доведоха до търсения ефект. В 55-ата минута \"Брага\" за първи път застраши българската врата, когато Раул Силва и Хасан атакуваха центриране от корнер, но Ренан се справи и изби опасния удар с глава. Това не изплаши разградчани, които успяха да се възползват максимално секунди по-късно. Джоди Лукоки открадна една топка след лошо връщане на Гояно към вратаря, финтира го и с по-слабия си ляв крак прати топката към вратата. Тя се отби в левия стълб, излъга Силва и той не можа да я изчисти, чуквайки я в собствената си мрежа. Второто попадение на \"Лудогорец\" принуди домакините да се хвърлят още по-масирано в предни позиции. Футболистите на Ферейра изнесоха играта в по-предни позиции и на Ренан веднага му се наложи да прави ново спасяване. Натискът на \"Брага\" се усили, а в 70-ата минута топката срещна и ръката на Анисе след шут на португалец. Съдията Давиде Маса прецени, че дузпа няма, а това доведе до бурен протест от резервната скамейка на домакините, заради който треньорът Ферейра беше изгонен. В заключителния четвърт час Димитър Димитров реши да уплътни средата на терена и пусна Светослав Дяков, който трябваше да помага активно на отбраната. До края \"Брага\" разчиташе само на центрирания, които или бяха изчиствани от Моци и останалите бранители, или водеха до добри намеси на Ренан, който направи много силен мач. Успехът на разградчани се оказа много ценен, след като с него \"Лудогорец\" свали \"Брага\" от върха. Българският шампион има седем точки , с една повече от португалците. До края на груповата фаза футболистите на Димитър Димитров имат три мача, два от които са в Разград. В другия мач от групата \"Хофенхайм\" взе първа победа след 3:1 над \"Истанбул Башакшехир\". Първата част в Германия завърши без гол, но след подновяванет на играта домакините вкараха на два пъти чрез Хюбнер и Амири в 52-ата и 59-ата минути. Четвърт час преди края \"Хофенхайм\" уби интригата с трети гол, дело на Шулц, преди Наполеони да оформи крайния резултат в продължението.", "date": "2017.10.19", "title": "Историческа победа на \"Лудогорец\" над \"Брага\" изкачи отбора начело в Лига Европа"}
{"url": "http://www.dnevnik.bg/sport/2017/10/19/3062770_berdih_i_raonich_sushto_prikljuchiha_tenis_sezona/", "text": "Чехът Томаш Бердих и канадецът Милош Раонич няма да играят до края на 2017 г. Те станаха поредни големи имена, които прекратяват предсрочно сезона си заради контузии. По-рано през годината това направиха Новак Джокович, Анди Мъри, Стан Вавринка,Кей Нишикори и Жил Мюлер. Бердих, който през този сезон игра полуфинал на \"Уимбълдън\", има контузия в гърба. Той ще пропусна последните два турнира, в които беше заявил участие - във Виена и Париж, което го лишава от шансове да се класира за финалите на АТП за осми път. \"Играя с болки в гърба още от \"Уимбълдън\". След последния ми мач в Пекин усетих, че нещата се влошават. Бях посъветван от лекарите да почивам две седмици и да се подложа на лечение, за да бъда напълно здрав и готов за началото на следващия сезон\", заяви Бердих. Той записа 35 победи в 53 мача през сезона. 32-годишният чех не успя да спечели титла за пръв път от 2013 г. Той беше част от финалната четворка на \"Уимбълдън\" за втора поредна година, а в останалите три турнира от Големия шлем не успя да прескочи третия кръг. Раонич сложи край на мъките си през 2017 г., в която непрекъснато имаше проблеми с травми. Той започна сезона под №3 в световната ранглиста, а в момента заема 12-ата позиция. Канадецът изигра само три турнира (Вашингтон, Монреал и Токио), откакто загуби от Роджър Федерер в четвъртфиналите на \"Уимбълдън\". Той се подложи на операция в китката и не игра седем последователни седмици, като беше принуден да пропусне US Open. След това Раонич получи контузия в прасеца, заради която се оттегли само след един изигран гейм в двубоя срещу Юичи Сугита от втория кръг на турнира в Токио. 26-годишният канадец записва сезон без титла за пръв път от 2011 г. Той изигра 41 мача през годината, като спечели 29 от тях.", "date": "2017.10.19", "title": "Бердих и Раонич също приключиха тенис сезона предсрочно"}
{"url": "http://www.dnevnik.bg/bulgaria/2017/10/19/3062776_tereza_mei_pokani_borisov_na_poseshtenie_vuv/", "text": "Министър-председателят на Великобритания Тереза Мей е поканила българския премиер Бойко Борисов да посети Обединеното кралство, съобщи правителствената информационна служба. Борисов и Мей проведоха среща в Брюксел преди началото на Европейския съвет, по време на която са обсъдили темата за оттеглянето на Великобритания от ЕС. \"Страните ни имат отлични двустранни отношения, доказали своето значение през годините, и излизането на Великобритания от ЕС няма да наруши сътрудничеството и приятелството между тях\", е казал Борисов. Той е посочил, че в Обединеното кралство има голяма българска диаспора. \"Това са висококвалифицирани специалисти, които дават голяма добавена стойност на британската икономика. За нас е важно при преговорите, водени между Брюксел и Лондон, да бъде гарантирана правна сигурност на гражданите и това да е първостепенен приоритет\", е казал премиерът. Според правителствената информационна служба двамата са изразили мнението, че България и Великобритания ще продължат доброто си сътрудничество за гарантиране на сигурността в Европа, управлението на миграционните потоци и борбата с тероризма. Тереза Мей е казала, че е запозната отлично с усилията на България за опазване на границата на ЕС и приветства правителството за постигнатото.", "date": "2017.10.19", "title": "Тереза Мей покани Борисов на посещение във Великобритания"}
{"url": "http://www.dnevnik.bg/bulgaria/2017/10/19/3062783_vutreshniiat_ministur_obiavi_ogradata_po_granicata_za/", "text": "Министърът на вътрешните работи Валентин Радев обяви, че оградата по границата с Турция е напълно завършена,. \"Изградихме вече напълно 100% инженерното възпрепятстващо съоръжение\", каза Радев, цитиран от БГНЕС. \"Сега се опитваме да го надграждане и сме продължили, сега всъщност възстановяваме част от системите, които не работеха\", добави той. Радев уточни, че става дима за датчиците, сензорите и камерите, за чието поставяне бе осигурено и европейско финансиране. По думите му сега остава съоръжението да бъде предадено по процедурата на МВР. Вчера, малко преди да се разбере, че  част от оградата е пострадала тежко при наводнения  в района на Малко Търново, правителството я добави към стратегическите обекти от значение за националната сигурност. Радев обясни и защо е направено това - за да бъде оградата \"защитена от очите и ушите на тези, които са недобронамерени към България и към Европа\". \"Това което ще правим от тук натам по цялото съоръжение между България и Турция трябва да остава някак по в тайна и по-далече от очите и ушите на тези, които искат да преминават през нея\", смята той. \"Досега системата физическата е изградена цялата, но тези сензори и системи, които наблюдават в дълбочина от България към Турция бяха изградени на места, които са били досега лесни за преминаване. Сега ние трябва да наситим и между тях на места, където са недостатъчно осигурени чрез физическа охрана\", каза министърът. \"Точно там ще хвърлим тези сили и средства с необходимите обществени поръчки\", добави той. ", "date": "2017.10.19", "title": "Вътрешният министър обяви оградата по границата за завършена"}
{"url": "http://www.dnevnik.bg/bulgaria/2017/10/19/3062767_nedostigut_na_specialisti_po_detski_bolesti_se/", "text": "Сред основните спънки в грижата за българските деца е дефицитът на специалисти педиатри и неонатолози, предупреди Българската педиатрична асоциация по време на кръгла маса за проблемите на детското здравеопазване в България в Народното събрание днес. Спред  статистиката от 2016 г. не достигат над 400 педиатри и още толкова лични лекари  в страната, а днес  от съюза на джипитата предупредиха, че бройката се увеличава . В много болници недостигът е толкова критичен, че ще стане невъзможно да се осъществяват стандартните диагностични и лечебни процедури. Акушерогинекологични отделения на места може да са принудени да бъдат закрити, само защото няма кой да работи в тях или защото дори не могат да си позволят да назначат специализанти, допълниха специалисти по време на дискусията. Липсата на специалисти е тревожна, защото най-голяма част от смъртните случаи на новородени и бебета до 1 година се дължат на неонатални проблеми и аномалии - общо 72%, а част от тях тесните специалисти биха могли да предотвратят. Около 10% от смъртта на бебета е свързана с болести на дихателната система, и още около 5% - с болести на кръвообращението, показва справката на Педиатричната асоциация. През 2016 г. детската смъртност у нас е   и тя намалява спрямо предходни години, но остава сравнително висока за Европа. В София, където са концентрирани университетските болници и специалисти, детската смъртност е изключително ниска - 2.5 на 1000, но в отделни региони на страната и особено в селата, тя е с 30-40% по-висока. Настоящите програми за подготовка на специалисти педиатри в България не отговарят на изискванията на Европейската академия по педиатрия, уточняват специалистите. От асоциацията предлагат обучението за педиатър да продължава общо пет години - първите три по обща педиатрия, а последните две за профилиране и така на специализиращите да се дава възможност за придобиване на две специалности. Важна част от обучението трябва да е и практиката в комуникация с деца и родители, смятат експертите. Необходими са и още много промени в здравната система, за да се преобърне тревожната тенденция, смятат от професионалната асоциация. Например клиничните пътеки за деца изцяло да се отделят и обобсобят в Националния рамков договор със собствени цени, защото сега са смесени заедно с тези за възрастни; също и да отпаднат всякакви ограничения за заплащането на диагностиката и леченията на деца и лекарствата за амбулаторно лечение за деца до 7 години да са безплатни. Настояват и за компенсиране на личните лекари и педиатрите в извънболничната помощ за потребителската такса за децата, които сега са освободени от нея. Самите лични лекари отдавна настояват за това и предлагат  прегледът на деца да се плаща частично от родителите и от държавата . Българската педиатрична асоциация иска също и изготвяне на отделен стандарт за спешни състояния в педиатрията, мерки срещу прекомерното раждане със секцио (което за 2016 г. е 43% от всички раждания), както и създаване на Национална педиатрична болница.", "date": "2017.10.19", "title": "Недостигът на специалисти по детски болести се превръща в сериозен проблем, предупреди Асоциацията на педиатрите"}
{"url": "http://www.dnevnik.bg/sviat/2017/10/19/3062674_nie_ne_sme_katalunia_-_lombardcite_glasuvat_za_poveche/", "text": "Докато неспокойни инвеститори се изтеглят от Каталуня от страх, че богатата област може да се отдели от Испания, друг европейски регион, чиито политици някога водеха кампания за независимост, се опитват да ги привлекат. С приказки за автономия, а не за отцепване. Италианската област Ломбардия, индустриален мотор на страната и дом на финансовата ѝ столица Милано, ще гласува на референдум в неделя за повече автономия. Според нейния лидер, който навремето искаше отцепване от Италия, това би привлякло повече инвестиции. Това може да стане за сметка на Каталуня, която е конкурент на Ломбардия в надпреварата за привличане на работодатели, бягащи от друг болезнен европейски развод, Брекзит. Двата региона се състезават за това да приемат на своя територия  Европейската агенция за лекарствата (ЕМА) , която трябва  да напусне  Обединеното кралство и да намери  нов дом  в Европейския съюз. \"Ние не сме Каталуня\", каза областният управител на Ломбардия Роберто Марони, в кабинета си със стъклени стени и панорамна гледка към Милано, на 36-ия етаж на неотдавна построената сграда на областната управа. \"Оставаме част от италианската държава с повече автономия, докато Каталуня иска да стане 29-а държава членка на Европейския съюз. Ние не. Засега не.\" Говори за Каталуня като за конкурент в някои отношения, но казва, че не прикотква умишлено нейните фирми. \"Не сме във възторг от това, че фирмите напускат Каталуня. Ще видим какво ще стане, но все още не съм имал никакви запитвания от каталунски фирми.\" Марони е член на ръководството на партия  \"Северна лига\" , която през деветдесетте години започна кампания за независима държава Падания, простираща се в северната част на Италия по поречието на река По - от Ломбардия на запад до Венеция на изток. \"Северната лига\"  вече не води активна кампания за отцепване, но организира в управляваните от нея области Ломбардия и Венето, където се намира Венеция, референдуми за повече автономия, включително за по-добра финансова сделка с централното правителство. Парите са от значение Ако жителите на Ломбардия гласуват с \"да\", Рим не е длъжен да изпълни искането, но Марони каза, че това ще му даде силен мандат да преговаря за по-добра сделка. \"Ясно е - от колкото по-силна позиция водя преговорите, толкова повече пари ще успея да прибера у дома\", каза той. За Рим референдумът е ненужен, макар и позволен от конституцията на Италия. Управляващата  италианска Демократическа партия  също е неутрална по въпроса, въпреки че поне един от нейните кметове в Ломбардия призова да се гласува с \"да\". Подобно на Каталуня, Ломбардия представлява до една пета от националната икономика и се оплаква, че централното правителство ѝ изразходва парите. Но за разлика от Каталуня, където стотици фирми си преместиха централите в други области на Испания след референдума за независимост на 1 октомври, ръководителят на Ломбардия държи доста по-мек курс и използва инициативата си за автономия като средство за привличане на инвестиции. Марони казва, че Ломбардия плаща ежегодно като данъци 54 млрд. евро повече, отколкото получава от централните власти. Той иска да намали разликата наполовина. Обещава да използва част от парите за научноизследователска и развойна дейност, за насърчаване на семейни бизнеси и стартъпи, както и данъчни ваканции за привличане на големи международни компании. На големите мултинационални компании, обмислящи да инвестират в Европа, ще каже: \"Да знаете, че ако дойдете в Милано, две или три години няма да ви карам да плащате данъци.\" Рим обаче не е в позиция да разреши на най-силната в икономически план своя област да се сдобие изведнъж с такива финансови привилегии, защото това ще създаде опасност за икономически колапс в и без това бедния Юг, казват експерти. \"Това е игра с нулева сума\", каза професор Лука Риколфи, експерт по федерализъм от Торинския университет. Италия не би могла да оцелее Джан Клаудио Бреса, държавен министър по регионалните въпроси в Рим, казва, че въпросът не е просто да бъдат върнати пари. Регионите трябва да покажат, че могат да поемат от националното правителство някои комунални услуги и да се справят по-добре в предоставянето им. Едва тогава се отпускат повече средства на нова автономна област, които да я подпомогнат да финансира тези допълнителни услуги. \"Италия е унитарна държава, основана на взаимна фискална солидарност между регионите\", каза Бреса. \"За да вземе повече пари от държавата, Ломбардия трябва да демонстрира, че предлаганите услуги са по-добри от тези, които предоставя самата държава. Ако 27 милиарда евро трябва да бъдат използвани за нещо различно от услуги, Италия не би могла да оцелее, разбира се.\" Дори да се гласува масово с \"да\" на неделните референдуми, експерти не очакват бързи или драматични промени. Ломбардия ще смята за победа, ако успее да се нагърби с още няколко задължения и се сдобие с 1-2 милиарда евро допълнително финансиране, каза Риколфи от Торинския университет. В политически план, обаче, може да пламне напрежение между богатия Север и бедния Юг и да отслаби спойката, крепяща тази страна, която до обединението през 19 век е била съвкупност от малки регионални държави, говорещи редица диалекти. \"Щом зачекнете въпроса какво плащат северните региони, очаквам ответна реакция от Южна Италия\", каза Джовани Орсина, преподавател по история в римския университет \"Луис-Гуидо Карли\"./ БТА", "date": "2017.10.19", "title": "\"Ние не сме Каталуня\" - ломбардците гласуват за повече автономия в неделя"}
{"url": "http://www.dnevnik.bg/ot_vas/novini_ot_vas/2017/10/19/3062130_vodite_na_voden/", "text": "Воден носи името си от река Вода, която минава през града и се излива в два големи водопада - горен и долен. След Руско-турската освободителна война остава извън България, в пределите на Турция, по време на Балканската война в града влизат гръцки войски, посрещнати като освободители, но гръцките власти затварят българското училище, арестуват директора на училището и прогонват другия учител, а града преименуват на Едеса.", "date": "2017.10.19", "title": "Водите на Воден"}
{"url": "http://www.dnevnik.bg/sport/2017/10/19/3062782_chelsi_podpisa_dogovor_sus_soni_mjuzik/", "text": "Английският футболен шампион \"Челси\" и компанията \"Сони мюзик\" обявиха ексклузивно партньорство. Двете страни анонсираха договора помежду си като \"обединяване на два страстни свята на футбола и музиката\". Според партньорството \"Челси\" и музикаланият гигат ще могат да използват своите играчи и артисти, за да произвеждат оригинално и иновативно съдържание за феновете си. От фуболния клуб дори публикуваха специална плейлиста, която беше съставена от играчите на сините. Финансовите условия по сделката обаче не се съобщават. Крис Таунсенд, търговски директор на \"Челси\", заяви: \"Ние сме изключително развълнувани да обединим усилията си със \"Сони мюзик\", една от водещите развлекателни компании в света. Комбинирането на някои от най-известните музикални артисти и футболни звезди ще създаде новаторско съдържание и нови възможности за нашата глобална фенска маса\". От \"Сони\" определиха връзката между футбола и музиката като вдъхновяваща. Договорът е първи за компаията със спортен клуб, а вицепрезидентът Душко Юстич обяви, че е горд с партньорството. Сезонът не е много успешен за \"Челси\" до момента. Настоящият шампион на Висшата лига се намира на пето място, като през уикенда загуби от последния в класирането  \"Кристъл палас\" . В Шампионската лига сините записаха равенство  3:3 като домакин на \"Рома\" .", "date": "2017.10.19", "title": "\"Челси\" подписа договор със \"Сони мюзик\""}
{"url": "http://www.dnevnik.bg/bulgaria/2017/10/19/3062789_elena_ioncheva_pokaza_snimka_kak_migranti_preskachat/", "text": "Депутатът от БСП Елена Йончева показа снимка на нелегални мигранти, които прескачат със стълба оградата по българо-турската граница, за да влязат в страната. \"Знаете ли, че в Турция има цели колекции от стълби\", каза Йончева в предаването на Би Ти Ви \"Лице в лице\" и обясни, че турските граничари ги изземали, когато заловят мигранти да прескачат с тях оградата. По думите ѝ самите бежанци правели тези снимки и ги разпространявали с рекламна цел – за да покажат на останалите желаещи, че българската ограда е лесна за превземане. На въпрос за намаляването на бежанския поток Йончева каза, че не е вярно, че мигрантите са по-малко. Според нея каналджиите са \"обществена тайна\" в пограничните области, държавата си затваря очите, защото мигрантите преминават транзит, а нелегални групи се задържат спорадично и случайно. \"Има няколко трафикантски групи, за които ДАНС и МВР знаят. Може би още и проучват, може би ще ги ударят всеки момент, може би са ги оставили с някаква цел, но това го знае целия регион. То е като Делян Добрев – всички го знаят, но не знаят какво да направят\", каза депутатът. Според нея  оградата бе обявена за стратегически обект от значение за националната сигурност , за да се затворят устите на депутатите и журналистите, които правят собствени разследвания за нередности около изграждането ѝ. Тя даде пример с информацията, че съоръжението е  пострадало тежко в района на Малко Търново  и попита как е възможно само при един пороен дъжд оградата да увисне. Йончева каза още, че по нейна информация камерите по оградата в Хасковска област не работят повече от две години и половина, защото бил изтекъл гаранционният им договор. Тя припомни отказа а прокуратурата да образува разследване по сигнала на вицепремиера Валери Симеонов с мотива, че Йончева е издала държавна тайна, разкривайки че на места оградата е построена едноредово. \"Прокуратурата каза, че това не е държавна тайна, сега не знам какво ще се случи\", каза депутатът и попита: \"Г-н Валери Симеонов аз не знам защо реагира така болезнено на всичко, което се разкрива за оградата. Той ли строи оградата?\"", "date": "2017.10.19", "title": "Елена Йончева показа снимка как мигранти прескачат оградата по границата със стълба"}
{"url": "http://www.dnevnik.bg/sviat/2017/10/19/3062647_germanci_tvurdiat_che_sa_otkrili_kehlibarenata_staia/", "text": "Трима германски изследователи твърдят, че са открили следи къде се намират орнаментите от прочутата Кехлибарена стая. След проверки в документи на КГБ и \"Щази\" те са установили, че те най-вероятно са в пещерен комплекс, намиращ се под Рудните планини, които са на границата с Чехия и в непосредствена близост до град Дрезден. Заради своята красота Кехлибарената стая е била наричана \"осмото чудо на света\". Тя представлява помещение, напълно облицовано с кехлибарени панели със златен кант. Създадена е в началото на 18-и век и е подарена от пруския крал Фридрих Вилхелм I на неговия тогавашен съюзник руския цар Петър I Велики. В първоначалния си вид Кехлибарената стая е пано от 55 кв/м, което съдържало повече от 6 тона кехлибар. През Втората световна война орнаментите в стаята са били откраднати от нацистите. Те са ги пренесли в Калининград. Според някои теории ценностите са била унищожени по време на бомбена атака над руския град. През 1979 г. започнало изграждането на нова Кехлибарена стая в Екатерининския дворец в бившата резиденция на руските царе в Царское село (днес град Пушкин), близо до Санкт Петербург. През 2003 г. дейностите завършили, а на откриването ѝ присъстваше руският президент Владимир Путин. Сега тримата германски изследователи Гюнтер Екард, Леонард Блуме и Петер Лор твърдят, че с помоща на радар са открили големи кухини в пещерния комплекс, като според тях това са бункери, в които са скрити орнаментите. По думите им са открили следи от стоманени въжета по стените на тунелите, които се използват за пускане на тежки товари в дълбочина. В близост пък имало железопътна линия, по която през април 1945 г. е пристигнал влак от Калининград, в който се предполага, че са били пренасяни орнаментите от Кехлибарената стая.", "date": "2017.10.19", "title": "Германци твърдят, че са открили Кехлибарената стая край Дрезден"}
{"url": "http://www.dnevnik.bg/photos/2017/10/19/3062341_fotogaleriia_bunkerut_na_isliamska_durjava/", "text": "Групировката \"Ислямска държава\" напълно загуби контрол над сирийската си \"столица\" Ракка. Във вторник сутринта Сирийските демократични сили - коалиция от кюрдски и арабски сили - съобщиха, че държат под контрол площад \"Ал Наим\", където групировката някога извършваше публични екзекуции. Последните членове на групировката бяха предимно около болницата и стадиона. Агенция \"Ройтерс\" публикува снимките от бункера под стадиона в Ракка, Сирия.", "date": "2017.10.19", "title": "Фотогалерия: Бункерът на \"Ислямска държава\""}
{"url": "http://www.dnevnik.bg/sport/2017/10/19/3062799_fernando_alonso_shte_kara_za_maklarun_i_prez_2018_g/", "text": "Двукратният световен шампион във Формула 1 Фернандо Алонсо продължи договора си с \"Макларън\" обявиха от тима. Бъдещето на испанския ветеран беше обект на сериозни спекулации в последните месеци, но в навечерието на Гран при на САЩ от отбора му обявиха, че той остава в \"Макларън\" и през сезон 2018 г. \"Новината подчертава отдадеността на Фернандо към нашата организация и вярата му, че \"Макларън\" ще постига успехи в бъдеще\", гласи съобщение на отбора. Алонсо караше за \"Макларън\" през сезон 2007, когато тимът още си партнираше с \"Мерцедес\", но след само една година напусна. Той се завърна в тима от Уокинг през 2015 г., привлечен от подновяването на легендарното партньорство с \"Хонда\". Японският производител на двигатели обаче има огромни трудности вече трета година и от 2018 г. няма да снабдява \"Макларън\" със задвижващи системи. През последните почти три сезона в общо 53 състезания испанецът не се качи нито веднъж на подиума (най-доброто му класиране е пето място – бел. ред.) и отпадна общо 16 пъти. \"Прекрасно е, че оставам в \"Макларън\", това е отбор, който чувствам много близък и го усещам като мой дом. Пълно е с прекрасни хора, с които нямам търпение да продължавам да работя. Въпреки, че последните три години не са много успешни за нас, ние не сме забравили как да печелим и вярвам, че ще го направим скоро\", каза Алонсо. Той иска да се бори за титлата през следващата година и вярва, че \"Макларън\" ще направи голяма крачка напред. От 2018 г. тимът ще  ползва двигатели на \"Рено\" . Това беше и едно от условията на испанеца да остане за следващата година. Алонсо е шампион от 2005 и 2006 г., когато именно с болид на \"Рено\" победи Михаел Шумахер, прекъсвайки серията му от пет поредни титли. След това обаче испанецът нямаше големи успехи, освен три втори места в генералното класиране през сезон 2010, 2012 и 2013. Последната победа на Алонсо в шампионата от Гран при на Испания през 2013 г., вече в 86 поредни надпревари той няма успех. Испанецът е третият най-скъпоплатен във Формула 1 след  Люис Хамилтън  и Себастиан Фетел. Заплатата на Алонсо за този сезон е 34 млн. долара. Тъй като е вече на 36 години от \"Макларън\" не искат да го обвързват с дългосрочен контракт. Иначе от \"Макларън\" използваха много оригинален начин да обявят контракта на звездата си. Те публикуваха забавно видео в Туитър, в което служителите и мениджърите на отбора се упражняват в уменията си да говорят на испански език. \"Нашите акционери имат амбициозни планове за следващите години и Формула 1 е основен акцент в тях. С Фернадно няма съмнение, че ние ще гоним отново първите места\", каза изпълнителният директор на \"Макларън технолъджи груп\" Зак Браун. Състезателният директор на тима Ерик Булие смята, че в лицето на Алонсо от \"Макларън\" имат един от най-бързите пилоти в света, който може да върне легендарния тим на върха. Според испанското издание \"Ас\" двете страни са направили сериозни компромиси, като по-големи са те от \"Макларън\". Тимът ще продължи да плаща огромна заплата на испанската звезда, но тя не се съобщава официално на този етап. Освен това Алонсо ще може да кара и в други шампионати, стига това да не пречи на кариерата му във Формула 1. След като няма шансове за титлата, испанецът иска да завоюва \"Тройната корона в моторспорта\". Тя представлява победа в Гран при на Монако (Алонсо има две – бел. ред.), успех в  \"24-те часа на Льо Ман\"  и триумф в \"500-те мили на Индианаполис\". Първият опит на испанеца в  Инди 500  се оказа неуспешен, отпадайки през тази година.", "date": "2017.10.19", "title": "Фернандо Алонсо ще кара за \"Макларън\" и през 2018 г."}
{"url": "http://www.dnevnik.bg/regioni/2017/10/19/3062811_telefonni_izmamnici_opitali_da_izpolzvat_imeto_na/", "text": "Телефонни измамници са опитвали да използват името на директора на Областната дирекция на МВР - Хасково ст. комисар Ангел Цанков, предаде БТА като се позова на съобщение от пресцентъра на полицията. Собственици на ресторанти и хотели са получили обаждания от името на ръководителя на хасковската полиция. Измамниците опитали да искат преводачи, превод на средства и закупуване на ваучери. Те обаче са останали излъгани след като обратната страна е върнала обаждането към Ангел Цанков. Тогава измамата е била установена и не се осъществила. Пред БТА Ангел Цанков каза, че става дума за общо четири обаждания, направени в рамките на един месец - към собственика на ресторант и към собствениците на три хотела. Той призова хората да не се доверяват на обаждания по телефона, независимо от характера на молбата и от чие име е отправена и колкото и логично и достоверно да звучат те.", "date": "2017.10.19", "title": "Телефонни измамници опитали да използват името на шефа на хасковската полиция"}
{"url": "http://www.dnevnik.bg/politika/2017/10/19/3062805_pravnata_komisiia_podkrepi_antikorupcionniia_zakon_na/", "text": "С 14 гласа \"за\" (ГЕРБ, Обединени патриоти и ДПС) и 7 гласа \"против\" парламентарната комисия по правни въпроси подкрепи на първо четене антикорупционния закон на ГЕРБ. Огледално бе гласуването за проекта на БСП, който събра 7 гласа \"за\" и 14 \"въздържал се\". Проектът на управляващите - в лицето на ГЕРБ, бе представен от правосъдния министър Цецка Цачева, а този на левицата - от депутата Крум Зарков. Основните две разлики в проектите са, че този на БСП предвижда бъдещият антикорупционен орган да има разследващи функции, а председателят му да се назначава от президента, докато от партията на премиера Бойко Борисов настояват той да се избира от Народното събрание. Повече за приликите и разликите четете  тук . Зарков обясни, че докато в партията му са писали проекта са търсили ясен отговор на ясен въпрос. Въпросът е защо и гражданите, и европейските ни партньори имат усещането, че корупцията в България не се наказва. Отговорът бил, защото няма осъдителни присъди за корупционни престъпления. И след като главните прокурори - не само Сотир Цацаров, а и предшествениците му, са се изказвали, че нямат успех в съда с борбата с корупцията, защото до прокурорските бюра не стигали качествени разследвания и доказателства, от БСП намерили решението - разследващи функции на новия антикорупционен орган. Депутатът от левицата разкритикува и проекта на ГЕРБ като заяви, че предвидената в него превенция спрямо висши длъжностни лица звучала анекдотично. Защото мястото на превенцията било в училищата например. Иначе дискусията по двата проекта започна с въпрос от народния представител на ГЕРБ Димитър Лазаров дали комисията трябва изобщо да се заминава с проекта на БСП, тъй като в Закона за нормативните актове е записано, че не се разглеждат закони, който нямат финансова обосновка. Отговориха му трима депутати то БСП, които дадоха примери с подкрепени преди проекти от комисията, които също са нямали такава обосновка. Зарков, Явор Божанков и Пенчо Милков посочиха проекта за изменение на Закона за съдебната власт, където имало девет реда финансова обосновка, точно колкото в антикорупционния проект на БСП. Както и Избирателния кодекс, където било записано само, че промените \"ще струват значителни средства.\" \"Нека не си мерим оценките и не влизаме в сюжета оценката ми е много по-добра от оценката ти\", обобщи спорът председателят на комисията Данаил Кирилов. След това споровете преминаха по същество на разликите в двата проекта. Зарков заяви, че най-лошият вариант било ръководителят на антикорупционния орган да се назначава от парламента, където средата била отровна и не можело органът да се слага на килима в парламента. Отговори му Христиан Митев (Обединени патриоти), който заяви че с отровни среди не се занимава, както и с токсични. Не намира парламентът за такава и че явно отровна била атмосферата в левицата. Хамид Хамид от ДПС заяви, че партията му няма да подкрепи закон, при който шефът на антикорупционния орган не се назначава от парламента. Той се обърна към Зарков с това, че корупцията не е само в парламента, а навсякъде, където има власт. И този орган не трябва да става средство за политическа репресия, както било в Румъния. Негови познати му разказали, че \"Кьовеши (Лаура Кьовеши - ръководителят на антикорупционната прокуратура в Румъния - бел.ред.) се оказа кьорфишек\". По време на дискусията депутатът от БСП Зарков продължи към критиките за проекта на ГЕРБ, който включва към дейностите на антикорупционния орган редица престъпления, не само корупцията. \"Като се занимава с много неща, означава че не се занимава с нищо\", аргументира се той. Даде и пример с това, че органът ще установява конфликт на интереси, което е административно нарушение и корупция, което е престъпление. \"Като правим тази амалгама - бъркаме\", обясни още Зарков.", "date": "2017.10.19", "title": "Правната комисия подкрепи антикорупционния закон на ГЕРБ и се въздържа по този на БСП"}
{"url": "http://www.dnevnik.bg/politika/2017/10/19/3062820_borisov_se_obiavi_protiv_spirane_na_pregovorite_za/", "text": "Премиерът Бойко Борисов се обяви против призивите на някои държави, сред които Германия и Австрия, за окончателно прекратяване на преговорите за членство на Турция в ЕС. \"Ако днес приемем решение, че Турция е наш основен противник и прекратяваме разговорите с нея, какво правим с южния фланг на НАТО - България става южен фланг на НАТО\", заяви Борисов пред български журналисти в кулоарите на Европейския съвет, цитиран от БТА. \"Може ли да удържи България като южен фланг на НАТО напора, който ще дойде оттатък\", попита той. По думите му тезата анти-Турция печели избори, но Турция е най-големият съсед на ЕС, а и на България. \"Цялата отбранителна концепция на България и на ЕС се срива, ако това се приеме. Трябва да пазим тези отношения. Какво ще стане, ако Турция мине в друг лагер? На тези политикани може да им печели избори, но не може да им спечели война\", добави премиерът. Преговорите за присъединяване на Турция продължават вече 12 години, но в последните месеци Германия, Австрия, Люксембург, както и Европарламентът се обявиха за прекратяването им. Френският президент Еманюел Макрон се отнася скептично към идеята, същото важи за Финландия и Литва. Споразумението за бежанците да не се пипа Борисов добави, че не трябва да се пипа и споразумението на ЕС и Турция за бежанците. По думите му досега споразумението се спазва стриктно и турският президент Ердоган държи на думата си. \"Моето мнение е споразумението да се спазва, да не се късат преговорите, а да влияем с всички лостове, които имаме, за подобряване на отношенията.\", обобщи премиерът. \"Има в Турция толкова неща, които не ни харесват, но това ни е съсед, иначе се оголва целият фланг, а оттам е Азия. Ние сме първите, които трябва да застанат на този фланг\", добави той. Саниране или превъоръжаване На въпрос за европейската отбрана, която е сред темите от заседанието на Европейския съвет, Борисов каза, че е необходимо да се осмисли кой е противникът. \"Харчим толкова лесни пари - няколко милиарда за самолети, друг иска за танкове, трети - за артилерия. Като ги питаме кой е противникът, се усукват\", заяви той, коментирайки превъоръжаването на българската армия. \"Да излязат и да кажат военните, президентът, кой е противникът. Да го посочат, за да преценя от кого се пазим и с какво ще го атакуваме\", призова той. Той отново попита кое е по-важно за българите – санирането, магистралите, купуването на нови локомотиви или купуването на военна техника. \"Последните години само за българските летци работим, карат най-хубавите самолети и вертолети - \"Спартан\",\"Кугър\", \"Пантер\", за стотици милиони евро. По-скромно с исканията\", призова премиерът. Борисов добави, че е живял във времето на надпреварата във въоръжаването. \"Имаше на пазара само един вид сладолед, типов хляб, а кренвирш да си купиш беше голяма работа. Кока-кола и банани нямаше, освен за Нова година, за да имаме танкове и артилерии\", заяви Борисов, цитиран от агенция \"Фокус\".", "date": "2017.10.19", "title": "Борисов се обяви против спиране на преговорите за членство на Турция в ЕС"}
{"url": "http://www.dnevnik.bg/sport/2017/10/19/3061803_toiota_privleche_estonec_i_se_priceli_v_titlata_v/", "text": "Отборът на \"Тойота\" нанесе сериозен удар по един от съперниците си в световния рали шампионат \"М-Спорт\" за следващата година, още преди настоящият сезон да е завършил. Японският производител си осигури услугите на пилота От Танак, който ще кара за тима през 2018 г. Естонецът, който е втори пилот на \"М-Спорт\" се представя много силно през настоящия сезон и вече спечели две ралита – Италия и Германия. Танак се намира на второ място в класирането, на 37 точки зад съотборника си Себастиен Ожие. \"Много сме доволни, че успяхме да си осигурим услугите на От, когото следим от доста дълго време. Той представлява перфектна смес от младост и опит, което е сред най-важните неща за нашия отбор. Както и нашата кола \"Ярис\" той надхвърли очакванията през 2017 г. и аз съм сигурен, че той ще покаже същата скорост на всички настилки за нас догодина\", каза четирикратният световен шампион и шеф на \"Тойота\" Томи Макинен. Танак, който е на 30 години, напуска \"М-Спорт\", след като дълго време беше под крилото на шефа на частния тим Малкълм Уилсън, който повярва в таланта му. Естонецът ще бъде един от тримата пилоти на \"Тойота\" за следващия сезон, заедно с  Яри-Мати Латвала  и Есапека Лапи. \"Тойота\" кара своята първа година в световния рали шампионат като спечели две състезания. Латвала триумфира още във втория кръг рали \"Швеция\", а Лапи в домашната си надпревара  рали \"Финландия\" . Японската компания има най-големия бюджет във WRC и като основна цел за следващия сезон е поставена титлата при пилотите и конструкторите. Танак има 77 старта в световния шампионат, като записа две победи и 10 пъти се качи на подиума. Преминаването на Танак в \"Тойота\" поставя под сериозно съмнение бъдещето на \"М-Спорт\". Преди време Уилсън призна, че участието за следващия сезон още не е обезпечено. Той се надява да осигури спонсори, за да си гарантира задържането на световния шампион  Ожие . До края на сезона в световния рали шампионат остават още два кръга – Уелс и Австралия.", "date": "2017.10.19", "title": "\"Тойота\" привлече естонец и се прицели в титлата в световния рали шампионат през 2018 г."}
{"url": "http://www.dnevnik.bg/bulgaria/2017/10/19/3049718_curkvata_pochita_dnes_pametta_na_sv_ivan_rilski/", "text": "Днес православната църка почита паметта на св. Иван Рилски - небесния закрилник на българския народ. Храмов празник днес има Рилският манастир и по традиция се очаква там да пристигнат стотици вярващи. От 9:30 часа в светата обител ще започне празнична света литургия, в която ще вземат участие и духовници от Гърция и Сърбия. В Софийската духовна семинария, която също носи името на светеца, днес Западно- и Средноевропейският митрополит Антоний ще води празнична света литургия. Роден вероятно през 876 година в село Скрино край Дупница, Иван Рилски е пастир до 25-годишна възраст. Първоначално постъпва в манастира \"Св. Димитър\" под връх Руен във Влахина планина. Там придобива богословско образование, изучава богослужебните книги, получава духовнически сан и се подготвя за духовна мисия. Приел монашество, той се отдава на пост и молитва, като се установява първоначално във Витоша, а по-късно в най-високата и безлюдна българска планина Рила, където по-късно основава едноименния манастир. Празникът се нарича още Отчовден, защото приживе към Иван Рилски всички се обръщали с обръщението \"отче\". На 19 октомври се чества и Денят на българския лекар, тъй като светецът е обявен за покровител на медиците.", "date": "2017.10.19", "title": "Църквата почита днес паметта на св. Иван Рилски"}
{"url": "http://www.dnevnik.bg/bulgaria/2017/10/19/3061968_sudebniiat_suvet_reshava_nov_predsedatel_na_vurhovniia/", "text": "Новият състав на Висшия съдебен съвет (ВСС) ще изслуша и ще гласува повторно кандидатурата на Георги Чолаков за председател на Върховния административен съд (ВАС). Това се случва, след като президентът Румен Радев върна процедурата и не подписа указ за назначаването на Чолаков. Той беше гласуван от предишния състав на съвета и получи 20 гласа в своя подкрепа. Официални мотиви за връщането така и не бяха оповестени, но от публичните изказвания на Радев се разбра, че той смята, че новият състав на кадрвовия орган на Темида трябва да проведе избора. Така новите членове на съвета трябваше да решат дали да прегласуват само Чолаков, дали и другият кандидат- Соня Янкулова да бъде премине през вот или да започнат нова процедура. Мнозинството беше разделено, но в крайна сметка миналата седмица беше решено, че Чолаков ще бъде поканен за въпроси от членовете на съвета и отново ще бъде гласуван. Ако той не събере необходимите 17 гласа от общо 25 члена на съвета, ще трябва да започне нова процедура. Ако той получи подкрепата на мнозинството, съдебният съвет отново ще изпрати предложение до президента, което той не може да откаже и да върне втори път процедурата. Кой е Георги Чолаков От 25 години общ юридически стаж е работил като съдия 10 години, тъй като два пъти е напускал съдебната система - веднъж за да стане адвокат, втория път - нотариус в Балчик. Във ВАС влиза през 2012 г. чрез т. нар. външен конкурс. Справка на Етичната комисия посочва, че е имал две проверки по сигнали до звеното \"Антикорупция\" на Софийската градска прокуратура, но са приключили с отказ за образуване на досъдебно производство. Имало е и две жалби от един и същи подател до ВСС за процесуални нарушения по дела, но съветът не е установил да е нарушил Етичния кодекс на магистратите. Председателят на съда Георги Колев го назначава за ръководител на Четвърто отделение на съда, а миналата седмица го направи и свой заместник. Чолаков беше издигнат за кандидат от общото събрание на съдиите от ВАС и с помощта именно на Георги Колев. В последния момент правилата за издигане на кандидати бяха промени и гласуването стана явно - нещо, което за част от магистратите от върховния съд беше форма на натиск. Колев беше и един от най-яростните защитниците на Чолаков. Зад него при първия избор застана и главният прокурор Сотир Цацаров. Ключово при избора на Чолаков от вече бившия съдебен съвет, беше не бяха проверени всички данни за имотните сделки, които е сключвал Чолаков докато е бил нотариус.", "date": "2017.10.19", "title": "Съдебният съвет решава: нов председател на Върховния административен съд, или преизбиране на Чолаков"}
{"url": "http://www.dnevnik.bg/politika/2017/10/19/3061852_liderski_problem_ili_neudovletvoreni_ambicii_v_bsp/", "text": "Под въпрос ли е лидерският пост на Корнелия Нинова в БСП, след като  широкото ръководство на партията за малко да бламира предложението й за извънреден конгрес,  или съпротивата срещу нея е повече гръмогласна отколкото сериозна? Изненадващата идея на Нинова да свика извънредно най-големия орган на БСП на 28 октомври, който официално да обяви партията за алтернатива на управляващите със свои приоритети за европредседателството и национален бюджет за 2018 г., разкри вътрешното напрежение в широкото ръководство - Националния съвет, в който участват около 180 души. Ходът, който трябваше да покаже, че Нинова владее партията и че няма алтернатива като лидер, донякъде постигна обратния ефект - отключи вътрешната съпротива и разкри недоволството на редица социалисти, част от които тази пролет бяха отстранени от партийни позиции или от парламента. Лидерът vs. вътрешната опозиция  Зад идеята на Нинова да свика извънреден конгрес с теми, които за някои изглеждат дребни за обсъждане от най-големия партиен орган, част от социалистите виждат опит на лидера да изпревари вътрешната опозиция. За такава се смятат лишените от власт и позиции социалисти -  отстранените от Изпълнителното бюро Георги Гергов  (той бе принуден да подаде оставка заради скандала \"Цумгейт\" - бел.авт.) и Красимир Янков, извадените от депутатските листи заради голям стаж в парламента Михаил Миков, Димитър Дъбов, Атанас Мерджанов, Георги Божинов, както и хората около тях. Настроения срещу решенията на \"Позитано\" 20 понякога има и в най-голямата партийна организация - софийската. Според социалисти част от вътрешната опозиция е планирала да иска промени в партийния устав на конгреса през следващата пролет, сред които и връщане на стария ред за избор на председател на БСП - от конгреса, а не от членовете на партията, както и премахване на мандатността за областните председатели. С извънредния конгрес Нинова искала да спре именно тези действия и да осуети евентуалните опити да се иска оставката й, твърдят партийци. Колаборация или алтернатива на ГЕРБ  Официалният мотив на Нинова за извънредния конгрес е, че трябва да се спрат вътрешните говорения в партията за колаборация с ГЕРБ, каквото по нейни думи някои социалисти искали и сега. Тезата на Нинова се подкрепя от най-тесния й кръг в БСП, в който влизат Кирил Добрев и Драгомир Стойнев (съответно зам.-председател и член на Изпълнителното бюро на партията, от чиято подкрепа и съвети Нинова се ползва най-много - бел. ред.). След като бе отстранен от Изпълнителното бюро, Георги Гергов \"изрази усещане\", че е  можело да се стигне до коалиция между БСП и ГЕРБ , но ако БСП е спечелила изборите на 26 март т.г., което не се случи. Според Нинова той е работил за такава коалиция. Част от вътрешната опозиция, в т.ч. и предишният лидер Михаил Миков, смятат, че тезата за коалицията с ГЕРБ се използвала от ръководството, за да се разчисти \"врагът с партиен билет\". В същото време дори има мнения, че в момента в парламента групата на \"БСП за България\" не работи като опозиция на ГЕРБ, тъй като не предлагала алтернативни кандидатури за ръководни позиции в Националния осигурителен институт (НОИ), Комисията за финансов надзор (КФН) и др., а по думите на вече бивши депутати - Нинова прави само \"креслив пиар, но не и реални политики\". Настоящи народни представители пък твърдят, че БСП никога не е била по-силна опозиция и доказателства за това са алтернативните закони, сред които и този за антикорупционното звено. На последния пленум обаче дори не е разгледано предложение на депутата Стефан Бурджев за вот на недоверие срещу правителството заради МВР или в сферата на здравеопазването. Какво предстои  Дори и лидерският въпрос да бъде повдигнат на конгреса на 28 октомври, засега Корнелия Нинова изглежда няма алтернатива като председател на партията. Зад нея седи зам.-председателят по организационните въпроси Кирил Добрев, за който се смята, че владее структурите. Нинова се ползва от подкрепата и на почти всички партийни организации - противопоставяне може да има само от пловдивската и варненската организация. Промени в устава, които да върнат стария ред за избор на лидер, на 28 октомври едва ли ще бъдат предложени и почти е сигурно, че и бъдат предложени, няма да бъдат приети. Така лидерът на БСП вече се избира и отстранява по прокараните от Нинова правила -  пряко от членовете на партията, т.е. с гласовете на най-малко 50 хил. социалисти . Вътрешното напрежение в Националния съвет на БСП обаче е много ясно очертано - немалко недоволни социалисти гласуват против предложенията на лидера, а други - дори не ходят на заседанията му. И докато недоволството на отстранените от партийни и парламентарни позиции е логично, лидерът и най-тясното ръководство на БСП би трябвало да противодействат на разширяването на вътрешната опозиция сред останалите членове. Не е известно и докога Нинова ще продължава да разчита на подкрепата на една от силните фигури в партията - Румен Овчаров, който на последния пленум според социалисти направил критично изказване по предложенията й, макар че досега да е бил зад гърба й.", "date": "2017.10.19", "title": "Лидерски проблем или неудовлетворени амбиции в БСП"}
{"url": "http://www.dnevnik.bg/istorii_na_denia/2017/10/19/3061606_s_mobilno_prilojenie_sreshtu_tromavata_administraciia/", "text": "Как би трябвало да върви общуването между граждани и администрация през XXI век? Дигитално, разбира се. В България обаче то продължава да се случва така, както преди сто години – с преписки, писма, входящи номера и отговор, който ако въобще се получи, пристига след месеци. Група младежи решават да променят това и предлагат на общините работещо решение за бързо общуване с хората, като всеки замесен знае докъде е стигнала работата по проблема и кой е наред да си свърши работата. Приложението \"Гражданите\" , тръгнало преди малко повече от две години, като апликация, имаща за цел да подобри трайно културата на пътя, от началото на този месец вече не е фокусирано само върху проблеми на пътя. Пилотно в пет общини в София - \"Люлин\", \"Лозенец\", \"Витоша\", \"Красно село\" и \"Слатина\" то осигурява пряката връзка между гражданите и хората, които трябва да наложат санкциите, или да вземат мерки за разрешаването на проблем в градската среда. През смартфон, таблет или компютър сигнал може да подаде всеки, като в зависимост от тематиката, той се насочва към отговорната институция. Така например сигналите за бездомни кучета отиват към общинската фирма \"Екоравновесие\", тези за изоставени автомобили към отговорните хора в дадения район, за неработещо осветление към дирекция \"Транспортна инфраструктура\" и така нататък. Разпределението става автоматично, в зависимост от избраната област на проблема. Чрез локацията, която всяко електронно устройство осигурява, сигналът стига до точната районна администрация, като попада както при хората, които трябва да вземат мерки по него, така и до техните ръководители. Съответно всеки ангажиран може да отбележи какво е свършил и какво предстои, а гражданите да се ориентират докъде е стигнало тяхното оплакване. Кметовете по райони имат различни правомощия, които им позволяват да видят какво се случва в техния район, кой работи по даден проблем, колко време отнема разрешаването на този проблем и така да могат да взимат информирани решения. Амбицията на създателите на \"Гражданите\" е платформата да се превърне в мястото, където гражданите, заедно с институции, бизнес и медии, разрешават ефективно социални проблеми. За начало целта е платформата да обхване всички 24 столични кметства в столицата, а в бъдеще и тези в останалите градове на страната. Кога и дали това ще се случи, зависи от това какво ще покаже тестовата работа в петте столични района в следващите два-три месеца. Следващата стъпка е \"връзването\" на институциите, така че проблеми, които засягат служби на различно подчинение, да могат автоматично да се прехвърлят. Иван Митов, който е един от създателите на \"Гражданите\", отбелязва, че общото усещане е, че в кметствата и в органите на държавната администрация имат интерес от една по-директна комуникация с хората, но често просто не знаят как да я изградят. Затова младежите около проекта им предлагат работещо решение, което може да се ползва срещу месечен абонамент. \"Гражданите\" вече повече от две години доказва, че върши работа, като благодарение на докладвани нарушения от потребители са наложени хиляди глоби по Закона за движение по пътищата, основно за неправилно паркиране. Пълната автоматизация на процеса все още обаче не е възможна, тъй като от съображение за сигурност, компютрите в КАТ нямат достъп до интернет. Това е причината всички попълнени по електронен път сигнали за нарушения на пътя да се разпечатват и да се носят от човек от екипа до съответната служба на пътната полиция, но и това е голяма промяна и улеснение, както за активните граждани така и за полицаите. Преди \"Гражданите\" всеки заявител трябваше да дава показания и да пише сведения в Пътна полиция. Това ангажираше не само подателите на сигналите, но и полицаи, които се занимават с посрещането и даването на инструкции как се попълва хартиеното сведение. Скоро се очаква дигитализация през платформата на комуникацията между районната администрация и хората в пътна полиция относно изоставените коли. В момента веднъж на месец работещите във всеки район в столицата изпращат официални писма до пътна полиция с искане за данните на собствениците на изоставените автомобили. Полицаите им отговарят също с официални писма на хартия, което е загуба на време и ресурси от двете страни докато през платформата тази комуникация може да става на момента през съобщения и отговори. Създателите на \"Гражданите\" обаче имат много по-голяма амбиция от тази да са портал за разпределение на проблемите. Мисли се и за създаване на една общност, която обменя информация, организира събития и се обединява около каузи. Общност, която промотира и изгражда едно по-активно, отговорно и вежливо гражданско общество. Има планове и за платформа за дебат, тъй като понякога само в дискусия, канализирана, с ясни, точни и конструктивни аргументи, могат да бъдат намерени причините за даден проблем. Част от опциите, които ще се добавят в следващите месеци са и организирането на петиции, с които гражданите ще могат да се обединяват за разрешаването на даден проблем. Интересна функция на приложението е локализацията, която дава възможност на отбелязалите местоположението си потребители да получават информация за евентуални неудобства в близост – затварянето на улици, наличието на дупка на пътя, появата на сметище в градинката и други проблеми, докладвани от хора в квартала. Също така всеки гражданин може да подкрепи сигнал подаден от друг човек и така вместо и той да подава същият сигнал и да го дублира, ще получава известие при промяна на статуса. Ако пък смята, че сигналът трябва да бъде изпратен до друга институция или бизнес, който е отговорен за неговото разрешаване, всеки гражданин може да предложи отговорна страна с бутона \"#KОЙ\", като по този начин препрати сигнала до нея заедно с предложение за разрешаването на проблема. Така цялата общност може да следи как върви решаването на задачата. Също се мисли за ползване на платформата от различните институции за предупреждения за предстоящия спирания на водата, тока или парното, адресиране на покани за промоции, събития и т.н. Основателите на платформата тестват различни бизнес модели, някои от които вече работят, за да може платформата да се самофинансира. Те вярват, че дългосрочна и устойчива промяна на средата, в която живеем, може да бъде постигната само и единствено, ако има бизнес модел, който да гарантира развитието на проекта в перспектива, както и неговата независимост. Монетаризирането е възможно, защото в наше време информацията е сила, а \"Гражданите\" разполагат с една от най-големите бази данни за погазвания на правилата на пътя в България. Вече вървят преговори със застрахователи, които да ползват информацията, за да преценят доколко рисков е потенциалният клиент. Като вариант за издръжка, вече е въведена такса за фирми, които инвестират в подобряване културата на пътя и се информират за поведението на техните шофьори, така че да реагират бързо, при нарушения от тяхна страна. От опцията до момента са се възползвали компании със сериозен автопарк като \"Спиди\", \"Виваком\", \"Уникомс\", \"Велеви Фарма\", \"Мундус Сървисиз АД\", \"ВИП Секюрити\" и други. Търсят се и други бизнес модели, като се мисли и за абонамент за граждани, който ще им позволява да добавят по повече от 3 регистрационни номера на МПС и повече от един адрес във функцията \"Радар\". Освен бизнес моделите, преди 6 месеца платформата е събрала инвестиция и от ангел инвеститори, което е помогнало за разрастването на екипа от трима на осем човека. В допълнение, \"Гражданите\" има и двама съветници - Дъглас Аткин, който е част от висшия мениджмънт на Airbnb, и Женя Лазарова, която е дигитален консултант.", "date": "2017.10.19", "title": "С мобилно приложение срещу тромавата администрация"}
{"url": "http://www.dnevnik.bg/skorost/2017/10/19/3060601_v_sofiia_doide_purvoto_subaru_izpolzvashto_novata/", "text": "Изцяло новия модел \"Субару\" XV, представен през тази година в Женева и първи модел в Европа, конструиран на новата глобална платформа на марката, е основният акцент на щанда на компанията на софийския автосалон. Моделът е снабден с набор системи за сигурност, обединени под името EyeSight. Сред тях са система за автоматично спиране при опасност от удар, адаптивен круиз контрол и асистент за спазване на лентата. Другото ново оборудване, свързано с избягването на инциденти, е сигнализацията при приближаване на автомобил или човек при маневри на заден ход. \"Субару\" XV се предлага с изцяло нова версия на 2.0-литровия 4-цилиндров боксер двигател с директно впръскване на горивото. Тя има мощност 156 конски сили, а теглото на мотора е намалено с 12 килограма. Базовият мотор е 1.6-литров със 114 коня. Преработената вариаторна трансмисия вече се предлага стандартно с X-Mode, за да осигури още по-добро управление на колелата при хлъзгави повърхности и стръмни склонове. При изработването и теглото е било намалено с почти 8 килограма. На щанда на \"Субару\" могат да се видят още три модела от моделна година 2018. Дни след представянето им на изложението във Франкфурт в Сохия присъстват спортния модел WRX STI, обновеният \"Леворг\" и \"Форестър\" XT.", "date": "2017.10.19", "title": "В София дойде първото \"Субару\", използващо новата платформа на концерна"}
{"url": "http://www.dnevnik.bg/politika/2017/10/19/3062033_karakachanov_svikva_rabotna_sreshta_za_radikalniia/", "text": "Вицепремиерът по обществения ред и сигурност и министър на отбраната Красимир Каракачанов ще проведе работна среща на тема \"Проникване на радикален ислям в Република България – заплахи и мерки за противодействие\". Срещата ще е днес в Министерски съвет и на нея \"ще бъдат обсъдени въпроси, свързани с радикалния ислям като глобална заплаха, как се отразява в България и мерките за противодействието му\", според съобщение на правителството. В работната среща ще участват министри, заместник-министри и експерти от министерствата на вътрешните работи, на отбраната, на финансите, на образованието и науката, представители на прокуратурата, ДАНС, ДАР, дирекция \"Вероизповедания\" към МС, както и експерти от научните среди. В  проекта за промени в закона за вероизповеданията , който в момента се съгласува със служби и институции, е предвидено държавата да финансира всички религии, а финансирането им от чужбина, ще бъде ограничено. Проектът се пише от \"Обединени патриоти\". Въвеждането на контрол върху финансирането на религиите и учебната програма на средните и висшите религиозни училища беше едно от решеният на  Консултативния съвет за национална сигурност  при президента на 30 май. Освен контрол и одобрение на учебните планове, в закона на \"Патриотите\" е предвидено и държавата да финансира религиозните училища.", "date": "2017.10.19", "title": "Каракачанов свиква работна среща за радикалния ислям"}
{"url": "http://www.dnevnik.bg/bulgaria/2017/10/19/3061814_ruse_posreshta_evrodeputati_za_obsujdane_na_desette/", "text": "Днес в Русе дискусионен форум ще направи равносметка на членството на България и Румъния в Европейския съюз, ще съпостави техните постижения и ще очертае пътя напред. В него ще участват евродепутатите Андрей Новаков (ЕНП, България), Георги Пирински (С&Д, България), Мария Грапини (С&Д, Румъния) и Виктор Бощинару (С&Д, Румъния). Експертите, които ще вземат участие в дискусионните панели, са Мими Корнажева, директор на Българо-румънския интеруниверситетски Европа център (БРИЕ) и преподавател в Русенския университет \"Ангел Кънчев\", Смилена Костова, съветник в политическия кабинет на Министъра за Българското председателство на Съвета на Европейския съюз 2018, Мелания Габриела Чот, държавен секретар в Министерство на външните работи на Румъния, Кристиян Първулеску, член на Европейския икономически и социален комитет, и д-р Мируна Бутнару-Тронкота, преподавател по международни отношения в Националното училище по политология и администрация (Букурещ, Румъния). Модератор ще бъде Мартина Ганчева, журналист. Организатори са Информационните бюра на Европейския парламент в България и Румъния, а събитието ще бъде излъчвано на живо на  www.europarl.bg , както и на  Facebook страницата  на Информационното бюро на Европейския парламент. Форумът ще се проведе в голямата зала на \"Канев Център\" в Русе (Русенски университет \"Ангел Кънчев\", ул. \"Студентска\" № 8).", "date": "2017.10.19", "title": "Русе посреща евродепутати за обсъждане на десетте години на България и Румъния в ЕС"}
{"url": "http://www.dnevnik.bg/zelen/2017/10/19/3062072_kitai_moje_da_izpulni_sdelkata_ot_parij_s/", "text": "Китай трябва да си постави по-амбициозни цели за възобновяема енергия и алтернативи на изкопаемите горива, както и да положи повече усилията, за да ги реализира, за да изпълни ангажиментите си по климатично споразумение от Париж. Това показват местни експертни анализи, цитирани от \"Ройтерс\". Капацитетът на Китай за възобновяема енергия – хидро, вятърна и слънчева, значително ще надхвърли собствената цел на Пекин, заложена в петгодишния й план до 2020 г., според доклад, подготвен съвместно от Китайския национален център за възобновяеми енергийни източници (CNREC) и Академията за макроикономически изследвания. Най-големият потребител на енергия в света се ангажира да инсталира 340 GW водноелектрически мощност, 210 GW вятър и 110 GW слънчева енергия до 2020 г. в петгодишния си план. За да изпълни ангажиментите, договорени през 2015 г. в Парижката сделка за климата, Китай трябва да повиши целта си за неизкопаеми горива до 26% от общия енергиен микс в сравнение със сегашната цел от 15% до 2020 г., се казва в проучването. \"Споразумението от Париж оказва натиск върху краткосрочния енергиен преход от въглища и нефт към неизкопаеми горива\", посочва Уанг Джонжинг, заместник-генерален директор на CNREC. Китай, втората по големина икономика в света, надмина Съединените щати като най-голям замърсител с парникови газове в света през 2007 г. Китай пое ангажимент да достигне пика на въглеродните си емисиите до 2030 г. и дори по-рано като част от съвместен ангажимент, поет със Съединените щати преди преговорите за Париж през 2015 г. Ако сегашната правителствена политика се прилага правилно, алтернативите на изкопаемите горива трябва да са 60% от енергийните доставки до 2050 г., което е по-високо от официалната цел на правителството да намали само въглищата на половината, се казва в доклада. Използването на чисти мощности от градските потребители е главната трудност за правителството, тъй като Пекин се стреми да преустанови употребата на въглища на национално ниво, а на този етап те се използват масово. Служител на Националната енергийна администрация заяви, че страната ще реши проблема до 2020 г. Китайските власти се стремят да подобрят енергийната ефективност и инфраструктура, като въведат мерки, включващи национална търговия с въглеродни емисии, зелени сертификати и насърчаване на системите за съхранение на енергия. \"За да се гарантира спазването на Парижкото споразумение, е необходима силна подкрепа за внедряването на възобновяема енергия както на национално, така и на местно ниво\", каза Уанг.", "date": "2017.10.19", "title": "Китай може да изпълни сделката от Париж с по-амбициозни цели за ВЕИ"}
{"url": "http://www.dnevnik.bg/politika/2017/10/19/3062020_antikorupcionnata_tema_vliza_v_parlamenta/", "text": "Правната комисия по правни въпроси ще обсъждане за първо гласуване двата антикорупционни проекта, изготвени от БСП и ГЕРБ. Те стигнаха до парламента след два неуспешни опита на консултативния съвет за национална сигурност (КСНС) при президента да реши нещо конкретно за бъдещия антикорупционен орган. Във вторник въпреки че темата на заседанието при президента Румен Радев беше за необходимите законодателни мерки за противодействие на корупцията, участниците не постигнаха съгласие за дейността и управлението на бъдещата институция. Заседанието беше свикано извънредно, след като  миналата седмица КСНС се провали отново по темата корупция . Тогава премиерът Бойко Борисов закъсня за срещата, а част от министрите не присъстваха. \"Моите виждания за борбата с корупцията са свързани със създаването на независим разследващ орган. Корупцията не може да бъде преборена с декларации. Борбата изисква много мерки и се надявам парламентът да подходи в правилна посока\", заяви във вторник Радев. Вчера пък  правосъдният министър Цецка Цачева  коментира, че \"корупцията като сложен процес и явление не може да се пребори с един закон\". Проектите на управляващите, в лицето на ГЕРБ, и на левицата бяха подложени на обществено обсъждане. Представителите на съдебната власт и неправителствения сектор разкритикуваха и двата законопроекта. За основната разлика - дали антикорупционният орган да има разследващи функции или не, както и за другите различия между тях четете  тук .", "date": "2017.10.19", "title": "Антикорупционната тема влиза в парламента"}
{"url": "http://www.dnevnik.bg/sport/2017/10/19/3062191_grigor_dimitrov_startira_v_stokholm_s_ambicii_za_vtora/", "text": "Григор Димитров се изправя срещу поляка Йежи Янович в двубой от втория кръг на турнира от категория \"АТП 250\" в Стокхолм. Мачът е четвърти на централния корт и ще започне най-рано в 19.30 часа българско време. Японецът Юичи Сугита и кипърецът Марко Багдатис откриват програмата в 12.00 ч. След тях на корта излизат финалистът от US Open Кевин Андерсън от Южна Африка и кореецът Хьон Чун. Третият мач за деня на централният корт противопоставя поставения под №5 Миша Зверев от Германия и сърбина Виктор Троицки.  Димитров ще запише седмо участие в турнира, където спечели първата си титла при мъжете. Това се случи през 2013 г., когато българинът победи последователно Мариуш Копил, Ян-Ленард Щруф, Кени дьо Шепер, Беноа Пер и Давид Ферер. Миналата година Димитров стигна до полуфиналите, където отстъпи срещу Хуан Мартин дел Потро. През 2014 г. българският тенисист игра финал в Стоколм, като сдаде трофея след драматична трисетова битка с Томаш Бердих. Година по-късно чехът отново спря Димитров в шведската столица, този път в четвъртфиналите.  Тази година Димитров почиваше на старта като поставен под №1. Янович, който започна участието си от квалификациите, преодоля първия кръг след победа с 6:2, 3:6, 6:3 срещу французина Пиер-Юг Ербер. 26-годишният поляк записа трети пореден успех на шведска земя, като всеки един от двубоите му премина през три сета. Това ще е третият двубой между Димитров и Янович през 2017 г. и общо пети в историята на съперничеството им. 204-сантиметровият поляк спечели последната им среща - 7:6 (4), 6:3 във втория кръг на турнира на трева в Щутгарт. През февруари българският тенисист записа драматична победа с 4:6, 6:3, 7:5 в първия си мач от турнира в София. Това се оказа и най-трудният двубой за него по пътя към титлата. Другите им две срещи са в турнири от сериите \"Мастърс\". Димитров спечели с 6:4, 7:6 (4) в първия кръг в Рим през 2015 г., а Янович се наложи с 6:4, 3:6, 6:3 във втория кръг в Синсинати през 2014 г. Двамата се познават отлично още от юношеските си години и по традиция мачовете им са много оспорвани. Победителят от петата им среща ще играе в четвъртфиналите със Зверев или Троицки. Другият четвъртфинал в горната половина ще противопостави №3 Джак Сок и №6 Фабио Фонини. В долната половина Фернандо Вердаско очаква победителя от мача между Андерсън и Чун. Другите двама четвъртфиналисти ще бъде определени от двубоите Сугита срещу Багдатис и Дел Потро срещу Щруф.", "date": "2017.10.19", "title": "Григор Димитров стартира в Стокхолм с амбиции за втора титла"}
{"url": "http://www.dnevnik.bg/kultura/2017/10/19/3060422_ot_novata_kniga_na_vladimir_levchev_-_poslednata/", "text": "Мишел Уелбек, \"Елементарните частици\" Ползвам термина на Уелбек, без да смятам, че трябва да се приема буквално неговата апокалиптична литературна визия. Последната метафизическа мутация всъщност се е състояла още през XVIII век. Това е станало по време на Просвещението: времето на Лок, Нютон, Волтер и Русо, Франклин и Джеферсън. Американската и френската революции са първите ярки примери за \"помитане на икономически и политически системи\" вследствие на тази мутация.  На държавния печат на Съединените щати, под недостроена пирамида, над която бди окото на Твореца, пише  – това е цитат от Вeргилий, който любителите на конспиративни теории превеждат като \"Нов световен ред\" (буквалният превод е по-скоро \"нов ред на вековете\") – времето, когато ще има мир и щастие. За бащите основатели на една нова държава в Новия свят този световен ред са били именно републиката и демокрацията, победили монархията. Ние можем да добавим и капитализма – в едно ново за времето си общество без потомствена аристокрация.  Метафизическата мутация, довела до създаването на този \"нов световен ред\", който съществува и до днес, е мирогледът на Просвещението. Ако може да се синтезира в едно изречение, това е идеята, че светът е математически изградена структура, в която има причинно-следствени връзки. Енергии на привличане и отблъскване, гравитационни сили организират материята, подреждат и спояват отделните тухли на Мирозданието. Тази вселенска структура, наричана поетично Мироздание, има напълно рационален план. Но ако в света има причинно-следствени връзки, значи има и първопричина. Щом Вселената е рационално изградена, то значи зад нея стои някакъв Висш разум. Метафорично казано, Мирозданието си има Архитект.  Противно на масовите представи Ренесансът, със своето реалистично по форма, но символно по съдържание изкуство (\"Мадоната с Младенеца\", \"Страшният съд\", \"Раждането на Венера\" са реалистични изображения на митологични и религиозни сюжети), както и Великите географски открития (Колумб търси западен път към Индия, за да даде възможност на испанските монарси Фернандо и Исабела да забогатеят и да превземат светия град Ерусалим) и изобретяването на печатната преса (Гутенберг я изобретява преди всичко, за да отпечата Библията) – тази епоха, XIV-XV век, всъщност не е началото на Новото време, на модерността, а по-скоро краят на старото време на християнска Европа. Това е апогеят и оттам самоизчерпването на юдео-християнската метафизическа мутация, която е в основата на западната цивилизация.  Старите монотеистични религии – юдаизъм, християнство, ислям, будизъм, са генетичните кодове на няколко цивилизации, които са малко или много географски и етнически обособени и които и до днес живеят в идеологическа вражда, а доста често и в ужасни кървави стълкновения помежду си. Новата метафизическа мутация – просвещенският хуманизъм и рационализъм, както математиката и паричната система – не е етнически или географски обособена. Тя има глобален характер. Парите не миришат и нямат религия. Две и две прави четири за всички раси и култури. Хуманистичната идея, че всички хора са равноправни индивиди, също не е религиозно, географски или етнически обособена.  От века на Просвещението насам последната метафизическа мутация \"помита безогледно икономически и политически системи, естетически възгледи, обществени йерархии...\"  (Просвещението е предхождано от кървави религиозни войни в Европа.) Тази мутация няма да спре своя ход, преди да се е появила нова метафизичeска мутация. Но такава засега не се е появила. И дори ми се иска да мисля, че последната, просвещенската, едва сега започва да разгръща докрай своя потенциал като каскада от научно-технически и политически революции и радикални промени в живота на цялата планета.  Аз съм по-скоро на страната на Макс Вебер в неговата книга \"Протестантската етика и духа на капитализма\", както и на романиста Мишел Уелбек, който казва, че \"мирогледът, възприет в даден момент от членовете на едно общество, определя неговата икономика, политика и нрави\", отколкото на страната на Карл Маркс, който твърди, че битието определя съзнанието. Наистина, битието до известна степен определя съзнанието, или по-точно подсъзнанието, на отделния индивид: материалното състояние, както и опитът от ранно детство създават комплекси, емоции и навици, които трудно се преодоляват и донякъде определят живота на индивида. Но всеки индивид има все пак различна генетична предразположеност. И всяко общество има своя генетичен код, културна и идеологическа основа, върху които е изградено. Вродената агресивност може да ни тласне към престъпление или към професионален успех, към колонизация и робство или към подобряване на качеството на живота, но тя, агресивността на човешкия род, е предопределяща.  Древногръцката митология е генетичният код на античната цивилизация, която създава науките и философията. Християнството е генетичният код на европейската цивилизация. Ислямът – на близкоизточната цивилизация, която през Средните векове съхранява по-добре античното наследство, отколкото западноевропейската. Юдаизмът е прародителският генетичен код и на двете други библейски цивилизации.  Последната метафизическа мутация, просвещенският научен мироглед, не е географски или етнически ограничена. Тя води до мощни вълни от глобални промени. В технико-икономическо отношение сме били свидетели, грубо казано, на три вълни на глобални промени от Просвещението насам: индустриалната революция от XVIII-XIX век, големите технически изобретения (телефон, електричество, радио, кино, двигател с вътрешно горене, самолет, поточна лента) от края на XIX и началото на XX век и последната революция на информационните технологии от 90-те години на миналия век.  В социално-политическо отношение също е имало, грубо казано, три революционни вълни през изминалите три века. Общата просвещенска идея е, че хората имат равни права и Народът е суверенът в държавата. Но през XIX век се водят националноосвободителни революции. Основното противопоставяне тогава е империя – нация. През XX век, след Първата световна война, започва безпрецедентно кръвопролитна битка между две нови тоталитарни идеологии, по различен начин базирани на просвещенските рационалистически и егалитарни идеи, но и враждебни на тях: националсоциализъм и комунизъм.  Първата от тези тоталитарни идеологии се основава на подчинението на индивида на нацията, а втората – на подчинението на индивида на социалната класа. През втората по- ловина на миналия век, до края на Студената война, противопоставянето беше между идеологията на индивидуалната свобода и идеологията на равенството. В комунистическото общество индивидуалната свобода беше драстично ограничена в името на равенството. Макар че във \"Фермата\" отново се създаде класа на \"по-равните\" животни. А по-надарените трябваше да се приравняват с посредствените. Така че при втората революционна вълна през XX век основното противопоставяне беше индивид – общество.  Религиозният фундаментализъм, възродил се в края на XX век, е истеричен опит да се съживят старите религии като защита срещу рационалистическия просвещенски хуманизъм, който фундаменталистите виждат като корен на злото. Без религиозни ценности обществото губи моралния си фундамент. Тук опозицията и основната идейна битка е между традиционния религиозен фундаментализъм (не само ислямизъм, защото има и християнски, и еврейски религиозен фундаментализъм) и един нов светски, схоластичен фундаментализъм. Както догмите на религиозния фундаментализъм, така и либералните догми на политическата коректност водят и до цензура, и до ограничаване на индивидуалната свобода. Например един университетски преподавател може да бъде анонимно обвинен от друг преподавател, че е погледнал трети преподавател по лош, да кажем, сексуален, сексистки или расистки начин, без дори обвиненият да знае кой точно го е обвинил. Алън Гинзбърг, който е бил съден за употреба на нецензурни думи в поезията си, поколенията на битниците и хипитата от 1950-те и 1960-те са имали съвсем друга представа за равноправие и индивидуална свобода. Догматизирането на либерализма го стерилизира и убива.  Всичко това става в рамките на последната метафизическа мутация – на просвещенския хуманизъм и доминацията на рационалистичния научен мироглед. Не трябва обаче да се забравя, че повечето от просвещенците не са били атеисти, а деисти. Те са вярвали в Архитекта на Вселената, вярвали са, че материалната вселена е продукт на Висш разум, а не е царство на инерцията и хаоса. Така че популярната както сред атеистите, така и сред фундаменталистите опозиция религия – експериментална наука е фалшива. Атеизмът не е логическо следствие от научния, рационалистичен светоглед. Ако има причинно-следствени връзки, трябва да има и първопричина. Ако има рационална организация на света, трябва да има и Разум, създал света. Тази просвещенска идея по никакъв начин не противоречи на еволюционната теория или на която и да е друга теория, базирана на експериментални доказателства и научно мислене за сетивно достъпния свят.  От друга страна, фундаменталистичното абсолютизиране и буквализиране на Библията или на която и да е друга свещена книга няма нищо общо с истинската религиозност. Истинската религиозност, или духовност, е вярата във върховната ценност на духа и безсмъртието му и вярата във Висш разум. Безсмъртието впрочем вероятно е възможно и по научен път.  В днешния свят, през второто десетилетие на XXI век, изглежда, се очертава новото основно противоречие и една нова потенциална революция, макар и пак в рамките на просвещенската парадигма. Казано на политически език, очертава се противоречието между либералната демокрация и капитализма – двата основни стълба на просвещенската метафизическа мутация.  Вулгарният материализъм и прагматизъм, доведени до крайност (всичко е биология, борба за оцеляване и борба за власт, няма Бог, няма морал, има само закони в обществото, които позволяват на по-богатите да живеят необезпокоявани от по-бедните, както и борба между нациите за надмощие, лични и национални материални интереси), създават едно бездуховно консуматорско общество. В това общество на финансовите интереси и лобизма демокрацията се ограничава. Богатите стават все по-богати, докато бедните стават относително все по-бедни в световен мащаб, макар че научно-техническата революция по принцип би трябвало да подобрява живота и на най-бедните. Очертава се нова пропаст между бедни и богати в световен мащаб, а средната класа изтънява. Това може да доведе до експлозия и нова революция, световна война или екологична катастрофа.  Срещу вулгарните материалисти, които вярват само в своя личен материален интерес, стоят хората, които вярват във висшата ценност и безсмъртието на духа. Те не харесват аморалния свят на вулгарния материализъм, в който по-силният изяжда по-слабия, само за да бъде накрая и той изяден от най-силния – червея.  Хората, които поставят духовното над материалното (и виждат висша ценност в човека като духовно същество), имат различни убеждения – някои изповядват традиционни религии – християнство, ислям, юдаизъм, будизъм, други – ню ейдж духовност (като последователите на учителя Дънов), има младежки протестни антикапиталистически и екологични движения, има и привърженици на атеистичния или агностичен хуманизъм, които поставят духовните ценности над материалните. Всички тези хора трябва да осъзнаят, че всъщност имат обща кауза: да спасят света от екологичната и духовна катастрофа, към която вулгарният материализъм го води.  Наистина звучи утопично да си представим как ще се прегърнат вярващи католици, вярващи мюсюлмани и заклети атеисти. Но не изглеждаха ли преди един век утопия и европейският мир, и единството на Европа, Европейският съюз? (Брекзит референдумът и възходът на новия националпопулизъм в Западния свят само показват, че светът не се движи по възходяща права. В допълнение към закона за при- чинно-следствените връзки действа и законът на Мърфи, според който всичко, което може да се провали, ще се провали... Материалният свят, за разлика от духовния, от света на идеите, никога не е бил съвършен.)  Все пак всичко това все още става в рамките на последната метафизическа мутация. Глобалният свят, създаден от идеите на Просвещението, не е достигнал още своя апогей, своя Ренесанс, за да отмре. Все още науката не е разгадала принципите на Мирозданието. Нито е изградено едно рационално и хармонично общество на Земята. Не се е случила все още и нова метафизическа мутация, макар че светът толкова бързо се изменя, че тя може скоро да се случи. ", "date": "2017.10.19", "title": "От новата книга на Владимир Левчев - Последната метафизическа мутация"}
{"url": "http://www.dnevnik.bg/bulgaria/2017/10/19/3062058_sudiite_v_sofiiskiia_apelativen_sud_shte_obsujdat_dali/", "text": "Общо събрание на съдиите в Софийския апелативен съд (САС) ще обсъди има ли \"корупционен\" скандал в институцията. 25 съдии са поискали свикването на събрание, което е повече от 1/3 от изискваните по закон. Щатната бройка на съдиите е 60. Повод станаха заповедите на председателя на съда Даниела Дончева за размествания в съставите на търговското отделение. Причината пък е  заявлението на Милен Василев  от съда за размествания, в резултат на които той трябва да гледа делата на бившия зам.-шеф на съда и настоящ член на Висшия съдебен съвет (ВСС) Стефан Гроздев, а Дончева заема място на Василев в състав и на практика - делата му. В заявлението Василев сочи едно конкретно търговско дело с интерес за над 100 милиона и страна дружество на основния прокурорски свидетел по мегаделото КТБ и изтъква \"съмнения за корупция\". В отговор председателят Дончева  сезира главния прокурор Сотир Цацаров, Инспектората  и съдийската колегия на ВСС с настояване да се провери дали е корумпирана. Междувременно председателят на ВКС Лозан Панов разпореди проверка в САС дали заповедта на Дончева съответства на Закона за съдебната власт. Искалите събранието ще настояват за приемането на изрични правила за определянето на съставите в САС и \"преминаването\" на съдии от един към друг от тях.", "date": "2017.10.19", "title": "Съдиите в Софийския апелативен съд ще обсъждат дали там има корупция"}
{"url": "http://www.dnevnik.bg/sviat/2017/10/19/3061977_andrei_babish_shte_e_po-malko_glavobolie_za_brjuksel/", "text": "На парламентарните избори тази седмица чешките избиратели изглежда са готови да поверят ръководството на страната на милиардера Андрей Бабиш, популистки лидер, известен с острия си език и готов да се опълчи на Брюксел, но необременен с идеологията, довела до сериозни разногласия между Полша и Унгария с Европейския съюз. Бабиш е сравняван с американския президент Доналд Тръмп заради антисистемните си послания и с бившия италиански лидер Силвио Берлускони заради притежаваните от него медии. Известен е с агресивния си стил на преговаряне и скептичните си възгледи за евроинтеграцията. Лоялен външнотърговски представител по времето на комунизма, 63-годишният Бабиш изгради след това бизнес империя. Сега той притежава фирми от хранително-вкусовата и химическата промишленост, най-големия вестник и най-голямата частна радиостанция в Чехия. Бабиш се дистанцира от десни консерватори като полския  Ярослав Качински  и унгарския  Виктор Орбан  и следва курс, лишен от твърдолинейни политически възгледи като Орбановата визия за \"нелиберална държава\". Програмата му, ориентирана към бизнеса, обещанията му да управлява държавата ефективно и да я изчисти от корумпираните политици дадоха на неговата партия АНО голяма преднина пред конкурентите ѝ за изборите на 20 и 21 октомври. Бабиш надали ще следва социалноконсервативния дневен ред, пожънал успехи в Полша, тъй като чехите са най-атеистичната нация в ЕС. Вместо това може би ще се опита да подражава на словашкия трикратен премиер Роберт Фицо - социалдемократ, който \"Той ще прилича много на Фицо, ако става дума за начина, по който ще формулира политиките си, но предвид по-големия скептицизъм към ЕС сред чешкото общество, може би ще заеме по-критична позиция\", каза Томаш Вайс, началник на катедрата по европеистика във факултета по социални науки на Карловия университет. \"Като премиер Бабиш би се позиционирал някъде между Фицо и Орбан\". Подобно на други политически анализатори, Вайс смята, че Бабиш е съобразяващ се с електората популист без ясна политика за ЕС, наречен от него \"велик проект\", обременен от големи проблеми като  бежанската криза  и  Брекзит . Въпреки че АНО е член на либералното проинтеграционно политическо семейство АЛДЕ в Европейския парламент и партийната програма подкрепя изграждането на отношения с Франция и Германия, самият Бабиш отхвърля по-нататъшната интеграция и критикува остро бежанската политика на Германия. \"Отказвам да дам повече национални правомощия на Брюксел, отхвърлям еврото и общата миграционна политика\", написа той в блогпост миналия месец. Чехите, също като Унгария и Словакия, са против квотния механизъм за преразпределение на мигрантите, наводнили Европа след 2015 г. \"Макар че  Бабиш няма националистическите подбуди  на Орбан и Качински, той ще създаде главоболия за ядрото в Европа и за Брюксел по един по-ненатрапчив начин\", заяви експертът по Евразия Джеймс Сойър. \"Ще продължи Бабиш не показва намерения  да реформира чешката съдебна система по модела на Полша, въпреки че самият той е в конфликт с властите заради повдигнати му обвинения в предполагаема измама. Става дума за евросубсидии за изграждане на конферентен и развлекателен център край Прага. Властите разследваха и стратегиите, използвани преди няколко години от  Бабиш , за да закупи освободени от данъчно облагане облигации от своя компания. Не му бяха повдигнати обвинения по този повод и той отрича и в двата случая да е извършил нещо нередно. Бабиш, който до май бе  министър на финансите , игра твърдо и успя да изкопчи от ЕС изключение, свързано със събирането на данък добавена стойност, което по думите му ще попречи да се вършат данъчни измами в търговията с горива. Под негов натиск чехите блокираха други предложения, включително подкрепян от Франция план за по-ниски данъци за електронните книги. \" Бабиш може да бъде много прагматичен , когато иска, но и много вироглав, когато не иска нещо. . . склонен е да вземе залата за заложник, видяхме това на ЕКОФИН\" (Съвета по икономически и финансови въпроси, бел. ред.), каза правителствен източник. През 2015 г. каза, че бежанци могат да запълнят свободните работни места в страната, но сега заявява, че чехите не могат да приемат и един мигрант. Неутрален беше по въпроса с еврото, а сега е против въвеждането му, в унисон с възгледите на избирателите. Тъй като ще се нуждае от коалиционни партньори, за да управлява,  Бабиш няма да може  да прокара сам никаква радикална политика или правна промяна по начина, по който успяха да го направят Орбан и Качински. Коалиция с партиите, с които АНО е управлявала преди - социал- и християндемократите - надали ще доведе до някакви големи промени в международната политика, но партньорство с десноцентристката Гражданска демократическа партия ще внесе по-евроскептичен тон. Вероятно най-лошият сценарий за ЕС и за пазарите ще бъде чешко правителство, подкрепено от комунистите или от крайнодясната партия \"Свобода и пряка демокрация\". Това изглежда малко вероятно, но съставянето на коалиция може да се окаже трудна задача за Бабиш, понеже други партии са против съставянето на кабинет с него заради повдигнатите му обвинения. Той обаче казва, че тези обвинения не му отнемат правото да стане министър-председател. /БТА", "date": "2017.10.19", "title": "Андрей Бабиш ще е по-малко главоболие за Брюксел от Орбан и Качински"}
{"url": "http://www.dnevnik.bg/sviat/2017/10/19/3062192_mnim_britanski_ministur_poiskal_5_mln_dolara_ot/", "text": "Милиардерът Ричард Брансън разкри, че измамник, представил се за британския министър на отбраната Майкъл Фалън, се опитал да го убеди да даде 5 милиона долара за предполагаемо тайно плащане на откуп, предаде Ройтерс. Брансън призова за информация, която да помогне за откриване на мошеника, и каза, че подозира, че същият човек по-късно се е представил за самия него, за да открадне 2 милиона долара от негов приятел, преструвайки се, че набира средства за хора, пострадали от урагана \"Ирма\". \"Тази история звучи като излязла направо от книга на Джон льо Каре или филм за Джеймс Бонд, но за жалост е напълно вярна\", написа в своя блог Брансън, който е един от най-известните британски бизнесмени. Той заяви, че преди шест месеца разговарял по телефона с човек, представил се за Фалън. Мъжът му казал, че британски дипломат е отвлечен от терористи и държан с цел откуп. Измамникът казал, че правителството не плаща откупи, но има особено деликатна причина, поради която дипломатът трябва да бъде спасен, затова правителството тайно моли британски бизнесмени да се намесят. \"Бях помолен да допринеса с 5 милиона долара за плащане на откупа и той ме увери, че британското правителство ще намери начин да ми ги върне\", заяви Брансън. Милиардерът се усъмнил и направил проверка в правителството, при която му казали, че Фалън не е разговарял с него. Случаят бил съобщен на полицията. Шест месеца по-късно Брансън научил, че мошеник, представил се за него, се обадил на негов приятел, когото милиардерът описа като много успешен бизнесмен в САЩ. Измамникът, който по думите на милиардера много успешно се представил за него, излъгал, че се нуждае от заем в момент, когато Брансън се опитвал да събере помощ за Британските Вирджински острови.  Милиардерът притежава малък остров в архипелага, който беше опустошен от урагана Ирма. Мошеникът се е възползвал от този контекст. \"Те твърдели, че не съм могъл да се добера до банката си във Великобритания, защото не съм имал никакви съобщителни връзки с Европа и едва съм успял да се обадя по сателитен телефон само на бизнесмена в Америка\", заяви Брансън. \"Бизнесменът бил невероятно благосклонен и дал 2 милиона долара, които бързо изчезнали\", написа милиардерът.", "date": "2017.10.19", "title": "Мним британски министър поискал 5 млн. долара от Ричард Брансън за откуп"}
{"url": "http://www.dnevnik.bg/sviat/2017/10/19/3062194_turciia_razreshi_na_duhovnici_da_registrirat_brakove/", "text": "Парламентът на Турция одобри тази нощ закон, според който лицензирани от държавата сунитски духовници придобиват правото да регистрират бракове, съобщи тв канал Си Ен Ен Тюрк, цитиран от ДПА.  Вносителите от Партията на справедливостта и развитието на президента Реджеп Тайип Ердоган и поддръжниците на законопроекта твърдят, че промяната откликва на културните потребности на турците и ще предотвратява съжителствата без брак.  Светски ориентираната Народнорепубликанска партия, която е основната опозиционна сила, изрази остро безпокойство относно разделението между религията и държавата.Парламентарно представената прокюрдска Демократична партия на народите също се обяви против закона, като неин депутат заяви, че промяната подкопава правата на жените, в частност правото на развод.  Някои критици казват, че новата мярка лишава от равни възможности онези, които не изповядват сунитския вариант на исляма.  По закон Турция е светска държава, но през последните години в страната се засилват ислямско-консервативните тенденции, отбеляза ДПА.", "date": "2017.10.19", "title": "Турция разреши на духовници да регистрират бракове"}
{"url": "http://www.dnevnik.bg/analizi/2017/10/19/3062099_ako_makedoniia_iska_da_stane_normalna_durjava/", "text": "След изборите в неделя Никола Груевски загатна с наведена глава оттеглянето си от политическата сцена в Македония. Не каза \"оставка\", но то не се и налагаше. Оставката бе надвиснала над него като сянка, а думите му бяха просто отчаян порив да демонстрира решителност и твърдост. Опитът му да оправдае тежкото поражение с обвинения за нередности е само замазване на очите на симпатизантите и партийните членове преди втория тур на 29 октомври, когато съдбата му ще бъде окончателно решена. Крушението на Груевски вече е факт. Остава обаче големият въпрос: какво правим със системата, която той наложи след своето над 10-годишно управление? Система, в която доминираха корупцията, шуробаджанащината, клиентелизмът и национализмът. Система, която контролираше съдебната власт, всяваше страх и ограничаваше свободата на гражданите и медиите. Система, чиито ужасни подмоли се видяха на 27 април тази година с въстанието в парламента. Система, за чиято налудничавост научихме от записите, публикувани от тогавашната опозиция и днешна власт в Македония. Система, която скара държавата с нейните съседи и с международната общност. Система, която измисли \"Скопие 2014\" и така превърна македонската столица в долина на кича и в обект на подигравки по цял свят. Македония е изправена пред историческа задача В нощта след голямата си изборна победа привържениците на Социалдемократическата партия бяха в еуфория както от поражението, нанесено на съперника, така от неочаквано голямата си победа. И разбираемо оставиха на втори план всички проблеми, пред които е изправена страната - както у дома, така и навън. Да, лидерът на социалдемократите Зоран Заев предупреди, че \"сега ще трябва да запретнем ръкави\", което определено внесе известно отрезвяване в онези часове на възторг. И независимо дали Груевски наистина ще влезе в затвора, Заев трябва да бъде наясно, че той и неговата партия са изправени пред историческа задача - и нямат право на много грешки. Отговорността е голяма, точно както и очакванията на гражданите. Груевски вече няма да предопределя съдбата на Македония, но онова, което ще се случва в Македония, навярно ще предопредели съдбата на Груевски. Или на онези, които в бъдеще решат да следват примера му. Тъй или иначе, справедливост трябва да има. Но справедливост може да се постигне само чрез реформиране на съдебната система, за чиято независимост политиката трябва да създаде условия. Неслучайно във втория доклад на експертната група на Европейската комисия се споменава именно опасността \"превзетата държава\" в Македония просто да бъде подменена с друга. И Брюксел, и останалите симпатизанти на Македония в международната общност през последните 25 години се наслушаха на приказки за \"ново начало\", на безчет неизпълнени обещания за възраждане и нов живот. Да не говорим пък за македонските граждани. Ако Македония иска да стане нормална държава, не е достатъчно просто Заев да седне на трона на Груевски, а кметове от Социалдемократическата партия да сменят кметовете от ВМРО-ДПМНЕ. Предстои работа по самите основи на обществото: в образованието, където децата от малки се учат на подчинение, а не на критично и творческо мислене; в здравеопазването, което разболява вместо да лекува; в държавната администрация, където кариера се прави с партийна книжка, а не с качества; и изобщо в манталитета, който гледа на властта като на шанс за забогатяване, а не като служба в името на обществото. Реформите, от които се нуждае Македония, не бива да си останат някакви теоретични законодателни проекти, които никой не провежда. Те трябва да се превърнат в пример за различно поведение, което държавното ръководство демонстрира пред обикновения гражданин. Култът към личността на лидера и смирението пред него трябва да бъдат заменени от критичност и диалог. За да не се повтори Груевски Няма да мине много време, преди да се появят първите новини за, примерно, разпределяне на обществени поръчки по партиен или частен интерес - както на централно, така и на местно равнище. Да, това се случва по цял свят. Разликата обаче е, че там, накъдето Македония се е упътила, такива явления са наказуеми. И ако безнаказаността на длъжностните лица остане валидна като принцип, всички обещания ще се окажат просто празни думи. А опитът клиентелизмът да се пребоядиса в нови партийни цветове само ще ускори краха на държавата и ще се върне като бумеранг към управляващата партия. Същото важи и за потискането на медиите. Изкушението да използваш част от старата система в своя полза, за партийни или лични облаги, скоро ще тласне новата управляваща партия в коловоза на \"груевизма\". Тъй че единствено пълното демонтиране на системата \"Груевски\" може да донесе успех на държавата и на управляващата партия. Нека не забравяме, че тази система не беше измислена от Груевски или ВМРО-ДПМНЕ. Те просто усъвършенстваха онова, което наследиха от социалдемократите през 1990-те години. Следователно задачата не е никак лесна. А тя е да се изгради система, в която Груевски не може да се повтори. Това е възможно само с независима съдебна система, с професионална администрация, свободни медии и силно гражданско общество. Накратко: ще е нужна много смелост и качествена работа, за да потръгнат промените в Македония. А дали Заев и неговата партия наистина имат решимостта да поемат по този път - това ще си проличи много бързо. Засега има място само за умерен оптимизъм. Но не и за еуфория.", "date": "2017.10.19", "title": "Ако Македония иска да стане нормална държава"}
{"url": "http://www.dnevnik.bg/analizi/2017/10/19/3060437_evgeniia_ivanova_niama_radikalizaciia_na_religiozna/", "text": "- Както обикновено у нас, правилата се измислят за конкретни хора и конкретни ситуации. Представяте ли си какво ще стане, ако човек, завършил Оксфорд, например, бъде подложен в България на тест (такова беше предложението на Каракачанов за имамите, завършили в арабските държави) от някоя тричленка, съставена от самия него, Валери Симеонов и някой друг патриот? Ами, човекът ще се откаже и ще си се върне в Оксфорд. Вярно, Саудитска Арабия не е Оксфорд, но нали пък ислямът е тръгнал именно оттам, а не от София? Ако образованието по ислям се финансираше от София обаче, всичко щеше да бъде прозрачно и нямаше непрекъснато да въздишаме, че в него се наливат пари от някакви много страшни места. Колкото до Висшия ислямски институт, той отдавна се нуждае от акредитация (а не – лицензиране), но тя все не му се дава, защото нямал сграда. А няма сграда, защото феновете на Каракачанов час по час се събират да протестират, че не искат такива сгради. Правила в България и сега има: всички чуждестранни дипломи се легализират, а кандидат-преподавателите се назначават с конкурс (не с тест), провеждан от академично жури. Добре би било тези правила да се познават. Даже от министрите. - Ако някой е направил \"откритие\", че жителите на гетата сменят вярата си, това означава твърде слабо познаване на тази общност. Документите показват, че още от ранните векове на Османската империя, когато основно се заселват в балканските територии, циганите често сменят религиозната си принадлежност – та до ден днешен. Тази смяна може да се дължи на множество причини, в повечето случаи – конюнктурни (каквито са най-често причините и за всички останали общности с променена религия).  В сегашната ситуация наблюдаваме дори не толкова промяна в религиозната принадлежност (доколкото немалка част от тях в Южна България са потомствени мюсюлмани), колкото \"внезапна\" религиозност, често дължаща се на бедност, болести, нещастия, в някои случаи – даже на мода.  Мотивът обаче, който ще придобива все по-голямо значение за тази \"нова\" религиозност, е протестът – срещу отхвърлянето от обществото, срещу униженията, срещу рестрикциите. След като гласувахме специален закон заради трийсетина жени (а преди осъждането на Ахмед Муса те бяха пет), сега не би трябвало да се изненадваме, ако станат повече. - Двете големи  изследвания , които направихме заедно с \"Алфа рисърч\" през 2011 и 2016 г., както и постоянните ми теренни сондажи показват, че никъде в България (засега) не съществува среда за разпространение на ислямизъм (или – политически ислям). Понятието \"радикален ислям\", влязло, за съжаление, в широка употреба, обозначава религиозност, а не – идеология. Държа да отбележа, при това, че тези изследвания са единствените (поне – доколкото ми е известно), влезли – и с количествена, и с качествена методика – в гетата. Повечето от останалите колеги интервюират учители, социални работници, здравни работници и представители на правоохранителните органи, но не и самите \"заподозрени\" и тяхното непосредствено обкръжение.  Разбира се, работата на изследователите не е да \"заловят спящи клетки\", а да посочат процеси, способстващи зараждане и потенциално развитие на радикализация. Твърдя със сигурност, че липсват белези за каквато и да било радикализация на религиозна основа. Напротив: засилената религиозност – било мюсюлманска или християнска – помага за социализацията на тези хора, за формиране на ценностна система, за създаване на усещане за общност - начинания, в които се провалиха както образованието, така и множество неправителствени организации.  Това, разбира се, не означава, че е не е възможно да се появи радикализация със социална мотивация, основана върху бедност, отхвърленост, унизеност, рестрикции. Такава радикализация би могла да засегне следващите поколения – все по-необразовани и незнаещи български език. Това би трябвало да ни тревожи, а не – внезапното обръщане към Бог, което е възможно да се мотивира от същите тези основания – бедност, отхвърленост и т.н.", "date": "2017.10.19", "title": "Евгения Иванова: Няма радикализация на религиозна основа"}
{"url": "http://www.dnevnik.bg/sviat/2017/10/19/3061976_kak_madrid_shte_upravliava_barselona_ako_katalunia_ne/", "text": "Отмяна на автономията или съгласие между Мадрид и Барселона за предсрочни избори - това са двата сценария, по които може да протече днешният ден в Каталуня, ако местният премиер Карлес Пучдемон не отстъпи в намерението автономната област да обяви независимост. Тази сутрин в 10 ч. местно (11 ч. българско) време изтича крайният срок, който има Пучдемон, преди Мадрид да задейства дългоочаквания чл. 155 от Конституцията - отнемане на статута на автономна област. Според испански медии той е твърдо решен да не се отказва от независимостта, но обмисля дали да не опита да свика предсрочни избори - ход, който би блокирал стъпката на правителството. От друга страна източници на в. \"Ел паис\" твърдят, че правителството в Мадрид е склонно да се откаже от прякото управление, ако Барселона обяви нов вот. Миналата седмица той получи общо осем дни да обясни действията си на Мадрид, след като обяви декларация за независимост като резултат от референдума за отделяне по-рано този месец и я подписа, но добави, че самата независимост се отлага. Пучдемон разполагаше с два отделни срока - в понеделник и в четвъртък, съответно за да изясни дали е обявил независимост с декларацията и ако да, да се откаже от нея. В понеделник той можеше да съобщи, че не е прокламирал отделяне, а можеше и да оттегли декларацията. Каталунският лидер обаче  отказа  да използва \"да\" или \"не\" в отговора си до испанските власти. \"Няма мека и твърда версия на Чл. 155 от Конституцията,\" написа каталунското издание \"Вангуардия\" за очакваната отмяна на автономията. Правителствени източници на вестника и на испанската обществена телевизия, разказват, че липсата на адекватен отговор от Пучдемон ще затрудни отмяната на автономия. От друга страна Мадрид започна с подготовката за пряко управление още в сряда, като си отвори сметка в централната банка, с която да управлява Каталуня. Какво ще се случи с Пучдемон Премиерът Мариано Рахой и вътрешният министър Сорая Саенс де Сантамария няма да отнемат поста на Пучдемон, който той заема след избори, нито ще назначат нов премиер. Той ще остане на поста си, но ще бъде лишен от повечето си правомощия, които ще се дадат на държавата. Пучдемон обаче ще остане премиер на Каталуня, докато временното прекратяване на автономията не се гласува в парламента. Кой ще управлява Другите министри, които формално носят титлата \"съветници\", няма да имат никакви задължения. Първи вероятно ще загуби поста си вицепремиерът Ориол Жункерас, който отговаря за финансите на Каталуня. Парламентът ще остане разпуснат, за да няма \"противоречащи си\" власти. За времето, в което автономията на Каталуня е прекратена (но не окончателно премахната, защото това също би противоречало на Конституцията), ще съществува \"преходна правителствета власт\", която ще е върховното политическо тяло начело на областта. Ще я формира специален екип делегати на министерствата в Мадрид, който ще поеме ежедневното управление, следвайки напътствията на правителството. Колко ще продължи прякото управление Крайната цел ще е възможно най-бързо свикване на предсрочни избори. След изборите автономията би трябвало да се възстанови. Все още не е решено дали срокът да е фиксиран - три месеца или в документа, с който се известява, да се определи нуждата \"възможно най-скорошен\" вот. Кога ще се задейства Чл. 155 На теория мерките могат да се одобрят още утре сутринта, на среща на кабинета след като се установи, че Пучдемон не е изпълнил изискванията. При всички положения ще изискват одобрението на Рахой, който заминава на Европейски съвет в четвъртък вечерта и се връща в петък след обяд. Според \"Вангуардия\" кабинетът счита за най-добър вариант процедурата да е задействана преди премиерът да пристигне в Брюксел, за да може да ги представи пред колегите си. Необходимо е те да бъдат одобрени от Сената в следващите осем дни или девет дни, въпреки че до момента кабинетът е настоявал решението да се вземе по-бързо. Източниците на изданието твърдят, че решението в двореца \"Монклоа\" (централата на правителството) е да се даде на Пучдемон още време за размисъл - време, в което той може да предпочете \"най-малкото зло\" и да свика предсрочни избори. Той ще има право да го направи, тъй като правомощията му няма да бъдат иззети преди вота в горната камара. Ще действа ли кабинетът \"едностранно\"  Въпросните мерки няма да се приемат, ако управляващата Народна партия няма политическа подкрепа от другите големи формации - най-вече социалистите и центристката, тръгнала от Каталуня формация \"Граждани\" (четвърта в парламента). Макар консерваторите на Рахой да имат мнозинство в Сената и то да им е достатъчно, те смятат, че юридически издържаните стъпки биха били политически провал, ако не могат да разчитат на широка подкрепа. От \"Монклоа\" казват, че опозицията навярно ще бъде подтиквана от \"общ интерес\" с управляващите - идеята, че ако не се действа, страдат икономически и Каталуня, и цяла Испания. Лидерът на третата политическа сила, лявата партия \"Подемос\" Пабло Иглесиас обаче помоли и Рахой, и Пучдемон да се въздържат от каквито и да било действия. Има ли Пучдемон алтернативи Отказ от независимост или свикване на предсрочни избори. Подобен ход би бил рискован заради разочарованието на част от базата му, че е предпазлив в обявяването на независимост, както и заради опита на други националистически формации в каталунския парламент и правителство да му отнемат инициативата и да обявят, че именно те са предложили този изход. В каталунските медии се говори и за възможността Пучдемон да обяви независимост и след това да свика предсрочни избори (наричани от Барселона \"учредителни\", но смятани от Мадрид за \"регионални\"), което би отложило ефекта на декларацията. Обсъждан е и вариантът тя да бъде приета от депутатите в Барселона. Това обаче е рисковано, защото може да инкриминира всички гласували с \"да\". Декларация, последвана от избори, обаче би укрепила положението на Пучдемон пред националистите и едновременно с това би спасило автономията на Каталуня. Източници на \"Вангуардия\" от кабинета казват, че ако Пучдемон изрично обяви независимост, Мадрид все пак ще задейства някои стъпки по чл. 155 - например да сложи контрол върху финансите - дори да бъдат свикани предсрочни избори.", "date": "2017.10.19", "title": "Как Мадрид ще управлява Барселона, ако Каталуня не се откаже от независимостта"}
{"url": "http://www.dnevnik.bg/sport/2017/10/19/3062196_ludogorec_izliza_sreshtu_braga_za_purva_bulgarska/", "text": "Лудогорец\" гостува на \"Брага\" в третия си двубой от груповата фаза на Лига Европа. Българският шампион и петият в португалското първенство ще премерят сили на стадион \"Мунисипал\" от 22.05 часа. Двата отбора заемат първите две места в група С. \"Лудогорец\" стартира с нулево равенство при гостуването на \"Истанбул Башакшехир\", след което победи \"Хофенхайм\" с 2:1 у дома. \"Брага\" е лидер със стопроцентов актив от шест точки след две победи с 2:1. \"Няма да открия топлата вода, ако кажа, че \"Брага\" е изключително силен отбор. Той го показва със своето поведение и резултатите си до момента. Това е отбор с много изчистен стил, играят много комбинативен футбол. Но като всеки и те имат своите слабости\", каза старши треньорът на \"Лудогорец\" Димитър Димитров-Херо на пресконференцията преди двубоя. Досега нито един отбор от България не е печелил официален мач на португалска земя. В осем срещи българските представители са записали едно равенство и цели седем загуби. ЦСКА е единственият, успял да си тръгне без поражение от Португалия. Това се случва във втория кръг на Купата на европейските шампиони през 1982 г., когато червените постигат нулево равенство срещу \"Спортинг\" в Лисабон, но отпадат заради равенство 2:2 в първата среща. Освен край на черната серия на българските отбори в Португалия, \"Лудогорец\" ще опита да сложи край и на дългата си серия без победа като гост. Българският шампион не е печелил европейско гостуване вече девет поредни мача. За последно \"Лудогорец\" победи далеч от дома преди 14 месеца, когато отстрани драматично \"Цървена звезда\" в квалификациите на Шампионската лига с 4:2 след продължения. Оттогава разгадчани записаха шест равенства и три загуби при гостувания в евротурнирите.  \"Това, че имаме доста голям опит в Европа, е някакъв плюс за нас. С резултатите, игрите и потенциала си обаче \"Брага\" показа, че е фаворит в нашата група. Не съм изненадан от класирането, въпреки че \"Хонфехайм\" беше определян като големия фаворит. Според мен \"Брага\" заслужено е начело в групата\", каза още Димитров. Контузията на Густаво Кампаняро е единственият кадрови проблем за \"Лудогорец\" преди мача. Добрата новина за българския шампион е възстановяването на Вандерсон. Бразилецът беше заменен заради контузия в шампионатния мач с \"Черно море\", но ще бъде готов за двубоя в Брага. \"Брага\" има доста повече проблеми с отсъстващи играчи. Заради контузии извън сметките останаха вратарят Марафона, Диего Соуза, Марко Бекич, Лазар Росич, Бруно Уилсон и Нуно Секейра. \"Лудогорец\" се намира в серия от шест последователни победи във всички турнири. В тези двубои разградчани отбелязаха 15 гола и допуснаха три. Пет от победите дойдоха в Първа лига, където шампионите успяха да изместят ЦСКА от първото място.  \"Брага\" също намери верния ритъм в португалското първенство след колебливото начало на сезона. Тимът, воден от Абел Ферейра, спечели последните си три шампионатни срещи и се придвижи до петото място. \"Брага\" е фаворит в този мач. Това е голям отбор със силни играчи. Ние обаче сме готови да изиграем един добър мач\", каза плеймейкърът на \"Лудогорец\" Марселиньо в навечерието на мача. ", "date": "2017.10.19", "title": "\"Лудогорец\" излиза срещу \"Брага\" за първа българска победа в Португалия"}
{"url": "http://www.dnevnik.bg/na_put/2017/10/19/3061233_kak_se_stiga_do_ostrov_sv_elena/", "text": "Как се стига до остров Св. Елена, известен най-вече с това, че тук, преди близо 200 г. е прекарал последните си дни френският император Наполеон Бонапарт. До миналата седмица пътуването беше възможно единствено с кораб от Кейптаун, като продължаваше 5 дни. Вече не е така. От събота изолираният в южната част на Атлантическия океан вулканичен остров, който е британско владение, има редовна връзка с останалата част от света и по въздуха, съобщават британските медии. Пътуването от Йоханесбург продължава 6 часа със спирка за презареждане в Намибия и може да се осъществи веднъж седмично. Силният страничен вятър прави пистата - с дължина 1950 м, недостъпна за по-големи самолети и затова линията се обслужва от  Embraer 190 с капацитет 100 души.  Това поставя под съмнение очакванията за туристически бум на острова - под властта на британската корона от 1658 г., чиито обитатели са едва 4500. В същото време местата за настаняване от няколко дузини нарастват до над 100. Строителството на летище на скалистия остров се обсъжда още от 30-те години на 20 в. Най-удобното място обаче е отхвърлено заради близостта на гнездящи редки птици. Избрано е ново място - в долина, изравнена с 8 млн кубически метра скала. Начинанието - за ужас на \"Даунинг стрийт\", струвало 285 млн. паунда или 60 хил. на местен жител. Забележителностите са домът на Наполеон, гробището, където са погребани около 6000 каторжници след Англо-бурската война. Освен това островът е подходящ за гмуркане и разходки сред непокътнатата природа.", "date": "2017.10.19", "title": "Как се стига до остров Св. Елена"}
{"url": "http://www.dnevnik.bg/photos/2017/10/19/3062221_snimka_na_denia_opitomiavane_na_divoto/", "text": "Зоопаркът \"Ройев Ручей\" град Красноярск, Русия, предлага на своите посетители програма за опитомяване на диви животни за изследване, образователни цели и общуване. Мик е на година и половина и е от вида сив бухал.", "date": "2017.10.19", "title": "Снимка на деня: Опитомяване на дивото"}
{"url": "http://www.dnevnik.bg/intervju/2017/10/19/3062205_zornica_markova_avtor_na_durjavata_ktb_temata_ktb/", "text": "- Първо, много от хората, с които се виждахме, не искаха да говорят официално. Това не е голяма изненада. Повечето предпочитаха да останат анонимни - да бъдат нецитирани. От една страна е ясно защо - не искат да се свързват с тази тема, от друга осъзнават, че е важна и за нея трябва да се говори, за да се намерят отговорите на важните въпроси. Така, скрити зад анонимността, много от източниците ни споделиха ценна информация. Интересен момент беше и срещата с Цветан Василев, която ние се опитвахме да направим близо година. Важно е да кажа, че търсихме за интервю и коментар всички главни действащи лица около КТБ, но много от тях отказаха да отговорят на нашите въпроси. С Василев се свързахме през хора, които знаем, че имат достъп. Започнахме да го търсим през лятото на 2015 година. Той се съгласи една година по-късно. Любопитно беше, че на неофициалната среща, състояла се ден преди официалната, той беше със съпругата си, която също беше активен участник в разговора. Беше запозната както с дейността на банката, така и със събитията, случили се около нейния фалит. На следващия ден, когато беше интервюто, Василев беше сам. - Има такива, но може би те ще излизат впоследствие и ще предизвикат дебати. Другото интересно около неговото интервю, е че той искаше да си го види преди да бъде публикувано, но нанесе много малко корекции, технически. Очаквах той да промени много от нещата. Или поне да не ги остави във вида, в който ги беше казал, но това не се случи. - Книгата, наречена \"КТБ какво се случи. Оригиналът\" беше разпространена с в. \"Телеграф\". Това всъщност беше отговор на нашето разследване. Ние бяхме готови с драфта на книга още през февруари. Тогава изпратихме работния вариант на надзорния съвет, който е част от проекта KTBfiles и който трябваше да даде обратна връзка, препоръки, идеи. В този надзорен съвет влизат известни имена, общественици, специалисти в своята област. В последствие разбрах, че един от членовете на съвета е препратил книгата към външни за проекта хора. Месец след това се появи въпросната книга \"КТБ какво се случи. Оригиналът\". Смешно е, защото нашето работно заглавие беше \"КТБ какво се случи?\". - Аз пътувах често, срещах се с хора и извън България. Някои от разговорите трябваше да се водят и от дистанция. Любопитното е, че хората сякаш имаха повече спокойствие и дори доверие, като говорят с някого, който не е място, не е в София, който е журналист \"отвън\", а не отвътре. - При някои е страх, при други е предпазливост. Защото не се знае в бъдеще какво ще се случи и как името им ще бъде свързано със съдбата на тази банка. Все пак имаше и официални разговори и те са цитирани в книгата с имена. - Краткосрочно излизането на книгата ще предизвика реакция, която ще бъде разделена на две. Отново някои ще искат да видят фактите. Други ще видят конспиративен план, който ще причислят към някои лагери, групи и кръгове. Това е неизбежно, цялата медийна среда е такава и ти не можеш да промениш подхода на този тип медии. Средносрочно много ни се иска все пак институциите, от които зависи бъдещето на разследването, да погледнат по-широко на темата и да видят не само тесния кръг на замесените, да потърсят виновни извън банката и конкретния регулаторен орган. Защото това би довело и до по-голяма справедливост. А и по-важно - това ще помогне да се развали механизма на захваната държава. Защото КТБ не е обикновен банков фалит, има много повече замесени институции и хора. Ако не се погледне по-дълбоко на темата, този модел може да се повтори и няма гаранция, че няма да се случи с друга банка или институция. - Дългосрочно... предпочитам да съм песимист, за да бъда впоследствие приятно изненадана, ако се стигне до положително развитие. - Към този момент, не. Подходът на разследващите показва, че фокусът е много тясно насочен към една малка група от отговорни хора и институции. Те ще получат своето наказание може би, но с това генералният проблем няма да бъде решен. А той е именно, че беше допуснато една банка да бъде обвързана с икономически и политически интереси, които от своя страна впримчиха цели държавни институции. - Тотално игнориране. Единствено Александър Ангелов - адвокат и приближен до депутата от ДПС Делян Пеевски, каза, че няма какво да си говори с нас. След това през него и през пресцентъра на ДПС изпратихме покана до Делян Пеевски и получихме пълно игнориране. Същото се случи и с Борисов, и с Доган. Орешарски тогава отговори, комуникацията беше с есемеси и беше по време на президентската кампания. Затова той реши, че искаме да го атакуваме. Но той не знаеше, че таймингът беше такъв и в този момент приключвахме с писането. Просто беше дошъл моментът да потърся обратна връзка от засегнатите хора. Единствено Сергей Станишев отговори тогава че, не е в България, но би се видял с нас. - Делян Пеевски пише от време на време писма. Или дава някъде интервю. Сигурно ще последва и кампания в контролираните от него медии. За съжаление средата е такава, че дори истинските журналистически разследвания се маргинализират до това \"Кой ги прави, защо ги прави, към кой кръг принадлежи и кого иска да нападне\", вместо да се дискутира по същество какво има в разкритието. - Много неща биха могли да се направят още. Темата КТБ тепърва ще става актуална покрай делото. Моя голяма лична питанка беше дали трябва да актуализираме съдържанието на книгата след внасянето на обвинителния акт. Но в крайна сметка ние показваме механизмите и зависимостите в модела, който може да бъде наречен по различен начин: моделът на захванатата държава, моделът #КОЙ, моделът КТБ. Показваме и кои са хората в държавата КТБ. И това не се изчерпва със списъка на обвиняемите. Да се върна към въпроса: дали не остана време за нещо - това е едно съдържание, което може да се актуализира постоянно. - Играчите да, те в момента са активни политици, бизнесмени, инвеститори. Те са на политическата и обществената сцена. - Може да стане интересно, ако има развитие на казуса \"Магнитски\". Защото по този начин КТБ излиза на международна сцена и със сигурност фактите ще бъдат анализирани по друг начин, а и казусът няма да е само в ръцете на българската прокуратура, но и на много други международни институции. И въобще, разследването на КТБ има шанс, ако бъде подложено на международен натиск.", "date": "2017.10.19", "title": "Зорница Маркова, автор на \"Държавата КТБ\": Темата КТБ тепърва ще става актуална"}
{"url": "http://www.dnevnik.bg/bulgaria/2017/10/19/3062244_chastniiat_falit_bi_bil_opasen_eksperiment_v_momenta/", "text": "Промените в Гражданско-процесуалния кодекс, които  Народното събрание одобри в сряда  на второ четене, постигат баланс между интересите на всички участници в изпълнителното производство, а отпадналите от финалния текст предложения са създавали риск от допълнителни проблеми. Това е мнението на председателя на правната комисия в Народното събрание Данаил Кирилов. В сутрешния блок на БиТиВи той посочи, че значително са ограничени допълнителните разноски, включително и адвокатските хонорари и така дребни задължения няма да се \"надуват\" до непоносими нива. Ще има и възможност длъжникът сам да погаси задълженията си без да се минава през съдебна процедура. След измененията, ако не е намерен длъжникът на всички посочени адреси, не може да се издаде заповед за незабавно изпълнение – ще бъде съден по общия ред. \"Ограничили сме обезпечителните мерки и сме ги обосновали със съразмерността – не заради 100 лв. дълг да се възбрани жилището на длъжника\", обясни Кирилов. От друга страна, той отбеляза, че \"правната наука и съдебната система\" са убедили депутатите, че 10-годишната давност на дълговете не е добра идея: \"Ако дадем тази опция, ще възпитаме длъжника неправилно – не е необходимо да си правно дисциплиниран, ходи се скрий някъде по света и след 10 г. ще се върнеш\". По същия начин Кирилов е и противник на концепцията за частен фалит: \"При частния фалит длъжникът губи правоспособност, неплатежоспособността води до загуба да се управляват граждански права, да се сключват сделки. В това състояние на икономиката е свръх опасно да вървим към такива експерименти\", обяви той. Определи като гладиаторски боеве преговорите с частните съдебни изпълнители, които възразиха на орязването на таксите. В отговор на въпрос, свързан с нуждата от гласуването на оставка на депутат, за което от БСП са отправили питане до Конституционния съд, Кирилов посочи, че това няма противоречие с основния закон. Освен това според него в БСП смесвали практиката в общинските съвети с тази в парламента.", "date": "2017.10.19", "title": "Частният фалит би бил опасен експеримент в момента, смята Данаил Кирилов"}
{"url": "http://www.dnevnik.bg/sviat/2017/10/19/3062230_izvestna_ruska_vodeshta_i_dushteria_na_mentor_na_putin/", "text": "Известната руска телевизионна звезда Ксения Собчак заяви днес, че ще се кандидатира за президент на изборите през март догодина, предадоха руските медии и световните агенции.  Известната водеща е дъщеря на Анатолий Собчак, покойния кмет на Санкт Петербург през 90-те години, под чието крило започва политическата кариера на президента Владимир Путин. Известна с ексцентричното си поведение и коментари, през 2011 и 2012 г. тя се присъедини към протестите срещу Кремъл в Москва, но не отправи критики към Путин, който някога е бил заместник на баща ѝ. \"Като всеки руски гражданин, имам правото да се кандидатирам на президентските избори. Реших да се възползвам от това си право, дори и само защото съм против всички, които обикновено се възползват от него\", заявява Собчак, цитирана от Франс прес, във видеоклип, публикуван на новооткрития сайт на нейната кампания. \"Осъзнавайки всички рискове и невероятната сложност на тази задача, реших, че участието ми в президентските изборите действително може да е крачка по пътя към необходимите за нашата страна преобразувания.\" Понякога наричана \"руската Парис Хилтън\", е звезда на множество телевизионни предавания и главен редактор на модно списание \"Офисиел\", отбелязва АФП. Ако има намерение да се кандидатира като независим кандидат, тя ще трябва да събере 300 000 подписа в подкрепа на кандидатурата си. Да зачеркнеш \"Собчак\" вместо \"Против всички\" В писмо, публикувано във в. \"Ведомости\", тя подчертава, че кандидатурата ѝ ще е аналог на отменената графа \"не подкрепям никого\" в бюлетините. \"Подканвам всички политически сили, готови да използват кандидатурата ми като трибуна, да изкажат претенциите си към сегашната ситуация и сегашната власт в рамките на моята кампания, защото това не е кампания за Собчак, а против начина, по който е устроен политическия и обществен живот днес\", се казва още в писмото, цитирано от ТАСС и БТА. Самата тя подчертава, че не се придържа към твърди идеологически рамки и не е член на никоя партия. Дори адресът на сайта ѝ се превежда като  \"Собчак против всички\" . От средата на миналото десетилетие графата \"Против всички\" не е част от руската бюлетина. Според Собчак тя е необходима, защото гласуване за Путин или опозиционните лидери Генадий Зюганов, Владимир Жириновски и Григорий Явлински (последните определя като \"дубльори\"), ако не се допускат истински алтернативи, е бетониране на статуквото. \"не е избор на президент\". \"Ако гласувате за Собчак, не я избирате за президент, просто получавате законова възможност да кажете \"Стига!\" \"Спаринг партньор\"? В началото на септември в. \"Ведомости\" писа, че  Кремъл търси жена за спаринг партньор  на Путин на изборите и че Собчак се разглежда като възможна кандидатура. Тогава източник, близък до президентската администрация, тя би била \"идеалният кандидат\" и \"демонстрира образа на модерна млада жена с желание да се впусне в политиката\". На сайта на \"Ведомости\" писмото на Собчак, препубликувано от вестника, е с дата 30 септември, а не 18 октомври. Попитан от сайта \"Медуза\", главният редактор на изданието обяснява, че нито може да потвърди, нито да отрече каквато и да било информация по темата. Собчак бърза да добави, че е готова да отмени кандидатурата си, ако опозиционният активист и блогър Алексей Навални и други кандидати от либералната опозиция бъдат допуснати до участие в изборите. Руските власти вече изключиха възможността той да се яви през догодина заради присъда, но Навални оспорва това. В края на септември той предупреди Собчак, че с евентуална кандидатура тя ще помогне на Кремъл, като раздели опозицията. Тогава той каза, че на Кремъл е нужен \"карикатурен либерален кандидат\". \"Те (управляващите) казват: да, ние няма да пуснем Навални, той е екстремист престъпник, но на вас ви трябва представител на опозицията? Ето ви Ксения Собчак.\" Самият Навални е най-известният съперник на Путин. Сегашният държавен глава не е обявил дали ще се кандидатира за втори мандат,  но очакванията са  това да се случи.", "date": "2017.10.19", "title": "Известна руска водеща и дъщеря на ментор на Путин се кандидатира за президент"}
{"url": "http://www.dnevnik.bg/zdrave/2017/10/19/3062261_lichnite_lekari_sa_s_500_po-malko_ot_nujdite/", "text": "Около 500 лични лекари не достигат, в малките населени места се налага джипита да обикалят по няколко села. Проблемът е голям, липсват млади колеги, които да практикуват. Това заяви доц. Любомир Киров, председател на Националното сдружение на общопрактикуващите лекари пред БНТ. Нашата работа не е атрактивна, ако беше такава щеше да има наплив от кадри, допълва той. Посомва, че в европейските директиви се казва, че развитието на първичната помощ е акцент, но в България това не се случва. Да специализираш обща медицина е най-трудно, специализантът няма от къде да получи финансиране. В новия бюджет няма увеличение на средствата за първична помощ. Не е достойно да се говори едно, а да се прави друго, каза още доц. Киров. Д-р Снежана Бакърова, която има 27-годишна практика на лекар, разказва, че обслужва 32 села и махали в Родопите, а работният й ден често продължава по 12 часа. Налага се и да изминава по над 32 километра на ден, за да помогне на пациентите си, които са общо 2500 души. Лошото е, че пътищата са по-трудно проходими, не на всички места има покритие... и това създава трудности при комуникациите. Обикновено населението, което обслужвам е застаряващо, много болно, близките на тези възрастни хора са в града, разказва тя. Допълва, че има огромна разлика от практиките в града, където са близо спешен център, болница, лаборатории. На село условията на труд за лекаря са много по-тежки. Имам немалко повиквания през нощта, на които няма как да откажа, защото в много ситуации пациентът е супер спешен и до идването на спешен екип аз трябва да направя ред неща, за да мога по някакъв начин да бъда полезна на пациента, допълва лекарят.", "date": "2017.10.19", "title": "Личните лекари са с 500 по-малко от нуждите"}
{"url": "http://www.dnevnik.bg/ot_vas/novini_ot_vas/2017/10/19/3062236_absoljuten_recidivist/", "text": "Лошото е, че гражданина заснел и качил нарушението не е избрал да го прати до пътна полиция!", "date": "2017.10.19", "title": "Абсолютен рецидивист"}
{"url": "http://www.dnevnik.bg/sviat/2017/10/19/3062264_mei_se_gotvi_da_otstupi_pred_brjuksel_za_pravata_na/", "text": "Британският премиер Тереза Мей ще произнесе днес на заседанието на Европейския съвет реч, в която ще обещае на трите милиона граждани на ЕС, пребиваващи на Острова, възможно най-добрите условия след Брекзит, предадоха световните агенции, цитирани от БТА. Според предварително разпространения текст на речта тя ще каже: \"Гражданите на ЕС, които устроиха живота си в Обединеното кралство имат голям принос за нашата страна. И ние искаме те и техните семейства да останат. Не мога да бъда пой-ясна: гражданите на ЕС, живеещи законно в Обединеното кралство днес, ще могат да останат.\" Мей ще обещае още, че е назначи група от компютърни, технически и правни експерти, която да гарантира, че процесът ще протече гладко.  Мей ще изрази увереност, че в преговорите с Брюксел по правата на гражданите ще са водят \"гъвкаво и творчески\" от двете страни, така че дискусиите да приключат успешно \"през следващите седмици\". Предлагайки отстъпки, премиерът ще заяви, че заселилите се във Великобритания граждани на ЕС вече няма на са длъжни да разполагат с пълна здравна осигуровка (Comprehensive Sickness Insurance), каквато трябва да имат понастоящем според правилата на ЕС.  Преговарящи по Брекзит от страната на ЕС изразяваха досега безпокойство от несъгласието на Лондон европейските граждани да могат търсят правата си в Съда на ЕС, ако британските съдилища не им ги признават. Днешното заседание на Европейския съвет ще бъде с участието на Мей. Утре обаче европейските лидери се събират без нея, за да обобщят напредъка в преговорите за напускане на Обединеното кралство и да решат дали е възможно Брюксел и Лондон да започнат разговори за бъдещите си отношения. Според източници на \"Файненшъл таймс\" и други британски издания  се очаква  те да отложат началото на евентуални търговски преговори.", "date": "2017.10.19", "title": "Мей се готви да отстъпи пред Брюксел за правата на европейските граждани след Брекзит"}
{"url": "http://www.dnevnik.bg/sport/2017/10/19/3062245_lionel_mesi_i_negovite_100_gola_za_barselona_v_evropa/", "text": "Звездата на световния футбол Лионел Меси изигра поредния си добър мач и достигна границата от 100 гола за \"Барселона\" в европейските клубни турнири. Аржентинецът  вкара при успеха с 3:1 срещу \"Олимпиакос\" , който доближи каталунците до класиране за следващата фаза в Шампионската лига. \"Надявам се той да стигне 200 гола до края на сезона\", пошегува се треньорът на отбора Ернесто Валверде. Само за два месеца от началото на сезона Меси вече има 15 попадения. \"Числата само потвърждават това, което виждаме от него всеки ден. Той постоянно преодолява бариери\", добави Валверде. \"Бих му дал всяка награда на света. От много години той е най-добрият футболист в историята. Превърна тази ера в знаменита. Гледаме на него като на лидер на отбора, допринася толкова много и никога не се уморяваме да му се наслаждаваме\", каза президентът на \"Барселона\" Хосеп Мария Бартомеу.", "date": "2017.10.19", "title": "Лионел Меси и неговите 100 гола за \"Барселона\" в Европа (инфографика)"}
{"url": "http://www.dnevnik.bg/zdrave/2017/10/19/3062272_spored_moskov_otmianata_za_zdravnata_karta_skriva/", "text": "Бившият министър на здравеопазването Петър Москов определи отмяната на националната здравна карта като \"юридически заврънкулки, които скриват възможност за източване на Националната здравноосигурителна каса (НЗОК). \"Здравната карта беше ефективен управленски инструмент за орязване на неефективни и ненужни от гледна точка на здравето на хората разходи. Целта й беше да поправи дисбалансите\", каза Москов и интервю за Би Ти Ви. Във вторник Върховния административен съд (ВАС) окончателно  отмени  постановлението на Министерския съвет за утвърждаване на националната здравна карта. Първоначално  друг състав на съда се произнесе по същия начин  през май, но решението му беше обжалвано от правителството и здравния министър. Според ВАС постановлението за здравната карта е нищожно, тъй като не е обнародвано в Държавен вестник, което е задължително за подобен нормативен акт. Според бившия здравен министър здравната карта не е отменена по същество и в определението на съда \"няма нито една дума по същество дали картата е добра или лоша, смислена или не. \"Министерския съвет смята, че националната здравна карта е административен акт, а административен акт не се публикува в Държавен вестник. Съдът обаче казва, че това е нормативен акт. За разлика от административния, нормативният акт се публикува в Държавен вестник. И понеже националната здравна карта не е публикувана в Държавен вестник, ВАС отменя цялата карта и цялата философия, която стои зад нея\", обясни Москов. \"Преди пет години същият съд, в друг състав, но с един повтарящ се съдия, отсъжда, че здравната карта на тогавашния здравен министър Стефан Константинов, е административен акт и не подлежи на публикуване в Държавен вестник. Сега ВАС казва, че картата е документ, изпълнен с правно-нормативна уредба. Зад тези юридически заврънкулки стои огромно прикриване на възможност да продължава източването на касата\", обобщи бившият министър на здравеопазването. Документът, който определя потребностите от болнична и извънболнична помощ в различните райони на страната и въз основа на който здравната каса сключва договорите с лечебните заведения, бе въведен от Москов по време на втория кабинет \"Борисов\". Картата определяше потребностите от медицинска помощ във всяка област, а на местата, където са били разкрити повече легла, здравното министерство можеше да откаже да разреши разкриването на нови отделения или болници. \"Здравната карта практически блокира инвестициите в здравеопазването, включително и на държавата в държавните болници. На базата на тази карта се въведоха и лицензионни режими за инвестиционно намерение, както и правила за подбор на договорите на монополиста НЗОК\", смятат от Центъра за защита на правата в здравеопазването. Петър Москов обяви, че към края на миналата година в България има 40 хил. легла за активно лечение, което \"според Европейската комисия, всички политически партии, синдикатите, съсловните организации и работодателите, е раздута болнична система, която е нефункционална и неефективна\". \"Отменената карта предлагаше тези легла да са малко над 34 хил. Средният разход за едно легло на година, заето или не, е 32 хил. лв. Тази сума, умножена по броя на излишните легла, дава 110 млн. лв. неефективен разход. Който обаче е приход за някои хора\", коментира Москов. По думите му парите са концентрирани спрямо бизнес интереса на определени групировки, а не спрямо нуждите на хората. \"Здравната карта беше ефективен управленски инструмент за орязване на неефективни и ненужни от гледна точка на здравето на хората разходи. Целта й беше да поправи дисбалансите\", обобщи бившият министър на здравеопазването. Според него без картата ще продължават да бъдат откривани болници на места, където реално няма нужда.", "date": "2017.10.19", "title": "Според Москов отмяната за здравната карта скрива възможност за източване на здравната каса"}
{"url": "http://www.dnevnik.bg/sport/2017/10/19/3062275_finiks_zapisa_nai-tejkata_zaguba_v_purvi_mach_v/", "text": "Финикс сънс\" записа най-тежката загуба в първи за сезона мач в цялата история на Националната баскетболна асоциация (НБА). \"Слънцата\" стартираха шампионата с катастрофално домакинско поражение със 76:124 срещу \"Портланд трейл блейзърс\". \"Срам ме е от това, което се случи. \"Портланд\" дойде тук и ни срита задниците толкова силно, колкото можеше. Не показаха никаква милост\", заяви треньорът на \"Финикс\" Ърл Уотсън след най-тежката загуба в 49-годишната история на тима от Аризона. Досега най-голямата загуба на \"слънцата\" беше с 44 точки разлика срещу \"Сиатъл суперсоникс\" през 1988 г. - 107:151. \"Портланд\" пък остана само на две точки от клубния си рекорд за най-убедителна победа - с 50 точки разлика срещу \"Кливланд кавалиърс\" през 1982 г. (129:79). Досега най-голямата загуба в първи мач от сезона беше на \"Лос Анджелис клипърс\" - 93:139 срещу \"Денвър нъгетс\" през 1987 г. \"Ще ми бъде много трудно да заспя тази вечер\", заяви младата звезда на \"Финикс\" Девин Букър. \"Слънцата\" вкараха само 35 точки през първото полувреме, след което изоставаха с 25 точки разлика. В един момент от двубоя разликата достигна 58 точки. В края домакините все пак успяха да спрат пропадането и останаха далеч от рекорда за най-голяма загуба в историята на НБА на \"Маями хийт\" срещу \"Кливланд\" с 80:148 през 1991 г. Деймиън Лилард беше най-резултатен за \"Портланд\" с 27 точки, към които добави пет борби и пет асистенции. Той вкара 10 от 20-те си стрелби от игра, включително четири тройки от шест опита, и не сбърка при четирите наказателни изстрела. Пат Коноутън добави 24 точки, Евън Търнър завърши с 12 точки, а Юсуф Нуркич се отчете с дабъл-дабъл от 11 точки и 11 борби. За \"Финикс\" Ерик Бледсоу вкара 15 точки, а Букър - 12. Двамата стреляха общо 35 пъти от игра, но реализираха само 11 от опитите си. \"Слънцата\" завършиха двубоя с 31.5% успеваемост в стрелбата, като пропуснаха 20 от 27-те си стрелби за три точки. През миналия сезон тимът от Аризона завърши на последното място в Западната конференция с 24 победи и 58 загуби. С по-слаби показатели в лигата беше единствено \"Бруклин нетс\", който спечели само 20 от мачовете си. В същото време \"Хюстън рокетс\" записа втора поредна победа. След като в първия ден от сезона  надиграха драматично шампиона \"Голдън стейт уориърс\" със 122:121 , тази нощ \"ракетите\" се наложиха със 105:100 над \"Сакраменто кингс\". Джеймс Хардън вкара 27 точки и направи девет асистенции за успеха на тексасци. Ерик Гордън, който замени контузения Крис Пол в стартовия състав, добави 25 точки. Над всички обаче беше младият център Клинт Капела, който завърши с 22 точки и 17 борби. \"Бостън селтикс\" загуби и втория си двубой за сезона. \"Келтите\" отстъпиха със 100:108 срещу \"Милуоки бъкс\" у дома. Янис Андетокунбо поведе \"елените\" към победата с 37 точки, 13 борби, три асистенции и три откраднати топки. Малкълм Брогдън добави 19 точки, а Крис Мидълтън и Матю Делаведова реализираха по 15. Най-резултатен за \"Бостън\" беше Джейлън Браун с 18 точки. Кайри Ървинг вкара 17, но пропусна 18 от 25-те си стрелби от игра. В откриващия мач за \"келтите\"  загубиха с 99:102 срещу \"Кливланд квалиърс\".  Двубоят беше помрачен от ужасяващата контузия на Гордън Хейуърд, който вероятно няма да играе до края на сезона.", "date": "2017.10.19", "title": "\"Финикс\" записа най-тежката загуба в първи мач в историята на НБА"}
{"url": "http://www.dnevnik.bg/biznes/2017/10/19/3062265_proveriavaniiat_ot_prokuraturata_zam-ministur_na/", "text": "Заместник-министърът на транспорта Ангел Попов, за когото  главният прокурор разпореди проверка  след  сигнал от БСП , обяви пред \"Нова телевизия\", че обвиненията срещу него са \"претоплена манджа\". Той припомня, че преди пет месеца представители на превозвачите също са го обвинили, че събирал пари, за да урежда разрешителни за превоз преди да стане заместник-министър. Според данните на превозвачите това е ставало в периода 2012-2014 г., когато Попов оглавявал браншова организация. \"Преди пет месеца част от бранша, който в момента претопля манджата, пак повдигана този въпрос. Бяха ми извършени много сериозни проверки. Завел съм дело срещу един от хората, които е писал против мен. Сега ще заведа още две дела, включително срещу депутата Георги Свиленски\", заяви Попов. \"По никакъв начин няма да разреша да се петни името ми и ще го докажа. Парите, които ще спечеля от делата, ще даря за пострадали от катастрофи\", каза още зам.-министърът. Той допълни, че не знае с каква цел е оклеветен и заяви, че няма конфликти с никого. \"В момента обаче сме засегнали много интереси. Спряхме изключително голяма корупция. Имаше промени на ниво директори, включително подадени документи в прокуратурата. Има много засегнати лица\", поясни Ангел Попов. \"Спряхме продаването на книжки и минаването на теоретични изпити на хора, които са неграмотни и необучени. И това мога да го докажа с цифри\", допълни още той.", "date": "2017.10.19", "title": "Проверяваният от прокуратурата зам.-министър на транспорта твърди, че е оклеветен"}
{"url": "http://www.dnevnik.bg/bulgaria/2017/10/19/3062036_gerb_korigira_samo_tekstovete_za_komandirovaneto_i/", "text": "Двама депутати от ГЕРБ - председателят на правната комисия Данаил Кирилов и Анна Алексиева, са внесли предложения между първо и второ четене за промени в Закона за съдебната власт. Проектът, който депутатите гласуваха миналата седмица на първо четене и забързаха да приемат, предвижда бонуси до шест заплати за работещите в специализирания съд и прокуратурата. Във внесените предложения обаче няма корекции на тези разпоредби. Едно от внесените между двете четения  предложения  е съобразено с искането на  правосъдния министър Цецка Цачева , която в понеделник изпрати до Народното събрание писмо с редакция на текстовете в съдебния закон след последните промени в него от лятото на тази година. Цачева поиска промяната след становище на Венецианската комисия за разпоредбите, които предвиждат, че магистратите ще бъдат отстранявани от съответната колегия на ВСС при повдигнато им обвинение за каквото и да е престъпление. Освен това през лятото депутатите приеха, че комисиите нямат право на преценка. В аргумент за искането си Цачева цитира становището на Венецианската комисия, която \"намира за обезпокоително едно от измененията на приетия през юли 2017 г. съдебен закон, който косвено дава на прокуратурата важна власт над съдиите\". Сега Кирилов и Александрова предлагат в закона да се запише, че съответната колегия на съвета \"може да отстрани\" магистрата от длъжност, т.е. на колегиите се дава право на преценка. Въпреки че текстовете, свързани с бонусите за специализирания съд и прокуратура, бяха остро критикувани и заради които БСП се въздържа при първото гласуване, те не бяха променени. Текстовете бяха внесени от ГЕРБ, ДПС и \"Обединени патриоти\", като мотивът за бонусите беше последните промени, с които делата за корупция вече се гледат от специализирания съд. Днес измененията трябва да бъдат гласувани на второ четене от правната комисия. Срокът за внасяне на предложения беше до 17 октомври. Двамата депутати от ГЕРБ предлагат да може в специализирания наказателен и апелативен съд да се командироват и съдии от районните и окръжните съдилища след съгласие на председателя на съответния съд. За специализирания апелативен съд се предлага да могат да бъдат временно премествани и магистрати от ВКС.", "date": "2017.10.19", "title": "ГЕРБ коригира само текстовете за командироването и отстраняването на магистрати в съдебния закон"}
{"url": "http://www.dnevnik.bg/biznes/2017/10/19/3062292_angelkova_ochakva_5-10_rust_na_zimnite_turisti/", "text": "Министърът на туризма Николина Ангелкова обяви пред \"Нова телевизия\", че очаква ръст на туристите през зимата между 5% и 10%. Уточни, че това са първоначални прогнози на базата на ранните записвания. Зимният сезон зависи изцяло от времето, повечето записвания са в последния момент, допълни тя. Това е така, защото много от хората, които идват да карат ски, изчакват да видят дали ще има достатъчно сняг. През миналата зима туристите са били с над 1% повече спрямо предходния сезон, или общо 1.4 млн., допълни министърът. Тя обясни, че това са официални данни на Националния статистически институт по методика, прилагана от Световната организация по туризъм. Така тя отговори на упреци на туроператори, че министерството съобщава завишени данни за туризма. Посочи, че според въпросната методика за турист се брои всеки, който е останал за поне една нощувка в страната. Ангелкова каза и че съвместно със Световната организация по туризъм се разработва методика за отчитане на летните туристи по целите за тяхното посещение. Така щяло да има детайлна картина за посещението им - дали отиват на море, на планина или друго място. Още веднъж посочи, че няма намерение да подава оставка, която й  бе поискана  от Асоциацията на българските туристически агенции и туроператори. Обясни, че няма да влиза в детайлите на отправените й от организацията обвинения, защото в нея членували 80 фирми от бранша при общо регистрирани 3400.", "date": "2017.10.19", "title": "Ангелкова очаква 5-10% ръст на зимните туристи"}
{"url": "http://www.dnevnik.bg/politika/2017/10/19/3062270_parlamentut_othvurli_vetoto_na_prezidenta_vurhu_zakona/", "text": "Мнозинството в парламента прие отново днес  оспорените от президента Румен Радев текстове от закона за отбраната и въоръжените сили на Република България . \"За\" гласуваха 131 народни представители - от ГЕРБ, \"Обединените патриоти\", \"Воля\" и един независим, \"против\" бяха 71 депутати, от които 70 от \"БСП за България\" и един от ДПС, а 20 народни представители от ДПС се въздържаха. Президентското вето бе отхвърлено от втория път, тъй като на първо гласуване мнозинството успя да събере само 117 гласа \"за\" повторното приемане на закона, а за отхвърляне на вето са нужни поне 121 гласа. Държавният глава възрази срещу разпоредбата в закона за отбраната, според която удостоените с висше военно звание офицери се представят в Комисията по отбрана на Народното събрание от министъра на отбраната или определен от него заместник-министър. От БСП днес изразиха мнение, че това не е работа на постоянните комисии в парламента. Според президента тази разпоредба е неясна, няма смисъл и не допринася за утвърждаването на правовата държава, тъй като не намира опора в Конституцията и нарушава баланса между органите за ръководство на отбраната. Съгласно чл. 100, ал. 2 от основния закон на държавата удостояването с висши военни звания е правомощие на президента, упражнявано по предложение на Министерския съвет, напомня в мотивите за ветото си Румен Радев. Според ГЕРБ тази разпоредба е гаранция, че няма да има политизиране, тъй като в постоянната комисия по отбрана в парламента имало представители на всички политически сили. Освен това по думите на депутата от ГЕРБ Константин Попов така щяло да се даде видимост на процесите, които текат във въоръжените сили, а това било в интерес именно на една правова държава. В реплика Таско Ерменков от БСП му каза, че няма как да викат генералите в парламента. Държавният глава оспори и новите, завишени изисквания за заемане на длъжността \"постоянен секретар на отбраната\" като най-висш държавен служител в Министерството на отбраната. Той изрази мнение, че тези изисквания не са гаранция за по-висок професионализъм. От ГЕРБ и \"Обединените патриоти\" обаче казват, че целта е именно тази. Според депутата от ГЕРБ и неуспял кандидат за вицепрезидент Пламен Манушев целта на тези промени е не противопоставяне на президента Румен Радев, а елиминиране на възможността за партизанщина при назначаването на постоянния секретар на отбраната.", "date": "2017.10.19", "title": "Парламентът отхвърли ветото на президента върху закона за отбраната"}
{"url": "http://www.dnevnik.bg/biznes/2017/10/19/3062310_stroitelnoto_ministerstvo_otchete_782_sanirani_sgradi/", "text": "Към 18 октомври общо 782 многофамилни жилищни сгради в цялата страна са вече изцяло реновирани и въведени в експлоатация, след като бяха обновени по Националната програма за енергийна ефективност, съобщават от Министерството на регионалното развитие. Според ведомството облагодетелствани от подобрената жилищна инфраструктура са 93 840 човека, живеещи в тях. Изпълнението на програмата продължава. В процес на изпълнение са строително-монтажни работи по още 612 сгради, допълват оттам. Предстои да бъдат реализирани мерки за подобряване на енергийната ефективност по още 628. Одобрени за реновиране и с вече сключени договори за целево финансиране по Националната програма за енергийна ефективност са общо 2022 многофамилни жилищни сгради. Най-много от тях се намират в област Бургас - 236, като 75 са вече обновени и въведени в експлоатация, а по 132 са започнали строително-монтажни дейности. 189 са сградите, които са одобрени за саниране в област Благоевград, от които 117 са с изпълнени дейности. Трета по брой сключени договори е област Хасково с общо 180 договора и 86 вече изцяло обновени блока.", "date": "2017.10.19", "title": "Строителното министерство отчете 782 санирани сгради"}
{"url": "http://www.dnevnik.bg/bulgaria/2017/10/19/3062313_chast_ot_ogradata_po_granicata_s_turciia_e_postradala/", "text": "Защитната ограда на границата с Турция е пострадала тежко от дъждове в района на Малко Търново, съобщи телевизия BiT. По информация на медиата заради свличания под оградата са се отворили огромни дупки, които позволявали свободно преминаване през съоръжението, издигнато с цел да пресече незаконното прехвърляне на мигранти на българска територия.  Съобщение на правителствената пресслужба днес потвърди, че по оградата има \"сериозни щети\" в следствие на рекордните валежи в края на септември в района на Малко Търново. От кабинета увериха, че веднага е започнал ремонт на съоръжението, а дейностите са на етап приключване. От пресслужбата цитират данни на Националния институт по метеорология и хидрология, според които падналите валежи в района на Малко Търново в периода 21-30 септември са били екстремни: 163.6 литра на кв.м, което е 304% над нормата. В района на село Граматиково пък се изсипали 314 литра на кв. м, което е 604% над нормата и втори най-тежък валеж в историята на станцията. Всичко това нанесло поражения върху част от оградата. В съобщението не се посочва какво точно се е случило със съоръжението, но се казва, че на местата, където е имало проблем, е била осигурена денонощна жива охрана, а екипи на Гранична полиция все още дежурят в района на засегнатите участъци. \"Съоръжението е  критично важен обект за сигурността както на България, така и на Европа  и политически спекулации по темата са неуместни при разрешаване на възникналия проблем\", уточняват от правителството. Оградата, чиято цена надхвърли 140 млн. лв., вчера беше  обявена от правителството за стратегически обект от значение за националната сигурност.  Днес  БСП поиска оставките  на вицепремиера Валери Симеонов и вътрешния министър Валентин Радев заради решението, с което според социалистите се цели ограничаване на достъпа на журналисти и граждани до района и прикриване на нередности.", "date": "2017.10.19", "title": "Част от оградата по границата с Турция е пострадала от наводнение при Малко Търново (допълнена)"}
{"url": "http://www.dnevnik.bg/biznes/2017/10/19/3062311_kum_kraia_na_avgust_chujdite_investicii_sa_517_mln_evro/", "text": "Към края на август вложените в българската икономика чуждестранни инвестиции достигат 516.6 млн. евро. Година по-рано те са били 1.1 млрд. евро. Това показват данните на БНБ, цитирани от  \"Капитал Daily\" . Най-голям принос имат постъпления под формата на дългови инструменти, докато при реинвестираната печалба се забелязва отлив на капитали за периода януари - август. Чуждестранните инвестиции в страната за осмия месец от годината са 71.6 млн. евро, а месец по-рано те бяха минус 6.1 млн. евро. Отново водещи са инвестициите от Холандия - през август те нарастват с почти 44 млн. евро до общо 435.8 млн. евро от началото на годината основно от дългови инструменти. Челното място на Холандия не е изненада, тъй като държавата е с по-либерален данъчен режим и често зад инвестициите стоят български капитали или от други държави извън ЕС, посочва изданието. На практика почти цялата сума на капиталовложенията от началото на годината представлява постъпления от дългови инструменти според разбивката на БНБ по вид инвестиции. Това не е особено добра новина, тъй като те са показател за краткосрочни инвестиционни интереси - обикновено се използват за модернизация и други плащания. Общо за периода стойността на постъпленията под формата на дългови инструменти достига половин милиард евро. За сравнение, година по-рано нивото беше с 200 млн. евро по-ниско.  Дяловият капитал е на плюс към края на август в размер на 21.8 млн. евро. За сравнение, акумулираната сума за първите седем месеца беше на минус от 5.2 млн. евро. Причината за положителната промяна са вложенията от август, които вероятно са дошли от Холандия. Като цяло обаче сумата е малка в сравнение с отчетената преди година - 562 млн. евро. Към момента това показва, че дългосрочният интерес към България намалява, но има вероятност данните от тази година да бъдат ревизирани нагоре през следващите месеци. Реинвестираната печалба остава факторът, който дърпа общата сума на постъпленията в страната надолу. Към август парите тук са на минус от 10.5 млн. евро, но предстои да се повишат. Причината е, че все още няма данни за юли и август, тъй като числата се взимат от тримесечните и годишните финансови отчети на фирми. Вероятно през следващите няколко месеца ще бъдат ревизирани нагоре. Търговското салдо за периода януари - август е отрицателно в размер на над 1.4 млрд. евро и се формира от по-високия внос на стоки (18.3 млрд. евро) спрямо износа (16.9 млрд. евро). За сравнение - през същия период на миналата година стойността отново бе на червена територия в размер на 689.3 млн. евро. Силният летен туристически сезон обаче извежда текущата сметка на плюс от над 2.3 млрд. евро към август при почти 2.2 млрд. евро през същия период на 2016 г.", "date": "2017.10.19", "title": "Към края на август чуждите инвестиции са 517 млн. евро"}
{"url": "http://www.dnevnik.bg/bulgaria/2017/10/19/3062290_sudebniiat_suvet_betonira_cholakov_za_predsedatel_na/", "text": "Висшият съдебен съвет (ВСС) повторно избра Георги Чолаков за председател на Върховния административен съд (ВАС). \"За\" него гласуваха 20 от членовете на съвета, четирима бяха против. Сред тях са председателят на Върховния касационен съд (ВКС) Лозан Панов и избраните от квотата на магистратите върховни съдии - Олга Керелска, Цветинка Пашкунова и Атанаска Дишева. Мандатът на настоящия председател на ВАС Георги Колев изтича през ноември, когато вероятно и Чолаков ще встъпи в длъжност. Възможно е Колев, който официално е заявявал, че няма да се връща в съдебната система (той беше съдия в градския съд преди да оглави ВАС), да напусне поста по-рано. До повторния избор на Чолаков се стигна, след като  държавният глава отказа да подпише указа  за неговото назначение. Официални мотиви той така и не представи, но от публичните му изказвания се разбра, че според него новият председател на съдебната инстанция, която контролира изпълнителната власт, е трябвало да бъде избран от новия състав на съдебния съвет. Миналата седмица Висшият съдебен съвет  реши да прегласува само номинацията на Чолаков, въпреки че в процедурата участва и още един кандидат - Соня Янкулова, също съдия от ВАС. Това беше припомнено в дебата преди вота днес, като Дишева и Пашкунова заявиха, че според тях процедурата е незаконосъобразна и е трябвало, за да има обективен и мотивиран избор и Янкулова да бъде изслушана. Тезата на мнозинството, сред които и главният прокурор Сотир Цацаров, е че процедурата се връща на фаза: отправяне на предложение и съдебният съвет трябва само да прегласува вече избрания кандидат. Какво каза Чолаков след избора, вижте във видеото. Процедурата, по която Чолаков се яви, беше наречена въпроси и отговори. Към кандидата, избран вече веднъж, имаше много въпроси, няколко от тях бяха свързани с имотните сделки, сключвани от Чолаков като нотаруис. Проверка на  \"Капитал\"  показа, че в този имотен сюжет са свързани крайно нуждаещи се хора. Данните , които бяха публикувани в няколко сайта, а впоследствие свалени седмица преди първото изслушване на Чолаков, цитираха Имотния регистър, според който през 2011 г. новозагорският бизнесмен Илиян Петков цедира на Георги Чолаков десет свои предварителни договора, по които предмет са земеделски земи около Балчик с обща площ от 90 декара. Пред \"Капитал\" Петков обясни, че е искал да инвестира в земеделски земи, но се отказал и ги предложил на Чолаков, който ги взел. В писмо до медиите тогава Чолаков обясни, че става дума за прихващане на вземане, което имал към Илиян Петков. Повече четете  тук . Кой е Георги Чолаков От 25 години общ юридически стаж е работил като съдия 10 години, тъй като два пъти е напускал съдебната система - веднъж за да стане адвокат, втория път - нотариус в Балчик. Във ВАС влиза през 2012 г. чрез т. нар. външен конкурс. Справка на Етичната комисия посочва, че е имал две проверки по сигнали до звеното \"Антикорупция\" на Софийската градска прокуратура, но са приключили с отказ за образуване на досъдебно производство. Имало е и две жалби от един и същи подател до ВСС за процесуални нарушения по дела, но съветът не е установил да е нарушил Етичния кодекс на магистратите. Председателят на съда Георги Колев го назначава за ръководител на Четвърто отделение на съда само година и три месеца след идването му във ВАС, а миналата седмица го направи и свой заместник. Чолаков беше издигнат за кандидат от общото събрание на съдиите от ВАС и с помощта именно на Георги Колев. В последния момент правилата за издигане на кандидати бяха промени и гласуването стана явно - нещо, което за част от магистратите от върховния съд беше форма на натиск. Колев беше и един от най-яростните защитниците на Чолаков. Зад него при първия избор застана и главният прокурор Сотир Цацаров. Ключово при избора на Чолаков от вече бившия съдебен съвет беше, че не бяха проверени всички данни за имотните сделки, които е сключвал Чолаков, докато е бил нотариус.", "date": "2017.10.19", "title": "Съдебният съвет бетонира Чолаков за председател на Върховния административен съд (обновена и видео)"}
{"url": "http://www.dnevnik.bg/sport/2017/10/19/3062324_nejelan_ot_levski_sudiia_beshe_naznachen_za_derbito_s/", "text": "Георги Кабаков беше определен да ръководи дербито между \"Левски\" и ЦСКА. Негови помощници ще са Мартин Маргаритов и Мартин Венев, обяви БФС в сайта си. През май миналата година  \"Левски\" обяви, че не желае повече Кабаков да свири мачове на отбора . Недоволството на клуба дойде след загуба с 0:1 от \"Славия\". Ръководството на сините тогава посочи, че не е бил зачетен чист гол на Венцислав Христов, както и че отборът е бил ощетен в други положения. \"Не знаем дали отсъжданията са плод на качествата на въпросния съдия или преднамерени решения срещу клуба, но намираме тенденциозност в действията спрямо ПФК \"Левски\", казаха от клуба. \"Левски\" приема ЦСКА в среща от 13-ия кръг в Първа лига. Мачът е в събота от 16.00 часа на \"Васил Левски\". Във вторник сините обявиха, че вече са продадени 6700 билета. Пропуските струват по 10 и 15 лева, като привържениците на \"Левски\" ще са в секторите А и Б, а тези на ЦСКА - във В и Г. След две поредни равенства червените са втори с 27 точки и изостават с три от \"Лудогорец\". Сините са трети с 24.", "date": "2017.10.19", "title": "Нежелан от \"Левски\" съдия беше назначен за дербито с ЦСКА"}
{"url": "http://www.dnevnik.bg/bulgaria/2017/10/19/3062347_registraciiata_za_lotariiata_zelena_karta_zapochva/", "text": "Регистрацията по програмата на САЩ за разнообразяване на имигрантския поток (DV) за 2019 г., позната като лотарията за \"Зелена карта\", започва отначало. Всички подадени формуляри трябва да се изпратят отново, съобщиха от посолството на САЩ в София. По технически причини периодът за регистрация за кампанията \"Зелена карта\" 2019 ще бъде рестартиран, като всички кандидати, които са подали формуляр преди 18 октомври 2017 година, ще трябва да го изпратят отново. \"Съжаляваме за причиненото неудобство, но с цел осигуряване на еднакви условия за всички и запазване на честността на процеса, се налага да рестартираме процедурата по подаване на формулярите за Зелена карта\", пишат от посолството. Новият регистрационен период за кампанията е започнал в 19 часа на 18 октомври 2017 година и ще приключи в 19 часа българско време в сряда, 22 ноември 2017 година. Подадените преди 18 октомври формуляри няма да бъде валидни. Вече кандидатствалите може да подадат още един формуляр, без да се притесняват, че ще бъдат дисквалифицирани за това, че са кандидатствали два пъти. Ако обаче подадат повече от един формуляр по време на новия регистрационен период, кандидатурата им няма да бъде валидна, предупреждават от посолството. Как се кандидатства Документите се подават по електронен път на  dvlottery.state.gov . Не се приемат изпратени по пощата заявки за участие. Няма такса за попълване на електронния регистрационен формуляр за участие в програмата. След попълването му участниците получават официален номер на потвърждение на регистрацията си. Изключително важно е да запазят този номер до 30 септември 2019 г., защото само чрез него могат да проверят дали са изтеглени в лотарията. Всички участници могат да проверят статуса на заявката си за участие чрез функцията Entrant Status Check на сайта  dvlottery.state.gov  след 1 май 2018 г. Изтеглените участници, които отговорят на указанията, ще получат информация за насроченото интервю за имигрантска виза също чрез Entrant Status Check. От посолството на САЩ припомнят, че съобщения до тези, които са изтеглени, не се изпращат по електронна или обикновена поща. Посочват, че със сигурност е измама писмо или имейл, в което се твърди, че получателят е спечелил зелена карта или му се обещава зелена карта. Освен това не се извършва плащане към трета страна в процеса по кандидатстване за виза от лотарията за зелена карта. Единственото необходимо плащане е самата такса за виза, която се плаща в посолството на САЩ. Законът допуска само един електронен формуляр за всеки участник в рамките на периода за регистрация, затова ще бъдат дисквалифицирани кандидати, изпратили повече от един формуляр. Възможно е обаче съпруг и съпруга да подадат по един отделен формуляр, като включат в него своя брачен партньор, ако и двамата отговарят на изискванията. Инструкциите за лотарията за Зелена карта са публикувани на английски и на български в сайта на посолството  bg.usembassy.gov . При нужда от допълнителна информация въпроси могат да се задават в имейл на адрес  iv_sofia@state.gov .", "date": "2017.10.19", "title": "Регистрацията за лотарията \"Зелена карта\" започва отначало"}
{"url": "http://www.dnevnik.bg/sviat/2017/10/19/3062104_madrid_shte_otneme_avtonomiiata_na_katalunia_v_subota/", "text": "Испанското правителство ще задейства отнемането на автономията на Каталуня тази събота, обяви премиерът Мариано Рахой, цитиран от испански медии и \"Ройтерс\". В официално изявление правителството в Мадрид каза, че регионалният лидер Карлес Пучдемон не е отговорил на въпроса дали на 10 октомври е обявил независимостта на автономната област или не. Затова кабинетът \"ще продължи процедурите, предвидени в  член 155  от Конституцията, за да възстанови законността,\" се казва в съобщението. Очаква се в събота в 11 ч., след Европейския съвет днес и утре, да се проведе извънредно заседание на кабинета в Мадрид, на който процедурата да бъде задействана. Задействането на процедурата по въпросния \"чл 155\" - пряка намеса на Мадрид в автономни области, които застрашават националната сигурност и обществения ред,  самоуправлението, тъй като трябва да бъде одобрена от сената. Целта на мярката ще е   в Каталуня. (Повече за последствията от отмяната на автономията  четете тук .) Разнобой Действията на Рахой бяха подкрепени от председателя на Европейския парламент Антонио Таяни. \"Никой в Европа няма да ви помогне. Ще сте сами, никой няма да помогне на правителството на Каталуня в тази насока,\" каза той в изявление, адресирано до Пучдемон и го призова да не обявява независимост. Други европейски реакции се очакват на предстоящия Европейски съвет довечера и утре. Германският канцлер Ангела Меркел подкрепи Рахой и каза, че решението на проблема може да се основава \"само на испанската Конституция\". Противно на очакванията на испанския премиер не всички политически партии в страната обаче твърдо застанаха зад него. \"Искаме да победим проекта на подкрепящите независимост, но не със сила, а със (законен) референдум. За да защитим, трябва да убедим,\" каза лидерът на лявата партията \"Подемос\" - трета сила в парламента в Мадрид - Педро Санчес. \"Това, което се случва в страната ни... ще доведе до крачки назад в демокрацията,\" каза той. Същевременно следващата по големина партия - базираната в Каталуня \"Граждани\", поиска от Рахой да свика избори в Каталуня възможно най-бързо след отнемането на автономията. Социалистите - най-голямата опозиционна партия - междувременно подкрепиха Рахой, но поискаха чл. 155 да действа \"за кратко\" и да е ограничен по обхват, като \"запази\" автономното правителство. \"Общият интерес\" Целта е \"да се защити общият интерес на гражданите, сред тях гражданите на Каталуня, и да се възстанови конституционният ред в автономната област,\" гласи документ, публикуван на сайта на обществената телевизия. \"Мерките ще бъдат одобрени и предадени на Сената,\" каза на пресконференция по-късно говорителят на правителството Иниго Мендес де Виго, прочитайки съобщението и благодари на големите политически партии, че \"защитават Испания от заплахата на сецесионистите\". Мадрид ще действа, за да \"възстанови политическата и юридическа сигурност\" с оглед на \"социалните и икономическите вреди\", причинявани от властите в Барселона на всички граждани, добави Де Виго, внасяйки малки промени в писмения текст. В 11 ч. българско време изтeче крайният срок, който има Пучдемон, преди Мадрид да задейства дългоочаквания чл. 155 от конституцията - отнемане на статута на автономна област. Испански медии писаха, че той е твърдо решен да не се отказва от независимостта, но обмисля дали да не опита да свика предсрочни избори - ход, който би блокирал стъпката на правителството. От друга страна източници на в. \"Ел паис\" твърдят, че правителството в Мадрид е склонно да се откаже от прякото управление, ако Барселона обяви нов вот. Отговорът на Барселона В първите минути след изявлението на правителството Карлес Пучдемон не коментира ситуацията. Други представители на кабинета в Барселона и на парламента призовават за сдържаност и диалог. От националистическата формация ERC - коалиционен партньор на Пучдемон, но и главен опонент, ако в Каталуня се проведат нови избори - защитиха регионалния лидер и му казаха, че \"страните\" (Мадрид и Барселона) трябва да започнат диалог, както самият той е предложил. \"Г-н премиер Рахой, въпросът е много прост, искате ли да се състои среща между правителствата на Каталуня и Испания?\" написа каталунският вицепремиер и лидер на ЕRC Ориол Жункерас. Думите му са язвителен отговор на коментарите в Мадрид, че въпросът до Барселона дали е обявена независимост или не всъщност е \"много прост\" и изисква \"да\" или \"не\". Миналата седмица той получи общо осем дни да  обясни действията си на Мадрид , след като обяви декларация за независимост като резултат от референдума за отделяне по-рано този месец и я подписа, но добави, че самата независимост се отлага. В писмо до Рахой в четвъртък сутринта - второто за седмица, адресирано до правителството в Мадрид - Пучдемон съобщи, че ще гласува независимостта, ако премиерът продължи да отказва диалог. \"В понеделник му предложих среща, която още не се е състояла,\" каза Пучдемон, имайки предвид първия изпратен до Рахой отговор, в който отказа да се ангажира с конкретно \"да\" или \"не\" по въпроса дали е обявил независимост. Според пожелали да запазят анонимност представители на властите в Барселона, цитирани от \"Вангуардия\", е малко вероятно каталунските депутати да гласуват независимостта, защото това би ги инкриминирало съгласно испанското законодателство. Източници от кабинета на в. \"А Бе Се\" определят писмото на местния премиер като \"шантаж\" и казват, че то няма да разубеди правителството. \"Не разбирам смисъла и на двете писма, каква цел се опитва да постигне,\" каза съветник в кабинета пред обществената телевизия.", "date": "2017.10.19", "title": "Мадрид ще отнеме автономията на Каталуня в събота, обяви испанският премиер"}
{"url": "http://www.dnevnik.bg/biznes/2017/10/19/3062354_fond_zemedelie_plati_44_mln_lv_na_lozari/", "text": "Държавен фонд \"Земеделие\" преведе над 43.5 млн. лева по мярка \"Преструктуриране и конверсия на лозя\" от Националната програма за подпомагане на лозаро – винарския сектор за периода 2014 – 2018 година. Платените субсидии покриват 75% от направените разходи по 221 проекта на лозари, поели ангажимент да разширят стопанствата си през финансовата 2017 г. Бюджетът по мярката за тази финансова година е в размер на над 50.254 млн. лева, което означава, че усвояемостта й възлиза на 86.7%. Мярката подпомага дейности за преструктуриране и конверсия на лозови насаждения, както и за подобряване на техниките за управление на лозята. Финансират се собственици, арендатори или наематели на лозови насаждения, регистрирани като лозарско стопанство и получили удостоверение за право на участие, издадено от Изпълнителната агенция по лозата и виното. Националната лозаро-винарска програма ще се прилага като финансов инструмент в България до 2018 г. Тя се финансира от Европейския фонд за гарантиране на земеделието (ЕФГЗ), а целта й е повишаването на конкурентоспособността на българските лозари.", "date": "2017.10.19", "title": "Фонд \"Земеделие\" плати 44 млн. лв. на лозари"}
{"url": "http://www.dnevnik.bg/gradska_sreda/2017/10/19/3062365_susedi_na_iordanka_fandukova_shte_protestirat_pred/", "text": "С протест пред дома на столичния кмет Йорданка Фандъкова жителите на кв. \"Манастирски ливади-изток\" ще поискат да бъде направен нов подробен устройствен план на жилищния комплекс. Протестът ще се проведе в неделя от 12 ч. на кръстовището на улиците \"Шарл Шампо\" и \"Боянски водопад\", като за популяризирането му е създадена  група във \"Фейсбук\". Протестът е подкрепен от гражданската организация \"Спаси София\". Оттам уточняват, че жителите на квартала са недоволни от неадекватните условия на живот. По тяхна информация в \"Манастирски ливади-изток\" няма нито една построена в цялост улица, както и нито една детска градина, училище или обществена зелена площ. \"Исканията са за моментално започване на процедура за нов подробен устройствен план, поставящ ред в това кой, къде и как може да строи, регламентиращ адекватна широчина и форма на улиците и прилежащите им тротоари, както и моменталното намиране на терени, които да се отчуждят за изграждане на детски градини, средно училище, обществени зелени площи и паркинги\", пише в позицията на протестиращите, която беше разпространена до медиите. Сред другите им искания са още въвеждане на еднопосочно движение по улиците, обособяване на Зона 30 в квартала и спешни мерки по \"прекратяване на безразборното застрояване на всяка свободна площ\". \"Сваляме доверието си от кмета на район \"Триадица\" и главния му архитект заради систематичният им провал да спазят поетите пред общността ни ангажименти. Ще настояваме да подадат незабавно оставки\", съобщава инициативният комитет, сформиран от жителите на квартала.", "date": "2017.10.19", "title": "Съседи на Йорданка Фандъкова ще протестират пред дома ѝ в \"Манастирски ливади\""}
{"url": "http://www.dnevnik.bg/analizi/2017/10/19/3062380_shramaier_v_bulgariia_ot_18_godini_cariat/", "text": "\"Борисов III\" - така е озаглавен обширният анализ на Клаус Шрамайер за списание \"Европейски преглед\". Авторът, бивш заместник-посланик на Германия в София и отличен познавач на българската политика, ни предостави своя текст, в който става дума за президентските избори, за предсрочните парламентарни избори и за последното правителство на Бойко Борисов. Анализът изобилства от фактология, препратки към други източници и автори, но съдържа и много коментарни пасажи. В това резюме сме подбрали тъкмо такива пасажи и цитати от публикацията на Шрамайер. \"Безнадеждност и безалтернативност\" В началото на анализа си авторът пише: \"България продължава да балансира като въжеиграч: страната не може да реши в коя посока да поеме\". Според него везните все пак определено клонят към два феномена. Първо: нежелание за реформи, доказателство за което са липсата на правова държава, всемогъщата прокуратура в сталинистки стил, зависимият от прокуратурата ВСС, а също така олигарсите и корупцията. И второ: връщане към миналото - тоест, към комунизма, Русия, Държавна сигурност и т.н. \"Въпреки това обаче, отбелязва авторът в частта от анализа си, която се отнася до предишното правителство на Борисов, неутралните сили и реформаторите заедно с Брюксел често съумяват да възпират ретроградните сили и да предотвратяват свличането към пълния произвол на предишните времена. Но всичко това води до политически застой и стагнация - вече близо 18 години. Можем да използваме популярното на Изток определение \"инерция\" или пък термина \"застой\" от брежневските времена. Можем обаче простичко да го наречем безнадеждност и безалтернативност. В този смисъл и по време на втория мандат на Борисов политическият живот в България вървеше мудно, но и предвидимо: за реформи много се говореше и малко се вършеше. () Тази сумрачна безцелност се допълваше от многобройните случаи на корупция, които оставаха ненаказани (най-вече неизяснения и до днес фалит на КТБ с 5 милиарда загуби), и от вечните юридически скандали, особено в прокуратурата\". На фона на протестите в Румъния Клаус Шрамайер логично се пита защо след 2013 година в България вече никой не протестира. И дава един малко неочакван отговор. Според него разликата между България и Румъния се състои в това, че докато и двете страни имат сравнително прилични закони, в Румъния има съдии, които да ги прилагат, докато в България тези съдии са малко. Проследявайки политическите процеси в България през последните три години, Клаус Шрамайер подробно се спира и на президентските избори. Обобщението му за новоизбрания президент Румен Радев звучи така: \"Той не е привърженик на БСП, а критичен политик, който тепърва ще навлиза в работата и навярно понякога все пак ще бъде принуден да се съобразява с БСП\". \"Олигарсите постигнаха целта си\" За предсрочните парламентарни избори тази година и за новоизбрания парламент Шрамайер между другото пише: \"След изборите възникна един чисто олигархичен парламент, понеже реформаторите не съумяха да се обединят\". Към това заключение той се връща на още няколко места в анализа си: \"Изборната победа на ГЕРБ е победа на по-малкото зло, независимо от факта, че новият парламент се състои изцяло от представители на олигархията. Трудно е да разбереш българския избирател. () Още по-трудно е да разбереш защо той непрекъснато гласува за партии като БСП (между 1944 и 1989 БКП) или ГЕРБ, които многократно са доказали, че не желаят да обърнат гръб на мафиотските структури и на корупцията и да се насочат към реформи, към правова държава и особено към независимо правосъдие. () Дали причина за това е страхът от новото, желанието за \"сигурността\" на добре познатото, дали са остатъците от \"хомо совиетикус\" или пък просто онези 45 години БКП все още си казват думата? А може би причината е, че много отворени към света и добре образовани млади българи напуснаха страната? () А дали пък просто не е още твърде рано за манталитетен обрат?\". Авторът многократно си задава и още един въпрос: Защо Бойко Борисов предизвика предсрочни парламентарни избори? \"Преди изборите за президент, които бяха почти безнадеждни за него, Борисов без никаква нужда на два пъти предупреди, че при неуспех ще подаде оставка. () С оставката си той предизвика една съвършено ненужна правителствена криза. Не е ясно защо Борисов стана жертва на тази заблуда. Вярно, че е импулсивен, но подобни тежки грешки не са типични за него. Може би е бил мотивиран от властническа арогантност или пък от съмнителните сметки, че с едни нови избори ще вкара повече депутати в парламента, а може би е действал по заръка на неизвестен поръчител. () Тоест, на пръв поглед изглежда, че тези избори бяха излишни, защото ако не беше подал оставка, Борисов можеше гъвкаво да управлява с дотогавашните си партньори. Сега обаче олигарсите постигнаха целта си: никой друг да не им се бърка. Всички реформаторски партии бяха елиминирани\", пише Шрамайер. \"Има и една положителна тенденция\" В обширния си анализ авторът се спира и на сформирането на сегашното правителство. Според него надеждата, че Борисов ще съумее да \"опитоми\" \"Обединените патриоти\" (която изказват редица наблюдатели в България и в чужбина), е твърде слаба. Ето накрая и един пасаж от анализа му, в който изпъкват най-важните за Шрамайер акценти: \"Можем да установим и една положителна тенденция: избирателите гласуваха за ГЕРБ, а това означава - за западната ориентация на страната си и против близката до Москва БСП. () БСП и до днес не се е реформирала в посоката на една наистина лява, социалистическа партия. Към това се добавя и фактът, че за тази партия не съществува нищо друго важно освен властта, парите и верността към Москва. Преди всичко БСП открай време е против спешно необходимата съдебна реформа (най-вече по отношение на прокуратурата), като по този начин обслужва корупцията и олигарсите.\" Анализът на Клаус Шрамайер за списание \"Европейски преглед\" има почти обема на монография, като авторът е дал близо 120 бележки под линия. В тази публикация са използвани само някои цитати и акценти.", "date": "2017.10.19", "title": "Шрамайер: В България от 18 години царят безнадеждност и безалтернативност"}
{"url": "http://www.dnevnik.bg/sviat/2017/10/19/3062325_turciia_moje_vseki_moment_da_zatvori_granicata_s/", "text": "Турският президент Реджеп Тайип Ердоган заяви, че Турция може да затвори границата си със Северен Ирак \"всеки момент\", след като вече затвори въздушното си пространство за полети към и от този район, съобщи днес в. \"Хюриет\", цитиран от \"Ройтерс\" и БТА. Така Анкара подсили напрежението в Иракски Кюрдистан, след като за няколко дни иракската армия  си върна контрола  върху територии, оспорвани от Багдад и  Ербил . Само от Киркук, който попадна в ръцете на Багдад, след като 3 години се управляваха от Ербил, са избягали близо 100 000 души според кюрдската администрация. Турция наложи въздушна блокада на кюрдския автономен район заради референдума на 25 септември, на който 90 на сто от участвалите (при активност близо три четвърти от избирателите) подкрепиха обявяването на независимост. \"Ние напълно затворихме нашето въздушно пространство за регионалното правителство в Северен Ирак\", цитира вестникът думите на президента пред репортери на връщане от посещение в Полша. \"Разговорите продължават за това какво да бъде направено във връзка с (границите по) сушата... Все още не сме затворили граничните пунктове, но това също може да се случи във всеки един момент\", каза Ердоган.  Турция обяви в понеделник, че затваря въздушното си пространство за полуавтономния регион на Иракски Кюрдистан и че ще действа за предаване на контрола над главния граничен пункт към региона на централното правителство. Пунктът Хабур е основният транзитен пункт между Турция и Иракски Кюрдистан. Анкара обаче разглежда референдума като заплаха за националната си сигурност и се опасява, че той ще разпали сепаратистки настроения сред собственото ѝ кюрдско население. В сряда кюрдският износ на петрол през турското средиземноморско пристанище Джейхан за пръв път се сви от 600 000 на 225 000 барела за ден. Това беше първият сериозен срив в доставките от референдума за независимост насам. Официалната причина бяха \"технически смущения\" в Киркук. Иракският министър на петрола междувременно предупреди, че петролните компании не бива да сключват нови договори с властите в Кюрдистан. Кризата отлага изборите в Кюрдистан Президентските и парламентарни избори в Иракски Кюрдистан, планирани за 1 ноември, се отлагат поради кризата с централните власти в Багдад след  референдума , предаде \"Франс прес\", цитирайки комюнике на върховната избирателна комисия на автономния регион. \"Независимата върховна избирателна комисия реши временно да отложи подготовката за организиране на избори поради сегашната ситуация\", се казва в документа. \"Освен това, според Върховната комисия, няма навременно подадени кандидатури за президент на Кюрдистан. Парламентът на Кюрдистан ще трябва да определи нова дата за изборите\", се посочва в комюникето. Известният съперник на президента Масуд Барзани, Мохамад Туфик Рахим, беше единственият кюрдски лидер, издигнал кандидатурата си. Комисията обаче реши, че кандидатурата е пристигнала с два дни по-късно от необходимия за одобряването й срок. Сегашният президент на автономния регион неведнъж е заявявал, че няма да се кандидатира отново. Мандатът му изтече още преди две години, но той остана на власт, след като разногласия блокираха работата на парламента. ", "date": "2017.10.19", "title": "Турция може \"всеки момент\" да затвори границата с Кюрдистан, обяви Ердоган"}
{"url": "http://www.dnevnik.bg/zelen/2017/10/19/3062366_ekoministurut_nasurchi_velingrad_da_izpolzva/", "text": "Екоминистърът насърчи Велинград да се възползва от минералните си води и да премине на геотермално отопление като мярка срещу мръсния въздух. Той подчерта, че подобни проекти имат шанс да спечелят финансиране по оперативна програма \"Околна среда 2014-2020\". Нено Димов се срещна с кмета Костадин Коев, представители на туристическия бранш и граждани. \"Проект със захранване на общински сгради и частни домакинства може да попадне в обхвата на \"Околна среда 2014-2020\" (ОПОС) и да получи финансиране\", увери министърът, цитиран от пресцентъра на МОСВ. Проектът може да се разработи като пилотен и да послужи за пример на други общини с минерални извори. За да бъде финансиран по ОПОС, проектът трябва да е в един район или квартал, за да може да се направят измервания преди и след реализацията и да се покаже ефектът от инвестицията, поясни той. \"Ако докажем, че след реализацията на проекта намалява нивото на фини прахови частици от битовите отоплителни уреди, ще бъдем убедителни, че инвестицията на европейски средства има екологичен ефект\", каза Нено Димов. Министърът насърчи местните власти да търсят такива начини за подобряване качеството на атмосферния въздух. Във връзка с проекта за добив на волфрам на територията на общината Нено Димов увери, че министерството и РИОСВ – Пазарджик ще продължат да отстояват интересите на гражданите и закона, който ги пази. Той информира гражданите за решението на РИОСВ – Пазарджик, да отхвърли ОВОС на проекта за добив на волфрам и увери, че в него са спазени всички законови процедури. На въпрос за финансиране на изграждането на пречиствателна станция за отпадъчни води в района министърът отговори, че не са изпълнени критериите за обединяване на ВиК дружества в Пазарджишка област и затова няма да може проектът да се финансира по ОПОС. Ще се търсят възможности за финансиране от Предприятието за управление на дейностите по опазване на околната среда (ПУДООС) за общините с 2000 до 10 000 еквивалент жители, които не в момента не попадат в обхвата на финансиране по европейски програми.", "date": "2017.10.19", "title": "Екоминистърът насърчи Велинград да използва геотермално отопление като мярка срещу мръсния въздух"}
{"url": "http://www.dnevnik.bg/biznes/2017/10/19/3062391_danuchnite_suobshtavat_za_goliam_interes_kum/", "text": "Второто издание на лотарията с касови бележки на НАП отново превзе интернет и социалните мрежи, съобщават от приходната администрация. Само седмица след началото на кампанията за участие във втората част на популярната игра на данъчните са регистрирани над 470 хил. фискални бонове на обща стойност над 8.5 млн. лв. Близо 30 хил. от вече регистрираните бележки са от ПОС терминал. Тази година късметлиите ще бъдат обявявани не само на официалния интернет сайт на лотарията – kasovbon.bg, но и на специално създадената във Facebook страница  https://www.facebook.com/kasovbon/ . В социалната мрежа потребителите ще могат да следят последните новини около играта, както и да задават своите въпроси. Голямата награда в тазгодишното издание на лотарията е 50 хил.лв. 2000 лв. ще дават данъчните всеки месец на един потребител, регистрирал печеливша касова бележка. Всяка седмица някой ще печели и предметна награда на стойност приблизително 1000 лв. Двойно по-голям шанс за спечелване на награда имат участниците, които са плащали с банкова карта и, освен касовата си бележка, са запазили и регистрирали бележката от ПОС терминала, твърдят данъчните. В данъчната лотария имат право да участват всички български граждани, които са навършили 14 години и регистрират фискалните си бонове в интернет, на специално създадения за целта сайт. Както и през миналата година, данните, които трябва да бъдат въведени за участие, са стойността на покупката, датата и часа, в който е издадена касовата бележка. Няма ограничения за минимална или максимална стойност на покупките, допълват от НАП.", "date": "2017.10.19", "title": "Данъчните съобщават за голям интерес към лотарията с касовите бележки"}
{"url": "http://www.dnevnik.bg/bulgaria/2017/10/19/3062378_georgi_cholakov_kolegite_sa_krivite_ogledala_v_koito/", "text": "Георги Чолаков, който ще стане новият председател на ключовата инстанция - Върховния административен съд (ВАС) заяви, че ще заложи на съдийското самоуправление при всяко решение в съда. Новият състав на Висшия съдебен съвет (ВСС) повтори днес избора на предишния и реши да предложи на президента Румен Радев да назначи Чолаков за ръководител на съда, който контролира всички актове на властта. След заседанието Чолаков заяви пред журналисти: \"Аз ще разчитам на колегите, аз съм тяхна номинация. Те са моите криви огледала, в които аз всеки ден се оглеждам. Те ще ми казват къде греша и къде не. Смятам, че заедно можем да постигнем много\". Подчерта, че ще държи на съдийското самоуправление при всички решения в съда, не само задължителните по закон. Според Чолаков процедурата по избора му е правилна. Обясни, че се е провела по начин, по който е решил съветът - със задаване на допълнителни въпроси към избрания от предишния състав на ВСС. \"Аз смятам, че това е процедурата, която е разписана в закона\", обясни той. След като президентът Румен Радев е върнал процедурата, ВСС е трябвало именно да предложи повторно същия кандидат, ако той събере нужното мнозинство, обясни Чолаков. Днес \"за\" него гласуваха 20 човека, а четирима бяха \"против\". По закон нужното мнозинство е от 17 гласа. Спор за процедурата имаше на предишните заседания на съвета, като имаше три версии какво трябва да направи новият състав на кадровия орган - да преизбере Чолаков, да го изслуша заедно с другия предложен тогава кандидат - Соня Янкулова. Третият обсъждан вариант бе за започване на процедурата отначало - с повдигане на нови номинации, изслушване и гласуване. Иначе Чолаков отказа да коментира решението на Радев да върне процедурата на съвета, тъй като държавният глава не е изложил мотиви за действията си. Той коментира и вида на земите, които ползва в Балчишко, които бяха част от \"разпитването му\" от съвета. Новият шеф на ВАС заяви, че те са земеделски, за които получава рента от кооперация. Всичко това е в данъчната ми декларация, обясни Чолаков. Повече за имотния сюжет около Чолаков четете  тук . ", "date": "2017.10.19", "title": "Георги Чолаков: Колегите са кривите огледала, в които всеки ден се оглеждам"}
{"url": "http://www.dnevnik.bg/biznes/2017/10/19/3062413_edna_ot_rabotodatelskite_organizacii_ne_iska_ostavkata/", "text": "Ден след поисканата от национално представителните работодателски организации  оставка на министъра на труда и социалната политика Бисер Петков  от Съюза за стопанска инициатива обявиха, че се разграничават от действията на Асоциацията на индустриалния капитал, Българската стопанска камара, търговско промишлената палата и Конфедерацията на работодателите и индустриалците. Причината за исканата оставка е, че Петков е внесъл предложение за административно увеличение на осигурителните прагове с 3.9% и минимална заплата от 510 лв. през 2018 г. без да се консултира с работодателите. Предложенията са записани в проекта на закон за бюджета на държавното обществено осигуряване. Според четирите организации предложенията са в драстично противоречие с обективните икономически реалности и препоръките на Европейската комисия. Министърът опроверга обвиненията. В изявление до медиите той подчерта, че преговорите не са се състояли, защото работодателите са отказали да участват в тях. Съюзът за стопанска инициатива е част от национално представителните работодателски организации. Преди време той се ръководеше от Алексей Петров, а сега начело е бившият земеделски министър Мирослав Найденов. От там подчертават, че Петков е направил многократни опити да реши проблемните казуси, като за целта е организирал редица срещи на всички социални партньори. Някои от организациите обаче бойкотирали действията му. \"Умишленото оттегляне от преговорите на част от национално представителните работодателски организации води до забавяне на преговорите за приемане на справедлив механизъм за определянето на размера на минималната работна заплата за страната, което от своя страна ще доведе до ескалирането на социално напрежение\", пише в декларацията на Съюза за стопанска инициатива.", "date": "2017.10.19", "title": "Една от работодателските организации не иска оставката на Бисер Петков и призна за бойкот срещу него"}
{"url": "http://www.dnevnik.bg/sport/2017/10/19/3062386_bulgarin_stana_svetoven_shampion_po_efektivno/", "text": "Българинът  Пламен Иванов  стана световен шампион по ефективно шофиране на камиони в Optifuel Challenge 2017. Той спечели титлата в конкуренцията на 28 състезатели в испанския град Толедо. Като награда той получи камион Renault T 480 13L OPTIFUEL. Иванов завърши оценка 92.9 от възможни 100 точки. Втори се класира Адриан Тинтеа от Румъния с 83.3, а трети остана Йохен Бекер от Люксембург. \"Това е признание както за мен, така и за българските шофьори на камиони, които са едни от най-добрите професионалисти в света. За мен беше въпрос на чест да представя страната ни и нашата гилдия достойно. Използвах знанията и уменията си, но и сърце. И сега титлата е българска\", каза Иванов след края на надпреварата. Състезанието в Толедо се проведе в две части. Участниците трябваше първо да решат тест, който проверява знанията им, свързани с икономичното и екологично шофиране. След това те показаха това и на практика по време на 40-минутното шофиране на камион Renault Trucks T Optifuel. Участниците бяха оценявани за нисък разход на гориво и поддържане на ефективна скорост, която позволява изпълнението на транспортни задачи при реални условия. Контролен автомобил се движеше по маршрута заедно със състезателите, за да отчита трафика и факторите, които могат да повлияят на шофирането. \"Това е абсолютно заслужена титла и ние наистина вярвахме, че тази година Пламен ще спечели световния финал. Той е традиционен финалист в националните състезания, има много силни аналитични умения и сериозни познания за камионите и транспортния бизнес\", каза директорът на отдел \"Продажби\" в Renault Trucks Иван Ушев.", "date": "2017.10.19", "title": "Българин стана световен шампион по ефективно шофиране на камиони"}
{"url": "http://www.dnevnik.bg/biznes/2017/10/19/3062415_koka-kola_poema_prodajbata_na_kafeto_lavaca_v_bulgariia/", "text": "От началото на октомври българското дружество на Coca-Cola е поело вноса на кафе с марката \"Лаваца\" (Lavazza). През последните 25 г. (от 1993 г.) собственикът на дистрибуторската компания \"Софсток\" Мирослав Печев беше вносител на напитката. За пазара на кафе в страната промяната е ключова, защото по данни на \"Капитал\" продажбите на продуктите на Lavazza за миналата година са били за 50 млн. лв., което поставя бранда на трето място след \"Нестле\" с оборот в сегмента за 92 млн. лв. и \"Якобс Дау Егбертс БГ\" с 53 млн. лв, съобщава  \"Капитал Daily\"  в днешния си брой.  \"Софсток\" коментират, че промяната идва след като компанията, произвеждаща \"Лаваца\", решава тази марка да бъде не във високия, а в средния сегмент, за да генерира по-големи обороти, и може би за тази цел са направили партньорство с \"Кока-Кола\" за дистрибуцията.  Партньорства за дистрибуция има сключени и между Lavazza и \"Кока-Кола ХБК\" в Гърция, Швейцария и Унгария. От \"Кока-Кола ХБК\" - България, уточняват пред изданието, че се предвижда разширяването на присъствието на марката на българския пазар на кафе. Това не е първият продукт извън собствените, които \"Кока-Кола ХБК\" - България, дистрибутира в страната. От декември 2010 г. тя пое разпространението на енергийната напитка Monster, а от март 2013 - продуктите на Brown Forman - Jack Daniels, Finlandia Woodford Reserve, Early Times, Pepe Lopez. От април 2016 дружеството е дистрибутор и на портфолиото на шотландския производител на скоч Edrington Group: Macallan, Highland Park, Famous Grouse, Cutty Sark, Brugal, Snow Leopard. \"Софсток\" ще продължи да бъде част от бизнеса с кафе в страната\", казва Мирослав Печев. По думите му компанията става официален дистрибутор на четири марки кафе: Kimbo, Housrbrandt, Mogi, Bristot. Първите три ще се разпространяват в заведения, а последната – в обектите за търговия на дребно.", "date": "2017.10.19", "title": "\"Кока-Кола\" поема продажбата на кафето \"Лаваца\" в България"}
{"url": "http://www.dnevnik.bg/politika/2017/10/19/3062385_bsp_iska_ostavkite_na_valeri_simeonov_i_valentin_radev/", "text": "БСП иска оставките на вицепремиера Валери Симеонов и вътрешния министър Валентин Радев. Поводът - решението на Министерския съвет от сряда за  обявяване на оградата по границата ни с Турция за стратегически обект от значение за националната сигурност , с което според социалистите се целяло ограничаване на достъпа на журналисти и граждани до района и прикриване на нередности. В декларация от името на парламентарната група на \"БСП за България\" Корнелия Нинова обяви днес, че решението на правителството е опит да се спре разследване на депутата от БСП и журналист Елена Йончева, в което тя показвала \"дупки в оградата, шахти и преминаване на мигранти\", както и разговори и документи, показващи корупция. По думите й с обявяването на оградата за обект от значение на националната сигурност се спира не само достъпа до нея, но и се погазва върху свободата на словото, както и върху правото на депутатите да задават въпроси и да показват факти за случващото се по границата. В списъка с обекти от значение за националната сигурност са язовири, болници, тецове, АЕЦ \"Козлодуй\" и др. \"Един разследващ журналист бе наричан клеветник, ние бяхме пращани в Сибир. Тази омраза ескалира в това да забраните свободата да мислим, да питам, да искаме истината. И да я превърнете в престъпление\", обяви Нинова и заподозря правителството в готвене на нови законови промени, тъй като за кабинета \"Борисов 3\" борбата с корупцията била престъпление. Тя допълни, че депутатите от \"БСП за България\" стават съавтори на филма на Йончева и покани всички граждани да станат такива. \"Не можете да ни спрете - ще покажем на европейските посланици кадрите от филма и документите, които уличават в корупция, как се пази границата, която трябва да е граница на Шенген и как се харчат европейските средства\", каза Нинова. По думите й щяла да информира премиера Бойко Борисов за деня и часа на излъчването му, за да можело да ги арестуват всичките. По-късно Елена Йончева обясни, че прави филма си от три месеца и на 17 октомври т.г. първо е била спряна, а после пусната до  \"ров в Малко Търново\" . \"Държавата налага цензура не само за оградата, но и за всички разследвания на канали за бежанци\", обяви Йончева. В същото време тя посочи, че в списъка със стратегическите обекти от значение за националната сигурност влизат и обекти, за които няма забрана за снимане като БДЖ, язовири, мобилни оператори. Йончева не разкри какви нарушения съдържа филма й, но каза, че  има и филм на Би Би Си  и допълни: \"През оградата се преминава по-бързо, отколкото минава автобус бежанци през ГКПП\". Тя преговаряла с телевизии да излъчат филма й. След декларацията от парламентарната трубина се изказа Йордан Цонев от ДПС, което от миналата седмица иска оставката на Валери Симеонов. Той посъветва ГЕРБ да чуят внимателно какво се казва в тази зала, тъй като бивш активист на НФСБ е  осъден за трафик на мигранти . Зам.-председателят на ГЕРБ Цветан Цветанов обяви, че БСП трябва да внесе сигналите си за корупция до съответните органи. Той каза още, че Корнелия Нинова обаче не прави това, говори \"небивалици\" и създава фалшиви новини. След това Цветанов обясни с подробности как в бюджета за следващата година ще има 720 млн. лв. повече за заплати в публичния сектор.", "date": "2017.10.19", "title": "БСП иска оставките на Валери Симеонов и Валентин Радев заради прикриване на нередности по оградата на границата"}
{"url": "http://www.dnevnik.bg/sport/2017/10/19/3062427_hurvatiia_iska_da_privleche_ancheloti_za_selekcioner/", "text": "Хърватия има интерес към привличането на Карло Анчелоти за селекционер за световното първенство, съобщава \"Гадзета дело спорт\". Първата задача обаче е  отборът да преодолее Гърция  и да се класира за турнира, който е следващото лято в Русия. Според информацията от хърватската федерация вече са се свързали с Анчелоти. Италианският специалист е без работа, след като  беше уволнен от \"Байерн\" в края на септември . Начело на хърватския отбор е Златко Далич. Той застана на поста след раздялата с Анте Чачич, който си тръгна заради незадоволителните резултати в квалификациите. Хърватите бяха в много добро положение в групата си преди последните мачове. Впоследствие  Исландия излезе начело и си осигури място на световното . Хърватите успяха да победят Украйна като гост в пряк спор за втората позиция и ще играе в баражите. Името на Анчелоти се спомена и като възможен мениджър на \"Лестър\" след  освобождаването на Крейг Шекспир . Очаква се Далич да води Хърватия в мачовете с Гърция в средата на ноември.", "date": "2017.10.19", "title": "Хърватия иска да привлече Анчелоти за селекционер, ако се класира за световното"}
{"url": "http://www.dnevnik.bg/sviat/2017/10/19/3062431_strahut_ot_migranti_koito_gi_niama_-_kak_cheshkite/", "text": "Мигранти с бурки и хиджаби нападат чешка пенсионерка, ритват проходилката ѝ и я оставят на земята, след което се втурват към сграда с надпис \"Социални помощи\". Видеоклипът на кампанията на крайнодясната партия \"Блок против исляма\" продължава: \"Вие трябва да решите дали трябва да се дават пари на нашите деца и пенсионери или на мюсюлманите и африканците\". \"Блокът против исляма\" е една от общо 31 политически формации, които ще участват в парламентарните избори в Чехия в петък и събота. Това далеч не е единствената партия, експлоатираща тази тема. Също като Националния фронт във Франция, Герт Вилдерс в Холандия, Алтернатива за Германия и Австрийската партия на свободата, множество чешки партии залагат на страховете, предизвикани от рекордния приток на мигранти в Европа. Миграцията изведнъж стана ключова тема в предизборната кампания в Чехия, въпреки почти пълната липса на  мигранти и бежанци  в страната, които предпочитат да се насочват към Германия или Швеция. Чешката република, ръководена от открито антимюсюлмански президент, до момента е приела само 12 бежанци, макар че ЕС иска от нея да приеме 1600 съгласно неговата система за разселване. Нищо против китайците Много чешки партии печелят политически дивиденти, като се възползват от страха от тероризма, ислямистката заплаха и опасенията за изчезване на икономическия просперитет. \"Това няма много общо с реалността, защото тук всъщност няма мигранти\", казва анализаторът Иржи Пехе, интервюиран от АФП. Според допитване на Института за проучване на общественото мнение към Чешката академия на науките около 60 на сто от чехите са против приемането на мигранти, а само около 3 на сто го одобряват. Прага протестира енергично против предложената от ЕС програма за разселване на бежанци, както го сториха нейните полски, унгарски и словашки съседи. \"Имаме нужда от преграда срещу омразната идеология на исляма\", заявява Томаш Ерлих, жител на Прага, решил да гласува за антимигрантската партия \"Свобода и пряка демокрация\" (СПД) на родения в Токио бизнесмен Томио Окамура. Ислямът \"е несъвместим с демокрацията, законите и европейските ценности. Опитът на Запада го показва ясно\", настоява Ерлих. Той обаче отрича, че е ксенофоб, защото \"няма нищо против китайците и виетнамците, които са интелигентни и работят невероятно упорито\".  По данни на Института за проучване на общественото мнение около 7,3 на сто от избирателите смятат да подкрепят СПД, което е над 5-процентовата бариера за влизане в долната камара на 200-местния парламент. Понякога наричан \"чешкия Тръмп\" от медиите, бизнесменът милиардер  Андрей Бабиш , чието популистко движение \"Действие на недоволните граждани\" (АНО) се очаква да спечели изборите с 30.9 на сто от гласовете според Института за проучване на общественото мнение, също не крие враждебността си към приемането на мигранти. Търговията със страх \"При нас почти няма имигранти, страната е в добър период от икономическа гледна точка, и въпреки това сред хората има недоволство и дори гняв\", констатира анализаторът Йозеф Млейнек от Карловият университет в Прага, интервюиран от АФП. \"Аз самият се питам какви са причините. Мисля, че става дума за комбинация от лична неудовлетвореност и общ проблем\", казва той. \"Например, Бабиш повтаря, че корупцията е навсякъде и хората започват да го приемат присърце\". През септември безработицата в Чехия достигна само 3.8 на сто, най-ниското равнище от 1998 г., а централната банка прогнозираше ръст от 3.6 на сто в края на годината. При все това \"чешката политическа сцена се изроди в търговия със страх\", смята Пехе. Според президента  Милош Земан  миграционната вълна е \"организирана инвазия\", а мюсюлманите \"са невъзможни за интегриране\". Чешката социалдемократическа партия (ЧСДП) на сегашния премиер  Бохуслав Соботка , която се очаква да гласуват 13.1 на сто от избирателите, обещава \"спиране на незаконната миграция\". Най-старата чешка дясна партия, \"Гражданската демократическа партия\", от своя страна иска страните, които се окажат неспособни да защитават собствените си граници, да бъдат изключени от Шенгенското пространство. /БТА", "date": "2017.10.19", "title": "Страхът от мигранти, които ги няма - как чешките политици плашат избирателите"}
{"url": "http://www.dnevnik.bg/biznes/2017/10/19/3062433_svetovnata_banka_ochakva_uskoriavane_na/", "text": "Световната банка прогнозира ускоряване на растежа на българската икономика до 3.8 процента тази година и 3.9 на сто догодина на фона на икономическото възстановяване, което е набрало инерция благодарение на повишеното вътрешно търсене. Това се посочва в публикувания днес доклад на международната институция за състоянието на икономиките в Европа и Централна Азия. Очакването е в синхрон и с това  на Министерството на финансите . Икономическото възстановяване на България се е ускорило през 2017 година, подкрепено от нарасналото вътрешно търсене. Бедността е намаляла, се отбеляза в документа, поместен на сайта на организацията, която допълва, че перспективите за тази година са по-добри от първоначалните очаквания. Международният валутен фонд прогнозира миналата седмица, че българската икономика ще нарасне с 3.6 процента за 2017 година и ще забави темпа си до 3.2 процента през 2018 година. За 2016 година растежът бе 3.4 процента.  Според Световната банка растежът и споделеното благоденствие биха се повишили, а бедността би се понижила още, ако институциите укрепнат и освен това нараснат уменията и трудоспособността на работната сила, както и ако бъде подобрена ефективността и резултатността на държавните разходи. По оценки на банката вътрешното търсене ще изпревари намаляващия принос на нетния износ за растежа, а потреблението на домакинствата вероятно ще продължи да расте благодарение на подобрението на състоянието на пазара на труда и условията за кредитиране.  Същевременно Световната банка прогнозира, че ускоряването на инфлацията в страната тази година ще достигне 1.5 на сто тази година и 1.4 процента догодина спрямо минус 0.8 процента миналата година. Намаляването на бедността се очаква да продължи с умерен темп в средносрочен план. Продължаващото повишение на заетостта и заплатите, както и планираното вдигане на пенсиите, би трябвало да подкрепи реалните доходи и допълнително да намали бедността, се посочва в документа. Банката отбелязва, че неравенството в доходите в България е едно от най-големите в ЕС. Доходите на най-богатите 20 процента от населението са почти осем пъти повече от получаваните от най-бедните 20 процента от населението през 2015 година. Основните предизвикателства пред България са по-бързо да настигне останалата част от Европа и да се справи с отрицателните демографски последици.  България ще трябва да повиши растежа на производителността до най-малко 4 процента годишно, за да достигне средните равнища на доходите в ЕС за едно поколение, отбелязва Световната банка. През последните шест години производителността е нараснала с 2.5 процента годишно, а същевременно има недостиг на квалифицирана работна ръка. Голяма част от населението е изложено на риск от бедност или социално изключване, предупреждава институцията.", "date": "2017.10.19", "title": "Световната банка очаква ускоряване на икономическия растеж на България през 2018 г."}
{"url": "http://www.dnevnik.bg/sport/2017/10/19/3062428_planut_na_djoshua_tri_macha_prez_2018_g_i_obediniavane/", "text": "Антъни Джошуа планира да изиграе три мача през 2018 г., обяви промотърът му Еди Хърн. Целта на английския боксьор е да обедини всички титли в тежката категория още преди края на следващата година. Джошуа държи три от петте пояса - на Международната боксова федерация (IBF), Световната боксова асоциация (WBA) и Международната боксова организация (IBO).  Той ще защитава титлите си  на 28 октомври в Кардиф срещу Карлос Такам. Камерунецът с френски паспорт замени титулярния претендент Кубрат Пулев, който  отпадна от двубоя заради контузия. Американецът Дионтей Уайлдър притежава най-ценния пояс в тежката категория - на Световния боксов съвет (WBC). Той трябваше да го защитава срещу Луис Ортис, но  непобеденият кубинец даде положителна допинг проба . Вместо него на ринга в \"Берклейс сентър\" в Ню Йорк на 4 ноември ще се качи канадецът Бърмейн Стивърн. Последната световна титла - на Световната боксова организация (WBO), е притежание на новозеландеца Джоузеф Паркър.  В края на септември той направи успешна защита  срещу братовчеда на Тайсън Фюри - Хюи Фюри. \"Мачът с Паркър е възможен през февруари или март. Знаете обаче, че може би ще трябва да направим задължителна защита срещу претендента на WBA, така че все още не знам\", каза Хърн в интервю за BoxingScene.com. През август  WBA нареди на Джошуа да започне преговори  със задължителния претендент Ортис. Ситуацията с положителната проба на кубинеца обаче най-вероятно ще забави евентуална защита в тази федерация.  Очаква се руснакът Александър Устинов да се изправи срещу Мануел Чар от Германия на 25 ноември, а победителят да ще срещне пуерториканеца Фрес Кенедо в елиминационен мач за претендентското място. Това би трябвало да отложи за известно време ангажимента на Джошуа за задължителна защита на пояса на WBA.  Според Хърн дългоочакваният мач между Джошуа и Уайлдър може да се осъществи следващото лято. \"Бих искал Уайлдър да се бие с Дилиън Уайт. Днес отново говорих с момчетата (от екипа на Уайлдър). Планът е победителят от този мач да срещне Джошуа\", обясни Хърн. \"При всички положения целта е да направим три мача на Антъни през 2018 г. Иска ми се два от тях да са за обединяване на титли. Невинаги нещата се получават така, но голямата цел е Антъни да стане абсолютен шампиона на света\", допълни той.  Уайт, който има 21 победи и една загуба на професионалния ринг, ще се изправи срещу финландеца Роберт Хелениус на 28 октомври. Това ще е главният подгряващ мач на галавечерта в Кардиф на 28 октомври, когато Джошуа ще се боксира с Такам. 29-годишният Уайт също е клиент на Хърн. Победителят от мача му с Хелениус (25 победи и една загуба) ще спечели сребърната титла на WBC и правото да предизвика Уайлдър. Миналата седмица обаче американецът, който има 38 победи в 38 мача и 37 нокаута, отхвърли оферта за двубой с Уайт. Тя беше на стойност 3 млн. долара плюс приходите от телевизионното излъчване в САЩ. \"Хората не искат да се бият с Дилиън. Той е наистина много надарен боксьор. Има страхотна брадичка, не спира да атакува, много е силен. Предложихме на Уайлдър три милиона плюс парите от американския тв пазар, което прави общо около четири милиона. А той в момента прави по милион и половина на мач\", каза тогава Хърн.", "date": "2017.10.19", "title": "Планът на Джошуа: Три мача през 2018 г. и обединяване на всички титли"}
{"url": "http://www.dnevnik.bg/bulgaria/2017/10/19/3062449_ot_2018_g_purvite_tri_dni_bolnichen_shte_se_plashtat/", "text": "От следващата година за първите три дни от болничния лист, които се плащат от работодателя, работникът ще получава по 50% от осигурителния си доход, а не 70%, както е сега. Това пише в.  \"Сега\"  в челния си материал като се позовава на проектобюджета на държавното обществено осигуряване. Документът все още не е публичен, но е даден на работодателските и синдикалните организации за съгласуване. В режима на заплащане от четвъртия ден на болестта до оздравяването няма изменения. Обезщетението ще се изплаща от фондовете на Националния осигурителен институт, както и досега, в размер на 80% от осигурителния доход. Мярката се обяснява с многото злоупотреби с болничните. През 2010 г., когато правилото първите три дни да са за сметка на работодателя беше въведено, отново  мотив бяха фалшивите болнични.   Преди това работодателят плащаше 100% за първия ден, а НОИ поемаше 80% до оздравяването.", "date": "2017.10.19", "title": "От 2018 г. първите три дни болничен ще се плащат още по-малко"}
{"url": "http://www.dnevnik.bg/biznes/2017/10/19/3062457_osram_otkriva_zavod_krai_plovdiv/", "text": "Към момента документите на проекти на обща стойност от около 800 млн. лв. са внесени в Българска агенция за инвестиции и се подготвят да започнат. Това съобщи заместник-министърът на икономиката Александър Манолев по време на откриването на първия завод на технологичния гигант \"Осрам\" в България край Пловдив. Инвестицията на германската компания е за 50 млн. лева и с нея се създават 900 работни места, съобщават от Министерството на икономиката. \"Виждаме позитивни сигнали и от редица други компании\", казал Александър Манолев. По думите му само от началото на годината са сертифицирани 23 проекта на обща стойност около 300 млн. лв., които предвиждат разкриването на 5000 работни места. \"Сигурен съм, че с всичко, което сме започнали като действия – за намаляване на административната тежест, за развитието на индустриалните зони, за подобряването на връзката между обучението и пазара на труда и всичко останало, тези резултати ще продължат да бъдат надграждани\", обяви той, цитиран от пресцентъра си. Той допълни, че е налице още една позитивна тенденция - повече компании да инвестират във високотехнологични проекти в България. OSRAM GmbH, със седалище в Мюнхен, е вторият по големина в света производител на светлинни тела (източници) с 110-годишна история. Портфолиото варира от високотехнологични приложения, базирани на полупроводникови технологии, като инфрачервено или лазерно осветление, до предлагане на интелигентни и свързани решения за осветление в сгради и градове. OSRAM GmbH е част от Групата на OSRAM Licht AG Германия един от двата водещи производителя на осветления в света. Инвестиционният проект включва изграждане на завод на компанията в България в близост до гр. Пловдив за производство на електронни баласти, драйвери и светодиодни модули. Българският завод е част от бизнес звеното \"Дигитални системи\" на OSRAM GmbH, което отговаря за разработването, производството и продажбите на електронни компоненти за осветление. Основните продукти за осветителната индустрия, които ще се произвеждат в новия завод в Пловдив са електронни баласти (Electronic Control Gears-ECG) за LED модули и драйвери и електронни баласти (Electronic Control Gears-ECG) за традиционното осветление. Произведените продукти ще се продават на OSRAM GmbH, която ще управлява дистрибуцията на продукцията до крайните клиенти в Европа.", "date": "2017.10.19", "title": "\"Осрам\" открива завод край Пловдив"}
{"url": "http://www.dnevnik.bg/politika/2017/10/19/3062467_durjavata_iska_da_licenzira_propovednicite_i_da/", "text": "Държавата ще лицензира дипломите на проповедници, завършили в чужбина, и ще въведе разрешителен режим за чужденци да извършават религиозна дейност у нас. Това се разбра от думите на вицепремиера Красимир Каракачанов, след работна среща на тема \"Проникване на радикален ислям в Република България – заплахи и мерки за противодействие\" в която са участвали министри или техните заместници от министерствата на министерствата на вътрешните работи, на отбраната, на финансите, на образованието и науката, представители на прокуратурата, ДАНС, ДАР, дирекция \"Вероизповедания\" към МС, както и експерти от научните среди. Ограничения за всички Не трябва да продължава практиката хора завършили теология или религия в страни в които се практикува радикални форми на религия да проповядват в България, каза Каракачанов. Ограничението ще засегне всички религии, не само мюсюлманските. \"Представяш си дипломата в Министерството на образованието и според това, какво си завършил, какво си учил, се преценява и ти се легализира дипломата. Но ако се връщаш от частния ислямски университет в град Зарка, родния град на Ал Заркауи, и си учил 10 години там...\", даде пример вицепремиерът. \"Ако дойде чужденец, който иска да извършва проповеди или религиозна дейност, той задължително трябва да получи разрешение от дирекция \"Вероизповедания\". Неговата диплома трябва да бъде призната от министерството на образованието и да има много ясен срок на престой\", обясни Каракачанов. Учебните програми на религиозните училища ще бъдат одобрявани от Министерството на образованието. Друга мярка срещу разпространението на радикалния ислям е да се дефинират в Наказателния кодекс тези радикални практики, за да може да бъдат санкционирани, защото сега се търсят антидемократични мотиви или други причини за издаван на присъда. Ще бъде въведена забрана и за участие на чужденци в управленията на религиозните общности. Каракачанов даде пример с някои от евангелските църкви, на които ръководството им е изцяло от чужди граждани. Салафитски и уахабитски проповедници имало немалко  Каракачанов няма данни за проповедници, свързани с \"Ислямска държава\", работещи на територията на България. \"Но хора, завършили точно в учебни заведения и държави, в които уахабизмът и салафизмът са основна линия в исляма - подобни проповедници в България не са малко. Проблемно много са\", каза Каракачанов. Той отказа да коментира каква заплаха за сигурността е това, но даде примери с Великобритания, Белгия, Холандия и Франция, в които именно подобни проповедници са успели да рекрутират и да облъчват млади хора, европейски граждани, които и в момента воюват. Междудържавното споразумение с Турция, според което дианетът плаща заплатите на преподавателите в ислямските училища у нас, ще бъде денонсирано. \"Не е нормално чужда държава да финансира училища и да плаща заплатите на проповедници\", каза Каракачанов. Друг основен въпрос, който трябва да бъде решен със законовите промени, готвени в момента, е финансирането. Много религии получават средства от църквите си майки и фондации. Властта обмисля две решения. Едното е всички дарения да бъдат декларирани в Сметната палата. Вторият вариант е да се направи фонд към дирекция \"Вероизповедания\" и държавата да преценява как се харчат. Каракачанов смята, че след съгласуване на идеите е възможно промените в Наказателния кодекс и законите за вероизповеданията и за образованието да минат през парламента до края на годината. Държавата да финансира всички религии, а финансирането им от чужбина да бъде ограничено, е заложено в  проекта за промени  в закона за вероизповеданията на \"Обединени патриоти\". Според Каракачанов има още няколко проекта за промени в тази област в парламента, а неговият екип също работел.", "date": "2017.10.19", "title": "Държавата иска да лицензира проповедниците и да контролира финансирането на религиите"}
{"url": "http://www.dnevnik.bg/sviat/2017/10/19/3062459_rakka_-_ot_stolica_na_halifat_v_rucete_na_kjurdite/", "text": "Подкрепяните от САЩ милиции в Сирия обявиха победа над \"Ислямска държава\" в \"столицата на халифата\" Ракка. Градът се намира в северната част на Сирия, на около 90 км. от турската граница. Групировката го завзе през януари 2014 г., отвоювайки го от бунтовническите фракции, въстанали срещу президента  Башар Асад . Според САЩ екипи, изпратени именно от Ракка, са провеждали атаки в  Париж, Брюксел и Истанбул . Офанзивата Сирийските демократични сили (SDF) – съюз на кюрдски и арабски милиции, започнаха  атака срещу Ракка  през ноември 2016 г. След като обкръжиха града, те се сблъскаха с ожесточена съпротива. Водената от САЩ коалиция ги подкрепяше с въздушни удари и спецчасти на терен. Хората Цивилните са пострадали много тежко. През март там са живели около 200 000 души – горе-долу колкото населението преди войната, показват данните на ООН. Десетки хиляди са побегнали към лагери в територията на кюрдите. Останалите в града са прекарали месеци без вода, електричество, храна и медицински грижи. Завладените от SDF квартали са се оказали предимно обезлюдени. Стотици души са загинали заради въздушните атаки и сраженията. Какво следва Битката за Ракка разпали напрежението между САЩ и Турция.  Кюрдското влияние  в този предимно арабски град е деликатна тема и за активисти от Ракка, и за Анкара. Силите за защита на народа (YPG), които участват в битката, са военното крило на главната политическа организация на сирийските кюрди ( Партията на демократичния съюз ). Анкара смята тази партия за сестринска на  Кюрдската работническа партия  (ПКК), която е активна в Турция и е призната от Запада за терористична групировка. Наследство Важен пазар и транспортен хъб, Ракка е създадена още през VIII век и е била столица на Абасидския халифат по времето на Харун ал Рашид. Там се намират важни археологически и архитектурни обекти. Те вероятно са жестоко повредени от войната.", "date": "2017.10.19", "title": "Ракка - от столица на халифат в ръцете на кюрдите"}
{"url": "http://www.dnevnik.bg/sport/2017/10/19/3062414_olimpiiska_shampionka_razkri_che_e_bila_jertva_na/", "text": "Олимпийската шампионка с гимнастическия отбор на САЩ от Лондон 2012 Макайла Марони призна, че е била обект на сексуален тормоз от лекаря на тима Лари Насар в продължение на седем години. 21-годишната американка твърди, че проблемите са започнали, когато е била на 13 години, и са приключили едва след отказването ѝ от спорта преди година. \"Бях сексуално малтретирана от доктора на женския отбор по гимнастика Лари Насар. Бях обект на тормоз, когато и където му се отдадеше възможност. Случи се в Лондон преди отборът и аз да спечелим златен медал, както и преди спечеленото сребро от мен\", написа Марони в \"Туитър\". Бившата гимнастичка допълни, че е намерила сили да направи публично признание заради  огромния скандал с филмовия продуцент Харви Уайнстийн . Повече от 40 жени в Холивуд обвиниха 65-годишния американец в сексуални посегателства и изнасилвания.  \"Хората трябва да знаят, че това не се случва само в Холивуд. Имах мечта да участвам на олимпийските игри, но нещата, които трябваше да преживея, за да стигна дотам, бяха ненужни и отвратителни\", добави Марони. \"Най-плашещата вечер в живота ми стана, когато бях на 15. Пътувах цял ден и цяла нощ с отбор за Токио. Той (Насар) ми даде приспивателно за полета и последното нещо, което знам, е, че бях сама с него в хотелската му стая, получавайки \"терапия\". Имах чувството, че ще умра онази нощ\", се казва още в изявлението на Марони в \"Туитър\". Насар, който беше доктор на женския гимнастически отбор на САЩ в продължение на 30 години, отрече обвиненията на Марони. В момента той очаква съдебен процес в Мичиган по множество обвинения за сексуален тормоз. По-рано през годината лекарят призна за притежанието на снимки с малтретирани деца. Президентът на Американската федерация по гимнастика Стийв Пени приветства смелостта на Марони да направи признанието. \"Ние сме възмутени и отвратени от поведението, за което е обвинен д-р Насар. Съжаляваме за всеки атлет, който е бил малтретиран по време на гимнастическата си кариера\", каза Пени, цитиран от Би Би Си.", "date": "2017.10.19", "title": "Олимпийска шампионка разкри, че е била жертва на сексуален тормоз от доктора на отбора си"}
{"url": "http://www.dnevnik.bg/biznes/2017/10/19/3062468_blizo_40_ot_bulgarite_nikoga_ne_sa_se_zastrahovali/", "text": "Близо 40% от българите никога не са си купували никаква застраховка, а 80% от купувалите са си взимали само задължителната гражданска отговорност. Това показва национално представително социологическо проучване по поръчка на 24ins.bg и \"Брокер инс\". Освен това за последните 10 г. разпространението на застрахователни услуги сред населението е останало непроменено. Т. нар. коефициент на застрахователно проникване, който измерва съотношението на брутния премиен приход и брутния вътрешен продукт, е замръзнал на ниво 2.2% при при между 6 и 10 на сто в развитите държави, коментира управителят на 24ins.bg Ясен Къчински пред медиите. Потенциалните потребители възприемат застраховането като неясно и дори страшно, свързват го с общината и го бъркат с данъците, освен това не обичат да четат дълги текстове и условия, коментира експертът. Граждани питат как да сключат застраховка, за да получат обезщетение, след като вече са пострадали, бъркат \"каско\" и \"гражданска отговорност\" или предполагат, че щетите ще им бъдат покрити от държавата, даде пример той за запитвания в компанията. Допитването показва, че нежеланието да се застраховат се отнася в равна степен както за жителите на столицата София (42.9% са без нито една сключена застраховка в годините) и в селата (45.6%). На фона на тези нагласи се откроява противоположна тенденция - и в големия град, и на село делът на хората, които сключват застраховка онлайн е еднакъв - 49% знаят за тази възможност, но едва 6 на сто го правят. Проучването потвърждава, че хората с по-високи доходи са по-склонни да се застраховат. Сред участниците в анкетата с доход до 500 лв. около половината никога не са ползвали застрахователен продукт, докато при тези с доход над 2000 лв. процентът е нула. Управителят на \"Брокер инс\" Румен Стайков коментира, че покупката на полица онлайн е все още в сферата на пожеланията, защото законодателството изисква куп документи да бъдат подписани лично. Затова те се пращат по куриер в рамките на 24 часа, а разходите са за сметка на брокера. Експертите коментираха, че търсенето на услугата е \"принудително\" - или заради изискване на закона, както е с гражданската отговорност, или под натиска на кредитиращата банка, когато става дума за жилищата, или след неприятно лично преживяване. Двете дружества започват разяснителна кампания в интернет за това какво представлява застраховката, как да я изберем и как да сравним различните оферти.", "date": "2017.10.19", "title": "Близо 40% от българите никога не са се застраховали"}
{"url": "http://www.dnevnik.bg/sviat/2017/10/19/3062484_obama_se_zavrushta_v_politikata/", "text": "Откакто напусна Белия дом, той пази дискретност и се въздържа да критикува директно Доналд Тръмп. Днес бившият президент Барак Обама за пръв път ще стъпи отново на американската политическа сцена. Очаква се бившият президент от Демократическата партия да присъства на две срещи с избиратели, първата от които в щата Ню Джърси, близо до Ню Йорк, а втората - на 500 км на юг, във Вирджиния. Както в Нюарк, така и в Ричмънд 56-годишният Обама ще подкрепи кандидатите на своята партия за губернаторския пост. Гласуването и в двата щата е насрочено за 7 ноември, една година след отекналият по цял свят гръм от победата на Доналд Тръмп на президентските избори на 8 ноември 2016 г. Но значението на тези срещи е преди всичко в това, че са редки: американците почти не биват консултирани преди междинните парламентарни избори през 2018 година. \"Тази година в САЩ важни избори ще се състоят само два пъти - за поста губернатор на Ню Джърси, и за губернатор на Вирджиния\", обясни пред АФП Лари Сабато, преподавател по политически науки. \"Залогът е спечелването на по-изгодна позиция в очакване на междинните избори през 2018 г.\", подчертава той. Не се знае какво ще каже Барак Обама, чийто наследник в Белия дом се опитва да разруши резултатите от осемгодишния му мандат. Откакто напусна поста си на 20 януари, първият чернокож президент на САЩ се държи на дистанция от политическия дебат, спазвайки традицията. Рядко нарушавано мълчание След като си подари три месеца ваканция, Обама се зае с редактирането на мемоарите си, изказваше се рядко пред публика и на практика не даде нито едно интервю. Няколкото пъти, когато реши да наруши това мълчание, той се изказа по теми от национално значение, като имиграцията, здравното осигуряване или  борбата срещу климатичните промени . Но когато днес се върне в атмосферата на политически срещи с активисти на Демократическата партия, сред които се ползва с прекрасен рейтинг, 44-ият президент на САЩ може да се изкуши да пусне няколко вербални стрели по Тръмп, който не се въздържа от публични критики към него. Губернаторският пост в Ню Джърси изглежда почти спечелен от кандидата на Демократическата партия Филип Мърфи. Очаква се той да наследи републиканеца Крис Кристи, някога близък на Тръмп. В края на мандата на Кристи имиджът му е катастрофален и популярността му е рекордно ниска. \"Демократите имат пред себе си прекрасна възможност да спечелят Ню Джърси, само Вирджиния е обект на оспорвана борба\", потвърждава Лари Сабато, който преподава именно в университета на Вирджиния. Вирджиния е ключов щат. Това е единственият щат от историческия Юг, в който Хилари Клинтън спечели през 2016 година. Значението му се подсилва и от географската близост до федералната столица Вашингтон. Изборите са тест \"Ако Голямата стара партия загуби във Вирджиния, мнозина ще държат Тръмп отговорен\", анализира Сабато. От друга страна, \"ако републиканците спечелят губернаторския пост, Тръмп няма да бъде смятан за тежест за партията на изборите през 2018 година\". В град Ричмънд, столица на щата Вирджиния и някогашна столица на Конфедерацията, Обама ще подкрепи младия кандидат на Демократическата партия Ралф Нортам. Проучване на института \"Куинипиак\" дава на този бивш военен лекар лека преднина в изборната надпревара срещу републиканеца Ед Гилеспи. Пристигането на Обама в град Ричмънд, динамичен финансов център с над 220 000 жители, доведе до появата на дълги опашки за билети за публичната среща. Разбирайки добре значението на тези избори в стратегията за запазване на мнозинството си в Конгреса, президентът Тръмп обвини Ралф Нортам, че подкрепяйки градовете, които дават убежище на нелегалните мигранти, се бори за банда латиноамерикански престъпници. Ед Гилеспи беше съветник на президента Джордж У. Буш, а по-късно стана лобист милионер. Засега той запазва предпазлива дистанция от непредсказуемия президент републиканец, макар че Тръмп обяви официално подкрепата си за него. /БТА", "date": "2017.10.19", "title": "Обама се завръща в политиката"}
{"url": "http://www.dnevnik.bg/sviat/2017/10/19/3062490_ne_biite_chujdencite_dori_napusnete_grada_po_vreme_na/", "text": "Кметът на Калининград Александър Ярошук призова жителите на града да не бият чуждите футболни фенове, които ще дойдат по време на световното първенство в Русия догодина. В интервю за местно радио той помоли гражданите да избягват разговорите с големи групи чужденци, тъй като не се знае дали сред тях няма агресори. В Калининград ще се изиграят четири мача от груповата фаза на първенството. Според Ярошук поне един от двубоите ще е с участието на някоя европейска страна с голяма фенска маса. \"Призовавам всички да са мили, гостоприемни, да не бият чужденците, а ако знаят английски език, да им помагат\", заяви кметът. Специално за световното първенство в Калининград беше построен чисто нов стадион за 35 хиляди души. Очаква се по време на мачовете в града да има между 70 и 100 хил. души. \"Най-добре е местните да напуснат града и да се насладят на една почивка в околностите. Така ще успеем по-лесно да чистим улиците след всеки мач\", допълни Ярошук. В Русия се подготвят сериозно за пристигането на английските фенове, които са в конфликт с руските привърженици.  Те се сбиха миналата година в Марсилия  по време на европейското първенство във Франция. Тогава стотици бяха ранени, а десетки заведения в града бяха изпочупени по време на сблъсъците.", "date": "2017.10.19", "title": "Не бийте чужденците, дори напуснете града по време на световното първенство по футбол, призова руски кмет"}
{"url": "http://www.dnevnik.bg/zelen/2017/10/19/3062492_drastichen_spad_na_letiashtite_nasekomi_ustanoviha/", "text": "Летящите насекоми са намалели с повече от 75% за почти 30 години в Германия. Това показват проучвания в над 60 защитени зони в страната, съобщава Би Би Си и други световни медии.  Причините за този \"драстичен спад\" засега са неизвестни. Изследването е публикувано в списание \"Plos One\". \"Това е първото проучване, което изследва общата биомаса на летящи насекоми и потвърждава нашите притеснения от последните десетилетия\", коментира Каспар Холман от университета \"Радбоуд\" в Холандия. Изследването се основава на измерване на биомасата на всички насекоми в 63 защитени зони в Германия през последните 27 години от 1989 г. насам. Данните включват хиляди различни насекоми, като пчели, пеперуди и молци. Загубата им има сериозни последици за цялата екосистема и биоразнообразието. Те са хранителен източник за много птици, земноводни, прилепи и влечуги, докато растенията разчитат на насекоми за опрашване. Констатацията е още по-тревожна, като се има предвид, че това се случва в природните резервати, които са предназначени за защита на насекоми и други видове, предупреждават изследователите. Учените обясняват, че драматичният спад се наблюдава независимо от местообитанието, как се използва земята, нито от времето. Така експертите не могат да обяснят причините за този феномен. Налице е спешна необходимост да се разкрият причините и степента на спада при всички насекоми. \"Ние не знаем точно каква е причината\", казва Ханс де Кроон, също от университета \"Радбоуд\", който ръководи изследването. \"Това проучване показва колко е важно да имаме добри програми за мониторинг. В момента се нуждаем от повече изследвания, за да установим тези причини, това е наистина важен приоритет.\" В същото време изследователите наблягат на важността да бъдат въведени мерки, полезни за насекомите. Например засаждането на ивици цветя около земеделските земи и свеждане до минимум на въздействието на интензивното земеделие.", "date": "2017.10.19", "title": "Драстичен спад на летящите насекоми установиха учени в Германия"}
{"url": "http://www.dnevnik.bg/politika/2017/10/19/3062470_za_dps_i_bsp_e_losho_es_da_razbere_che_u_nas_ima/", "text": "ДПС и БСП искат оставката на Валери Симеонов като вицепремиер, защото за двете формации е лошо по време на българското председателство на Съвета на Европейския съюз (ЕС) да покажем, че има успешно управление с участието на патриотични формации. Това обяви лидерът на \"Атака\" и председател на парламентарната група на \"Обединените патриоти\" Волен Сидеров днес. По-рано от парламентарна трибуна лидерът на БСП Корнелия Нинова  поиска оставките на Валери Симеонов и вътрешния министър Валентин Радев  заради нередности по оградата на границата ни с Турция и опити да се цензурира разследване на Елена Йончева, показващо корупция и преминаващи мигранти. От миналата седмица ДПС иска оставката на Симеонов, който станал символ на омразата в политиката. \"Имам чувството, че и сняг да завали сега, ще поискат оставката на Валери Симеонов\", каза Сидеров в декларация от името на \"Обединените патриоти\". Той обясни как има тенденциозност в искането на оставката на Симеонов, но той \"работи и върши определени неща\". Лидерът на \"Атака\" разви тезата как ДПС твърди, че Европа не иска патриотични формации на власт, но това не било вярно, тъй като в управленията на последно председателстващите Съвета на ЕС Словакия и Естония участвали такива. Сидеров посъветва Нинова да идат да снимат стената между Израел и Палестина и продължи: \"Ако искате оставки, започнете от себе си\". В отговор депутатът от ДПС Йордан Цонев поздрави Сидеров за нормалния тон, но каза, че това е изключение, тъй като останалите националисти говорели с езика на омразата. Той обясни, че ДПС иска оставката на Симеонов, тъй като настройвал една етническа група срещу друга, което противоречало на европейските ценности. \"Той използва най-лошия език и направи най-много грешки в тази област\", каза още Цонев.", "date": "2017.10.19", "title": "За ДПС и БСП е лошо ЕС да разбере, че у нас има успешно управление с патриотични формации, обяви Волен Сидеров"}
{"url": "http://www.dnevnik.bg/video/2017/10/19/3062441_video_da_poletish_vedno_s_iato_skorci/", "text": "Мястото е Дания, а лудата глава отново е Орасио Йоренс. След като се включи в  пленителния \"танц\" със Северното сияние , сега испанецът се впусна във вълнуващ полет с представителите на \"Черното слънце\". Събитието се наблюдава всяка есен в Дания, когато милион скорци се събират заедно, за да мигрират от страната. Броят им е толкова голям, че когато летят в небето, птиците закриват слънцето, откъдето идва и названието (Black Sun). \"Чувството да летя с ято птици беше различно от всичко, което съм правил през живота си. Мислех, че съм част от ятото, Почувствах, че ме приемат като един от тях. В същото време те се движеха в различни посоки и решавах коя група да следвам. За мен това е една мечта, която стана реалност\", каза Йоренс след кацането си. Полетът криеше риск, защото имаше опасност някоя от птиците да се оплете във въжетата на неговия парапланер.", "date": "2017.10.19", "title": "Видео: Да полетиш ведно с ято скорци"}
{"url": "http://www.dnevnik.bg/biznes/2017/10/19/3062518_durjavata_obiavi_nov_konkurs_za_nai-dulgiia_tunel_na/", "text": "Агенция \"Пътна инфраструктура\" обяви нова открита процедура за проектиране и строителство на тунел \"Железница\" на автомагистрала \"Струма\". Предишната  беше прекратена  в първите дни на октомври след забележки на Агенцията за обществени поръчки за промяна в документацията и в първоначалните условия. Прогнозната цена остава 250 млн. лв. без ДДС, както и предишния път.", "date": "2017.10.19", "title": "Държавата обяви нов конкурс за най-дългия тунел на \"Струма\""}
{"url": "http://www.dnevnik.bg/sport/2017/10/19/3062525_grigor_dimitrov_i_nadal_se_spraviat_nai-dobre_v/", "text": "Световният №1 Рафаел Надал и Григор Димитров се справят най-добре с критични ситуации при свой сервис през 2017 г. Испанецът и българинът са спечелили най-висок процент от подаванията, в които са изоставали с 15:40, показва статистиката на Асоциацията на професионалните тенисисти (АТП). Надал е единственият тенисист през този сезон, който има положителен баланс в подобни ситуации. Носителят на 16 титли от Големия шлем е имал 73 сервис гейма, в които е изоставал с 15:40, и е успял да ги обърне в 37 от случаите, или 50.7%. Димитров е втори в класацията с 47.9%. Той има 35 спечелени от 73 изиграни сервис гейма, в които е трябвало да спасява две поредни точки за пробив при 15:40. Хърватската машина за асове Иво Карлович заема третата позиция с 46.7% (14/30). Доминик Тийм е четвърти с 42.7% (47/110), следван от Стан Вавринка с 42.4% (25/49) и Джон Иснър с 42.1% (16/38). Другият тенисист, който достига границата от 40%, е финалистът от US Open Кевин Андерсън. Той е спечелил 18 от 45-те си сервис гейма, в които е изоставал с 15:40. Надал и Григор Димитров са сред лидерите и по успеваемост в спасяването на точки за пробив през този сезон. Двамата разделят втората позиция, а пред тях е само Жил Мюлер. Тенисистът от Люксембург е спасил 73% от точките за пробив, които са имали неговите съперници - 180 от 248. Надал и Димитров са се справили в 71% от случаите, съответно 223 от 315 за испанеца и 244 от 346 за българина. Двамата се справят най-добре в критичните ситуации този сезон, въпреки че са далеч от най-добре сервиращите играчи. Димитров е десети за година по брой асове - 498 в 57 мача, а Надал е едва 33-и с 278 в 75 мача. В класацията за най-висок процент спечелени точки след вкаран първи сервис българинът е 12-и (77%), а испанецът е 24-и (74%). Едно от големите предимства на Надал пред останалите са точките, спечелени на втори сервис - 1043 от 1687 изиграни, или 62%. Най-близо до него е Роджър Федерер с 60%, докато Димитров е 33-ти с 51%.", "date": "2017.10.19", "title": "Григор Димитров и Надал се справят най-добре в критичните ситуации през 2017 г."}
{"url": "http://www.dnevnik.bg/biznes/2017/10/19/3062556_zatiaga_se_dostuput_do_obezshteteniiata_za_bezrabotica/", "text": "Достъпът до обезщетения за безработица от 2018 г. ще бъде по-труден. В проектобюджета на държавното обществено осигуряване е записано, че право на това ще имат хората, които са работили 12 месеца през последната година и половина, а не 9 месеца, както е сега. Това съобщи изпълнителният секретар на КНСБ Ася Гонева, цитирана от БТА. Тъй като сезонната, временна и срочна заетост все повече си пробива път, според КНСБ трябва да се даде възможност на хората да натрупват права. Синдикатът още през юли настояваше, за да имаш достъп до обезщетение, да докажеш 12 месеца осигуряване в последните 24 месеца, като да не е задължително тези 12 месеца да са последователни, тъй като заетите сезонно работят по пет -шест месеца в годината, припомня БТА. Друг детайл от проектозакона, който идната седмица ще се обсъжда в надзорния съвет на Националния осигурителен институт, е увеличението на минималното дневно обезщетение за безработица. Синдикатът информира, че държавата е записала минималното дневно обезщетение да нарасне от 7.20 лв. на 9 лв. предлага се още да се въведе и максимално дневно обезщетение от 74.29 лв.  Искането на КНСБ е минималното дневно обезщетение за безработица да стане 14.50 лева, за да се достигне около 300 лева месечно или 60 на сто от минималната заплата за предходната година, както е по закон. За мярката допълнителните разходи са 56 млн. лв. Синдикатът не подкрепя и идеята работодателят да плаща само 50% от обезщетението за първите три дни болнични вместо 70%, както е сега. В проекта на бюджет на ДОО се предвижда максималният осигурителен доход да се запази на 2600 лева, както и таванът на пенсиите - 910 лева, се разбра от пресконференцията на КНСБ.", "date": "2017.10.19", "title": "Затяга се достъпът до обезщетенията за безработица"}
{"url": "http://www.dnevnik.bg/bulgaria/2017/10/19/3062562_sinut_na_zlati_zlatev_-_zlatistiia_e_ediniiat_ot/", "text": "Двама души на 30-годишна възраст са арестувани след  вчерашната стрелба  в столичния квартал \"Лозенец\", съобщиха от МВР. Предстои образуване на бързо производство. По информация на БНР задържаните са синът на бившия министър на екологията Долорес Арсенова и синът на известния в криминалните среди Злати Златев-Златистия. Източници на \"Дневник\" от разследването потвърдиха, че са задържани двама, единият от които е синът на Златистия, но отказаха да съобщят името на втория от задържаните. Пред \"Дневник\" от прокуратурата заявиха, че синът на Арсенова не е задържан, а е свидетел. По информация на Би Ти Ви до стрелбата вчера около обяд се стигнало, след като компания от петима мъже седнала да пие в заведение. Един от тях извадил пистолет и започнал да стреля безразборно. Пет куршума се забили в стената на близък жилищен блок, а един счупил стъкло на апартамент. При инцидента няма пострадали хора.", "date": "2017.10.19", "title": "Синът на Злати Златев - Златистия е единият от задържаните за стрелбата в София"}
{"url": "http://www.dnevnik.bg/sviat/2017/10/19/3062523_pet_prichini_investitorite_da_slediat_partiiniia/", "text": "Всеки инвеститор трябва да има мнение за Китай\", твърди инвестиционен специалист. Инвеститорите не могат да си позволят да пренебрегнат  националния партиен конгрес в Китай , на който се очаква президентът Си Цзинпин да затегне юздите на втората по големина икономическа сила в света. Организиран на всеки пет години, форумът определя новия състав на Китайската комунистическа партия (ККП) и ще довърши процес на политическа консолидация, който върви от години. \"Всеки инвеститор трябва да има мнение за Китай, той е пословичният посредник в глобалната икономика. Китай дава насоки\", казва Брендън Ахърн, главен инвестиционен директор на Kraneshares, която създава търгувани на борса фондове, предлагащи вложения в Китай. Ето пет неща, които инвеститорите трябва да вземат под внимание: Консолидираща сила Срещата ще промени седемчления Постоянен комитет на Политбюро и около 200-членния Централен комитет. С навлизане на Си във втория му мандат като лидер на Китай се очаква той да запълни вакантните места със свои поддръжници. Макар Си да пътува из света със статута на глава на суверенна държава, външни лица често подценяват, че китайските президенти исторически са действали като първи сред сравни. Президентите на Китай обикновено не са диктатори. Вместо това партията гледа да поддържа изкусно постигнат баланс на властта сред противоположните фракции, като осигурява рамка за политически решения. Си обаче прекара последните няколко години, изваждайки от строя политическите си опоненти. Пленумът може да сложи край на консенсусния принцип на действие на партията. Освен това би придал на Си, който миналата година бе обявен за \"основен лидер\", необичайна сила. В миналото титлата е била давана само на лидери като  Мао Цзедун , основател на ККП, и  Дън Сяопин , реформатора, който отвори икономиката на страната към света. \"При Китай наблюдаваме засилващата се концентрация на власт в ръцете на Си Цзинпин. Определено това означава по-голям контрол над икономиката и централната банка. Всеки пък, когато имаме съмнения, че Китай ще осигури растеж, той го прави\", коментира Франк Диксмир, директор на отдела за глобалните инструменти с фиксирана доходност в Allianz Global Investors. Двигател на световния растеж и търговските потоци Световният растеж се завръща и голяма част от това е с подкрепата на китайския икономически двигател. Oxford Economics описва страната като водещия в света индикатор и буфер за шокове, отбелязвайки 80 % взаимна зависимост между икономическата активност на Китай и глобалната търговия от 2010 година. Апетитът на страната към суровини, за да захранва заводите и строителния си сектор, се отразява на цените в световен мащаб. Резервната банка на Сан Франциско преценява, че до 2025 г. увеличаващото се китайско търсене би могло да тласне цените на суровия петрол обратно към прага от 100 долара за барел. Търсенето на Китай допринесе и за 3-годишния максимум в стойността на медта в края на август. Подобреният световен растеж спомогна за укрепване на котировките на активите в Европа и на нововъзникващите пазари. Нещо повече, той осигурява на централните банки въздуха, от който се нуждаят, за да освободят балансите си. Структурни реформи или още от същото? На миналия конгрес през 2012 година Си бе описан като рицар в блестящи доспехи, който възкреси успеха на партията и ще реформира обременената с дългове икономика, върху която натиск оказват вялите държавни предприятия. Пет години по-късно икономическият модел изглежда не се е променил много, както подчерта неотдавна доклад на Международния валутен фонд, според който Китай постига незадоволителен напредък в намаляване на огромния корпоративен дълг. Не е ясно доколко Си поставя акцент върху структурните реформи. \"За пазара ключовият въпрос е дали Пекин ще ограничи кейнсианските си кредитни стимули и ще възобнови структурните реформи. По-бавният икономически растеж ще има логическите си последици за останалата част от света\", написа Стивън Джен, ръководител на хедж фонда Eurizon SLJ Capital. На 21 септември S&P Global Ratings понижи кредитния рейтинг на страната, позовавайки се на тежкото ѝ дългово бреме. Рейтинговата агенция обаче предложи клауза \"вратичка\", заявявайки, че би могла да \"вдигне рейтингите на Китай, ако растежът на кредитите се забави значително и се закрепи доста под текущите равнища, а междувременно нарастването на реалния БВП бъде поддържано на здравословни нива\". Бъдещето на юана Тази година валутата на страната - юанът - следва печеливша линия спрямо щатския долар, с изключение на отслабването с 6.7 % до минимума от 6,482 юана за долар на 8 септември. Само че \"забележителното завръщане\" на юана се дължеше повече на широкообхватната слабост на долара, отколкото на китайските основи, твърди Луис Куиджс, директор на Asia Economics в Oxford Economics. Един по-силен юан би засегнал износа на Китай, макар да трябва да се отбележи, че търговско-претегленият обменен курс на валутата не е толкова висок. В същото време валутните резерви на Китай, които намаляха рязко през 2016 година на фона на капиталов отлив и усилия за забавяне на поевтиняването на юана, нараснаха до 3.09 трилиона долара към август. Възстановяването дойде в среда на отслабване на долара през 2017 година и спад на изтичането на юани. \"Очаква се конгресът да бъде положителен за икономиката и реформите\", посочва Питър Нг, старши валутен дилър в Silicon Valley Bank. Евентуална отмяна на капиталовия контрол би направила жънминби (официалното име на юана) по-достъпен за международните инвеститори. От друга страна обаче, ако доларът възвърне позициите си, юанът би могъл да попадне \"под подновен натиск, предизвиквайки отново изтичане на капитали. Тогава не можем да изключим допълнително затягане на контрола върху изтичането, за да бъдат предпазени валутните резерви\", написаха анализатори от Oxford Economics в оценка по-рано тази седмица. Стабилизиращ се растеж тази година Някои анализатори твърдят, че зад стабилизирането на икономическите данни за Китай стоят политически мотиви в опит корабът да бъде уравновесен преди националния партиен конгрес. Официалните данни сочат, че Китай до голяма степен е на път да изпълни целта си растеж от 6.5 % за 2017 година, навличайки си подигравки от скептици като мениджъра на хедж фонд Кайл Бас, според когото главоломното разрастване е неустойчиво. Икономисти обаче отбелязват, че страната е положила усилия да се откъсне от зависимостта от евтините кредити, към които прибегна, за да оцелее сравнително невредима при глобалната рецесия от 2007-2009 година. Неотдавна китайските регулатори затегнаха мерките във финансовата регулация, за да намалят лошите дългове и рисковете, надвиснали над банковата система. Има опасения, че щом конгресът приключи, Си ще натисне педала на реформите и ще накара дълговите равнища да спаднат. Това би могло да натежи на икономическия растеж и да обезцени юана. Има обаче лагер от инвеститори, които остават оптимисти. Мнението им е, че \"новото/старото ръководство ще се съсредоточи върху допълнително потискане на икономическата и финансовата нестабилност чрез комбинация от продължително разширяване на ливъриджа, финансови репресии, включително строг контрол върху капитала и налагане на дисциплина на доставките в суровинните сектори\", написаха стратези от компанията за управление на облигационни фондове Pimco. \"Ако е така, за разлика от 2015-2016 година, Китай не би бил износител на нестабилност към световните финансови пазари\", допълват те. /БТА", "date": "2017.10.19", "title": "Пет причини инвеститорите да следят партийния конгрес в Китай"}
{"url": "http://www.dnevnik.bg/bulgaria/2017/10/19/3062603_sudut_ne_nameri_dostatuchno_dokazatelstva_za_da_ostavi/", "text": "Апелативният съд в Пловдив освободи от ареста началника на сектор \"Охранителна полиция\" в 3-то районно управление на полицията Стоян Павлов, съобщава \"Фокус\". Магистратите не успяха да намерят достатъчно доказателство срещу него, като уточниха, че \"не може да се направи обосновано предположение, че той е  извършител на престъплението, в което е обвинен \". Павлов беше задържан преди седмица по подозрение, че е участвал в схема за телефонни измами. Говорителят на прокуратурата Румяна Арнаудова каза след това, че  ще му бъдат повдигнати обвинения  за получаване на подкуп. В мотивите си съдът обясни, че мярката му за неотклонение \"задържане под стража\" е отменена, тъй като Павлов не може да се укрие или извърши друго престъпление. От предоставения видеозапис от камерата на входа на полицейското управление, на който според обвинителите се виждало получаване на подкуп, не се разбирало кой е дал пари и дали въобще са били дадени такива на Стоян Павлов. Според съда на записа се различават силуети, но не и конкретни лица.", "date": "2017.10.19", "title": "Съдът не намери достатъчно доказателства, за да остави в ареста задържания в Пловдив полицейски шеф"}
{"url": "http://www.dnevnik.bg/ot_vas/novini_ot_vas/2017/10/19/3062251_utro_v_luksor/", "text": "Луксор, един от най-забележителните египетски градове. Разположен на левия бряг на Египет на мястото на древна Тива (древноегипетска столица). Градът е прочут с музеите си и отправен пункт за Долината на египетските царе. На снимката: Пристанището.", "date": "2017.10.19", "title": "Утро в Луксор"}
{"url": "http://www.dnevnik.bg/kultura/2017/10/19/3062616_obshtestvenici_i_biznesmeni_shte_podpomagat_kulturata/", "text": "Новоучредена фондация ще подпомага дейността на Народния театър и други престижни културни институти, започвайки с дигитализацията на архива му, съобщиха от театъра на пресконференция днес. \"Основа-та\" взима името си от първия театър, издигнат на мястото на днешната тържествена сграда и в нея влизат видни обществени и бизнес лица като доскорошният председател на Българската академия на науките акад. Стефан Воденичаров, проф. Огнян Герджикъв, ректорът на Софийския университет проф. Анастас Герджиков, членът на борда на директорите на \"Нова броудкастинг груп\" Силва Зурлева, издателката на в. \"24 часа\" Венелина Гочева, главният изпълнителен директор на Банка ДСК Виолина Маринова и други. Целта на фондацията е да популяризира дейността на Народния театър и да търси алтернативно финансиране, включително чрез участие в европейски проекти. В бъдеще планът е тя да се отвори и към други национални културни институции. Първите й стъпки са в посока дигитализация на архива и възстановяване на музея на \"Иван Вазов\". Театърът разполага с архив от над 13 хил. единици - снимки, записки, резюмета, сценографии, афиши, които ще бъдат дигитализирани поетапно. \"Аз години наред съм мечтал за това да бъде организирана група от т.нар. старейшини, хора, които да мислят за наболелите въпроси на държавата, и то в далечен хоризонт – поне 50 години напред\", заяви директорът на театъра Мариус Донкин. От \"24 часа\" пък отбелязаха, че си партнират с него още от встъпването му в длъжност миналата година. Една от общите им идеи е чрез анкета във вестника да бъде избран български роман, който да бъде драматизиран на сцената.", "date": "2017.10.19", "title": "Общественици и бизнесмени ще подпомагат културата с нова фондация"}
{"url": "http://www.dnevnik.bg/gradska_sreda/2017/10/19/3062543_zabrana_za_dvijenieto_na_karuci_v_ciala_sofiia/", "text": "До края на тази година Столичният общински съвет ще е измислил как да забрани движението на каруци в града. Това каза общинският съветник Симеон Славчев по време на  днешното обществено обсъждане на проекта за наредба за обществения ред , на която е съвносител. По думите на Славчев вече има сформирана работна група, която до края на тази година ще предложи изменения в Наредбата за движение по пътищата в столицата, с която каруците \"при всички положения да бъдат изцяло забранени\". Според действащите наредби каруците могат да се движат свободно в града, но без да навлизат в центъра. Проектът за промени в наредбата за обществения ред, който беше обсъден днес, предвижда забрани за извършването на търговски и промишлени дейности след 22 часа в сгради в режим на етажна собственост, строителните дейности по строежи в почивните дни, изгарянето на гуми, кабели и пластмаси, разместване на парковата мебел (пейки, кофи за боклук, табели), късането на некролози. Алкохолът може и да не е проблем Документът доби популярност  с предложената  глоба от 100 до 300 лева за пиене на алкохол  по улици, тротоари, площади, градинки и паркове, което води до нарушаване на обществения ред. По време на обсъждането общинският съветник от партия \"Глас народен\" (част от \"Политическа група 5\") Венци Мицов посочи, че общественият ред може да бъде нарушаван и от хора, които пият минерална вода. Според него частта за консумирането на алкохол би трябвало да отпадне, а санкции да бъдат налагани на всички, които нарушават реда.  В отговор председателят на комисията по обществен ред и съвносител на проекта Иван Илиев (ГЕРБ) каза, че тази мярка или ще бъде прецизирана, или ще отпадне от проектонаредбата. След 22 часа - тишина В проектонаредбата е записано, че след 22 часа в сгради в режим на етажна собственост се забраняват \"шумните увеселения\", свиренето на музикални инструменти, извършването на търговска дейност. Някои от присъстващите се възпротивиха, че забраната ще засегне много от денонощните аптеки, магазините, ресторантите и заведенията, които са разположени в жилищните кооперации. По думите на Атанас Димитров, който е председател на Българската хотелиерска и ресторантьорска асоциация, това предложение е в противоречие с други нормативни актове, регулиращи търговската дейности. Той посочи като грешка на общинските съветници, че не са включили представители на търговските браншови организации при създаването на наредбата. Все пак е шумно По време на обсъждането много граждани се оплакаха, че в проекта липсват ясни и конкретни мерки за справянето с шума в столицата. Според изказванията основните \"дразнители\" са ромските сватби, климатиците и хладилниците пред магазините за алкохол и хранителни стоки. Един от изказалите се поиска в наредбата да бъде включена забрана за провеждане на концерти на публични места, което предизвика възмущението на повечето присъстващи. Той обаче предложи и Столичната община да изготви шумова карта на града, което беше прието положително. Следващото обсъждане ще се проведе на 26 октомври от 16:30 ч., като дотогава граждани могат да изпращат становища и предложения. ", "date": "2017.10.19", "title": "Забрана за движението на каруци в цяла София обмисля общината"}
{"url": "http://www.dnevnik.bg/sport/2017/10/19/3062671_nsa_poluchi_zemiata_pod_sportnata_baza_v_nesebur/", "text": "Имотът между Несебър и Равда, върху който е изградена учебната база за водни спортове, официално премина в активите на Националната спортна академия (НСА). С решение на Министерския съвет обектът беше обявен за публична държавна собственост и беше предоставен за безвъзмездно ползване на спортната академия. \"Парцелът е от особено значение за функционирането на базата, тъй като се намира в нейния център и граничи с плажа, където се провеждат учебните занимания по водни спортове. За въпросния парцел НСА заведе гражданско дело, с решението на което се установи, че той е възстановен незаконосъобразно по земеделската реституция\", се казва в съобщението на Министерството на младежта и спорта. От министерството допълниха, че това е първият от общо около 20 имота, за които предстои процедура за предоставянето им за управление на НСА като публична държавна собственост. Към базата за водни спортове имаше множеството реституционни претенции, които датират още от 90-те години на миналия век. През годините  бяха организирани доста протести  на студентите и преподавателите от спортната академия. Няколко пъти дори се стигна до сблъсъци с предявяващите реституционни претенции,  при които имаше пострадали студенти .  В началото на 2013 г. Народното събрание прие мораториум върху всички сделки с разпореждане и строителни дейности на нейна територия. По този начин беше предоставено време на НСА за завеждане и приключване на множеството дела за собствеността на обекта.", "date": "2017.10.19", "title": "НСА получи земята под спортната база в Несебър"}
{"url": "http://www.dnevnik.bg/bulgaria/2017/10/19/3062693_mlad_muj_postrada_pri_proizvodstvena_avariia_s_vzriv_v/", "text": "Мъж на 28 години е пострадал тежко при производствена авария в бившия металургичен комбинат \"Кремиковци\" край София. От МВР уточниха, че при злополуката е имало и взрив, но е пострадал само един работник. Сигналът за аварията е подаден в 12:40 ч. На място веднага е пристигнал екип на полицията, който и в момента извършва оглед. Има и представители на Инспекцията по труда. От МВР отказаха да съобщят каква точно дейност се е извършвала по време на инцидента. Мъжът е приет в спешното отделение на УМБАЛ \"Св. Анна\". Част от дланта на лявата му ръка е откъсната, има и множество рани от осколки в областта на гърдите и корема. Състоянието му е стабилно. В момента се намира в реанимацията на болницата.", "date": "2017.10.19", "title": "Млад мъж пострада при производствена авария с взрив в \"Кремиковци\""}
{"url": "http://www.dnevnik.bg/sviat/2017/10/19/3062696_gurciia_arestuva_makedonski_razuznavachi_izdirvani_ot/", "text": "Началникът на Пети отдел в македонската служба за сигурност и негов подчинен, издирвани от Интерпол, са арестувани в Солун, съобщиха телевизия \"Телма\" и електронното издание МКД. Официална информация се очаква в петък заедно с екстрадицията им. Според гръцки медии двамата, с фалшиви паспорти, са заловени на летището в Солун в опит да отлетят за Будапеща. Горан Груйевски, директор на отдела за следене на комуникациите в Управлението за сигурност и контраразузнаване (УБК), и неговият подчинен и някогашен заместник Никола Бошкоски се укриха, след като съдът разпореди със закъснение те да бъдат арестувани заради скандала с масовите подслушвания по време на управлението на ВМРО-ДПМНЕ. Те бяха сред 94 души, срещу които  Специалната прокуратура  успя да повдигне обвинения, преди да изтече мандатът, който ѝ дава възможност да го направи, по-рано тази година. Срещу двамата има обвинения, че са унищожили специални разузнавателни средства, за да прикрият следите от операции по подслушване, и са нанесли вреди на държавата в размер 1.4 млн. евро. Бягството им от правосъдието повдигна въпроса са недостатъчните правомощия на Специализираната прокуратура, чиито искания за задържане минават през  усложнена процедура . Груейвски се смята и за приближен на бившия директор на УБК (и братовчед на бившия премиер  Никола Груевски ) Сашо Миялков, който напусна поста си, след като се разрази скандалът. Управляващите в момента социалдемократи пък заговориха за връзките между съда, полицията и разузнавателните служби, направили възможно те да се укрият. \"Очевидно е, че става дума за... връзки между прокуратурата, съда и структурите на предишната власт, които позволиха такова бягство, напускане на държавата на тези две лица. Затова вярвайте, че продължаваме (следствената работа) и ще стигнем и до други лица, които са помогнали за бягството им\", каза наскоро вътрешният министър Оливер Спасовски.", "date": "2017.10.19", "title": "Гърция арестува македонски разузнавачи, издирвани от Скопие за незаконно подслушване"}
{"url": "http://www.dnevnik.bg/bulgaria/2017/10/19/3062742_ministerstvoto_na_kulturata_osvobodi_rukovodstvoto_na/", "text": "Министърът на културата Боил Банов е освободил съвета на директорите на държавното търговско дружество \"Аудио-видео Орфей\" ЕАД. Поводът е установено след проверка тежко финансово състояние на дружеството, съобщават от министерството.  За нови членове в съвета са назначени Даниел Хаджиев, Мая Грозданова и Иван Павлов.  \"Аудио-видео Орфей\" ЕАД, търговско дружество под шапката на министъра на културата, се занимава с производство, съхранение и разпространение на аудиовизуални продукти. То е единственото специализирано предприятие за извършване на дигитална реставрация на филмов архивен материал. Част от дейността му е и да предоставя технически условия и провежда практически занятия със студенти по кино от висшите учебни заведения.", "date": "2017.10.19", "title": "Министерството на културата освободи ръководството на \"Аудио-видео Орфей\""}
{"url": "http://www.dnevnik.bg/sviat/2017/10/19/3062480_sinovete_na_ubitata_maltiiska_jurnalistka_obviniavat/", "text": "Дни след смъртта на журналистката Дафне Каруана Галиция в Малта мнозина са в траур, а реакции дойдоха както от властите в страната, така и от  европейските институции . \"Да убиеш журналист през 2017 г., с бомба, не е за вярване,\" каза за Би Би Си председателят на Европарламента Антонио Таяни. \"Защо да го правиш? Вероятно защото журналистът е стигнал до нещо важно.\" Според семейството ѝ обаче, ако някой носи отговорност за случилото се, това са \"силните на деня\" в най-малката страна членка на Европейския съюз. \"Седях на масата ето там,\" разказва за \"Гардиън\" Матю Каруана Галиция от Международния консорциум на разследващите журналисти. От прозорец в дома си в Бидния, недалеч от столицата Валета, той може да види мястото край пътя, където  взривът  изхвърля останките от колата. \"Чух експлозията: прозорците изтрещяха, цялата къща се разтресе. Знаех, че е мъртва, преди да стана от стола си.\" Макар премиерът Джоузеф Мускат твърдо да осъди убийството, не всички гласове от малтийските институции бяха съчувствени. В. Times of Malta съобщи за полицай, приветствал случилото се в профила си във \"Фейсбук\", който по-късно е бил отстранен и срещу него е започнало разследване. Заплахи За 30 години в журналистиката Каруана Галиция си създава много врагове. \"Майка ми беше убита, защото стоеше между върховенството на закона и онези, които искаха да го погазват\", казва синът ѝ Матю, цитиран от Би Би Си. \"В такава държава живеем: държава на мафията, където вече можеш да смениш пола на личната си карта, но ще те разкъсат на парчета, ако упражняваш основните си свободи.\" Малтийските власти далеч не са единствените на прицел  в блога ѝ , чиито няколкостотин хиляди читатели са почти колкото населението на страната. В последните години тя често отправя критики срещу премиера Мускат, началника на кабинета му Кийт Скембри и бившия енергиен министър Конрад Мици и твърди, че свързани с тях офшорни компании са замесени в търговията с паспорти в страната и са получавали плащания от азербайджанското правителство. Синът ѝ Матю, който също разследва делата на политиците, бива блокиран във \"Фейсбук\" за няколко часа, а постове, съдържащи обвинения срещу премиера, са изтрити. Освен за политици (както управляващи, така и опозиция) тя е писала за измами, корупция и организирана престъпност, свързани с банки, онлайн залози и наркотрафиканти. Синовете ѝ си спомнят, че още преди началото на работата по \"Досиетата от Панама\" - по които работи и Матю - тя получава заплахи. През 1996 г. изгаря вратата на сем. Каруана Галиция, скоро следва жестоко убийство на кучето им. Колата на съседите, чиято къща изглежда по сходен начин с тази на Каруана Галиция, също е запалена. Пол, който сега работи за Лондонската школа по икономика, си спомня, че една вечер през 2006 г. тъкмо се прибира късно у дома, когато вижда \"огромен пожар до къщата. Бяха оставили купчини гуми, напълнени с петрол и и ги бяха запалили.\" Дошъл е тъкмо навреме, за да попречи на пламъците да обхванат къщата. \"Това беше първият наистина сериозен опит да ѝ се навреди физически. Ясното намерение беше да се изгори къщата, докато тя е вътре.\" Според Матю заплахите за живота са били ежедневие. \"Израснахме с тях. Телефонни обаждания, писма, бележки, отпечатани на вратата. После, след като се появиха мобилните телефони, (имаше и) текстови съобщения. А по-късно, разбира се, имейли, коментари в блога ѝ. Да не говорим за съдебните дела. Толкова много съдебни дела.\" \"Имаше организиран опит тя да бъде разорена,\" обяснява Андрю. \"Прагът за \"клевета\" е много нисък в Малта, а за да отговори човек на обвиненията, трябва да плати около 900 евро в съда. Нападаха я по групи - бизнесмени, политици, често чужди адвокати.\" Според Матю само от началото на тази година между 15 и 20 души са завели дела срещу не за клевета. Заможен бизнемен завел \"19 дела, по едно за всяко изречение в една от статиите ѝ.\" Малта се променя С подкрепата на съпруга си Питър, адвокат, Дафне Каруана Галиция успява да даде \"нормално детство\" на синовете си. През това време обаче тя \"не загуби способността си да се вбесява. Никога не стана цинична. Въпреки всичко, което знаеше за гнилите въпроси в страната, никога не стана цинична,\" казва Матю, цитиран от \"Гардиън. \"Върховенството на закона беше отменено, тази държава е в плен на корумпирани и престъпни корпорации. Институциите не работят. Има климат на безнаказаност.\" През последните години Малта се превърна в известно данъчно убежище, включително за организираната престъпност. Според Европол италианската ндрангета използва онлайн залозите, които са около 10% от брутния вътрешен продукт на страната, за пране на пари. Продажбата на малтийско гражданство и паспорти - всеки по 650 000 евро - се е превърнало във важен източник на приходи за страната. За последните 10 години са извършени 15 убийства в стила на мафията, включително пет в коли бомби за последните две години. В нормална страна провалът на държавността би бил признат, биха се намесили институциите на гражданското общество и биха оправили нещата, казват синовете на Дафне Каруана Галиция. В Малта, обратно, премиерът назначава магистрати, полицейски комисари, правосъдния министър и главния прокурор, обясняват те. В действителност министър-председателят няма буквалната функция да \"назначава\", но формално разполага с властта да \"съветва\" за назначението на висши магистрати и други важни постове. Говорител на правителството отхвърли идеята за \"безнаказаност\" и обеща \"много сериозно\" разследване.", "date": "2017.10.19", "title": "Синовете на убитата малтийска журналистка обвиняват \"държавата на мафията\" за смъртта ѝ"}
{"url": "http://www.dnevnik.bg/bulgaria/2017/10/19/3062763_borisov_uveri_donald_tusk_che_bulgariia_se_podgotvia/", "text": "Премиерът Бойко Борисов се срещна с председателя на Европейския съвет Доналд Туск преди заседанието на Европейския съвет в Брюксел. В краткия си разговор с него министър-председателят го е уверил, че \"страната ни се подготвя отговорно за своето първо председателство\" на Съвета на ЕС, съобщиха от Министерския съвет. Двамата са обсъдили приоритетите на българското председателство, както и предстоящата среща на върха на тема \"Западни Балкани\" през май в София. В момента правителството работи активно с настоящия председател на ЕС Естония за постигане на максимална приемственост. Борисов и Туск се обединиха в тезата си, че темата за Западните Балкани е важна не само за страните от региона, но и за целия Европейски съюз. Според тях българското председателство може само да помогне за икономическото развитие на региона, както и за неговата транспортна, енергийна, инфраструктурна и дигитална свързаност с Европейския съюз. \"Очаквам българското председателство и предстоящата среща на върха в София да дадат възможност на страната ви да изиграе конструктивна роля при справянето с предизвикателствата на европейския дневен ред\", заяви Доналд Туск и посочи, че ще разчита на българското правителство да бъде стабилен партньор за единството в региона.", "date": "2017.10.19", "title": "Борисов увери Доналд Туск, че България се подготвя отговорно за председателството на ЕС"}
{"url": "http://www.dnevnik.bg/kultura/2017/10/19/3062757_filmut_bezbog_e_nominiran_za_evropeisko_otkritie_na/", "text": "Филмът \"Безбог\" на Ралица Петрова е номиниран за приза на асоциацията на филмовите критици ФИПРЕССИ \"Европейско откритие на годината\" в рамките на Европейските филмови награди, съобщиха организаторите на \"София филм фест\". \"Безбог\" ще се бори за отличието с още четири заглавия - \"Bloody Milk / Petit Paysan\" (Франция) на режисьора Хюберт Шаруел, \"Lady Macbeth\" (Великобритания) на режисьор Уилям Олдройд, \"Summer 1993 / Estiu 1993\" от Испания на Карла Симон и \"The Eremites / Die Einsiedler\" от Германия, с режисьор Рони Трокер. Пълнометражният дебют на Ралица Петрова спечели \"Златен леопард\" в Локарно миналата година и има над 25 други национални и международни награди. В следващите седмици членовете на Европейската филмова академия, аналог на американската, която връчма наградите \"Оскар\", ще гласуват и номинациите в основните категории – за Европейски филм, режисьор, актьор, актриса, сценарист. Те ще бъдат оповестени на 4 ноември. Наградите на ЕФА са едно от престижните отличия на континента.Тази година заключителната церемония ще бъде на 9 декември в германската столица Берлин.", "date": "2017.10.19", "title": "Филмът \"Безбог\" е номиниран за \"Европейско откритие на годината\""}
{"url": "http://www.dnevnik.bg/sport/2017/10/19/3062822_stanimir_stoilov_i_astana_zapisaha_rekordna_pobeda_v/", "text": "Българският треньор  Станимир Стоилов  изведе тима си \"Астана\" до първа победа в групите на Лига Европа за този сезон. Шампионът на Казахстан разгроми с 4:0 \"Макаби\" (Тел Авив) на \"Астана арена\" и вече има четири точки. Съперникът от Израел е воден от сина на легендарния Йохан Кройф - Жорди. Той обаче не можа да направи нищо, гледайки от пейката как съставът му търпи сериозно поражение. По два гола за успеха на \"Астана\" отбелязаха африканските звезди на отбора Патрик Твумаси и Жуниор Кабананга. Халфът от Гана Твумаси откри в 33-ата минута след дузпа, а три минути преди почивката удвои аванса на своя тим. През втората част дойдоха минутите и на Кабананга. Нападателят от Кабо Верде се разписа в 47-ата и 52-ата, оформяйки крайния резултат. \"Астана\" можеше да победи и с по-голяма разлика, но в заключителните 30 минути тимът на Станимир Стоилов намали оборотите, пазейки аванса си. Казахстанкият отбор вече има четири точки, колкото имат \"Виляреал\" и \"Славия\" (Прага), които играят един срещу друг по-късно. \"Астана\" загуби първия си двубой в групите, в който гостуваше на \"жълтата подводница\", а после у дома  направи 1:1 с чешкия шампион . Успехът за \"Астана\" е още по-ценен, защото е най-изразителният в европейските турнири. Досегашната най-голяма победа беше 4:1 над \"Пюник\" в Ереван през сезон 2014-15, отново в Лига Европа. Съставът от Казахстан вече е с 14 победи в 43 мача в европейските турнири, всичките постигнати след идването на Стоилов през 2014 г. \"Астана\" е близо скоро да има положителен баланс, след като има 14 равенства и 15 загуби. В следващия си двубой от груповата фаза \"Астана\" гостува на \"Макаби\" в Израел на 2 ноември. За почти три години и половина начело на тима, Стоилов има 149 мача във всички турнири, от които е спечелил 90 и е загубил само 26. Успеваемостта на българския специалист е почти 61%, а головата разлика 262:134. \"Астана\" е шампион три пъти поред, а спечели още Купата и Суперкупата на Казахстан по веднъж. След 29 изиграни срещу тимът има аванс от четири точки и мач по-малко пред втория в подреждането \"Кайрат\".", "date": "2017.10.19", "title": "Станимир Стоилов и \"Астана\" записаха рекордна победа в Лига Европа"}
{"url": "http://www.dnevnik.bg/citat_na_deniia/2017/10/19/3062824_citat_na_denia_edno_vreme_niamashe_banani_za_da_imame/", "text": "Имаше на пазара само един вид сладолед, типов хляб, а кренвирш да си купиш беше голяма работа. Кока-кола и банани нямаше, освен за Нова година, за да имаме танкове и артилерии.\" Това заяви премиерът Бойко Борисов пред журналисти в кулоарите на Европейския съвет в Брюксел, цитиран от агенция \"Фокус\".  Борисов коментира темата за превъоръжаването на българската армия , като даде пример с отминалите времена, когато са се заделяли средства за отбрана за сметка на липсата на обикновени стоки.", "date": "2017.10.19", "title": "Цитат на деня: Едно време нямаше банани, за да имаме танкове и артилерии"}
{"url": "http://www.dnevnik.bg/politika/2017/10/19/3062826_borisov_dade_da_se_razbere_che_e_protiv_ostavki_na/", "text": "Нека си вземе там на онези търговците, където бяха по Русе, на депутатите, където купуваха гласове, оставките и тогава да дойде да иска на \"Патриотите\" оставките\". Така премиерът Бойко Борисов отговори от Брюксел на  призива на БСП  за оставки на вицепремиера Валери Симеонов и вътрешния министър Валентин Радев заради  обявяване на оградата по границата с Турция за стратегически обект от значение за националната сигурност . \"Несериозно е да се говори на тази тема, с цялото ми уважение\", добави Борисов. \"При 4% ръст на икономиката, гоним 100 млрд. брутен вътрешен продукт, няма сфера да няма видим напредък... подготвили сме бюджет с над 700 млн. повече за доходи на хората. Имаме много по-важни теми\", продължи той. Премиерът се възмути, че на Консултативния съвет при президента, когато лидерът на БСП Корнелия Нинова е поставила темата за разсекретяване на политиците в КТБ, той казал, че е готов веднага да застане зад такова искане, а после тя е  излъгала, че всички замълчали . \"Аз пред всички, президентът ми е свидетел, питайте го, казах: Дай, веднага да го подпиша. След това тя казала, че не срещнала (подкрепа). Това е политика\", каза Борисов. \"Вчера един ахмак казал, че Драго (шефът на Държавната агенция \"Разузнаване\" - Драгомир Димитров) ми бил братовчед. Това са фалшиви новини\", продължи той, като имаше предвид изказване на депутата от БСП Таско Ерменков вчера в парламента. \"То майка му като го е кръстила с това име, тя го е намразила\", добави Борисов и призова медиите да проверяват информациите, преди да ги публикуват и \"оставете ахмаците, нека си говорят\".", "date": "2017.10.19", "title": "Борисов даде да се разбере, че е против оставки на Валери Симеонов и Валентин Радев"}
{"url": "http://www.dnevnik.bg/biznes/2017/10/19/3062828_dve_jalbi_otnovo_blokirat_izgrajdaneto_tol_sistemata/", "text": "Две от шестте фирми, участници в тръжната процедура за избор на изпълнител на тол системата, са подали жалби. Това съобщи министърът на регионалното развитие и благоустройството Николай Нанков пред депутати в ресорната комисия. Конкурсът за изграждането на тол системата пръв път беше обявен при предишното правителство на ГЕРБ през април 2016 г. и оттогава бе обжалван от 14 дружества. След поредното обявяване на търг в началото на октомври за изпълнител на обществената поръчка  бе определен консорциумът \"Капш трафик солюшънс\"  с водещ партньор австрийската Kapsch. След като се запознае с жалбите, държавата ще пледира за бързо произнасяне на институциите и компетентните органи, най-вече Комисията за защита на конкуренцията, добави Нанков, цитиран от пресцентъра на регионалното министерство. Той отново посочи, че за да се избегне ново забавяне на процедурата, ще бъде поискано  предварително изпълнение на договора с фирмата-изпълнител . \"Знаем, какъв риск поемаме, но нямаме нито ден за губене\", добави Нанков. Той посочи, че с част от приходите от тол такси ще се финансира доизграждането на автомагистрала \"Хемус\" след 2020 г. Пред депутатите министърът изтъкна, че е създадена необходимата организация за поддържането на републиканските пътища през зимния сезон и Агенция \"Пътна инфраструктура\" е в координация с останалите отговорни институции. По думите му близо 3 хиляди снегопочистващи машини са в готовност във всички области на страната.", "date": "2017.10.19", "title": "Две жалби отново блокират изграждането тол системата"}
{"url": "http://www.dnevnik.bg/bulgaria/2017/10/19/3062785_germanski_pensioneri_v_bulgariia_si_jiveem_chudesno/", "text": "Над три милиона пенсионери в Германия са заплашени от бедност на старини. Това означава, че са принудени да живеят с пенсия под 958 евро месечно. За България тази сума изглежда висока - и тъкмо поради това все повече германски пенсионери от въпросната група избират тъкмо България като страна, където да прекарат старините си. Там животът е евтин, климатът - чудесен. А когато малко се ориентираш в манталитета, нещата потръгват. Не бива обаче да забравяме, казват новозаселилите се: в България е друго, не е като в Германия. \"Полека, полека\" 15-минутен репортаж на Stern TV, излъчен по германската телевизия RTL, ни запознава тъкмо с три такива семейства. Бригите и Бернд Хорн преди година и половина си събрали багажа и от Пфорцхайм се преместили в българското село Сираково. \"Качеството на живот, което имаме тук, е огромен напредък за нас\", обясняват двамата в един глас пред репортерите на Stern TV. За около 15 000 евро си купили къща с пет декара двор. Междувременно разширили жилищната площ до над 100 квадратни метра. Климатът също допринася за повишеното им самочувствие - двамата са  пенсионери по болест  и в България определено се чувстват много по-добре. \"Имам четири хронични заболявания и получавам само 680 евро пенсия по болест\", казва Бригите Хорн и добавя: \"В Германия с тези пари едва си плащам наема\". Следващите протагонисти в репортажа на Stern TV са вече едва ли не кореняци в България. Ренате и Бернд Рьоер живеят от 13 години в Кранево. За 20 000 евро са си купили просторно жилище от 100 квадратни метра. Първо го мислели като лятна вила, но преди шест години окончателно се преместили от Берлин в Кранево. Двамата получават общо 1800 евро пенсия месечно - и казват, че с тези пари в България се живее много добре. Само с езика им е още трудно, но се оправят. Ренате знае малко руски, чете кирилицата и се оправя на пазара, докато съпругът ѝ Бернд сякаш го е докарал единствено до фразата \"Полека, полека\". По-нататък авторите на репортажа твърдят, че в България вече са се заселили над  45 000 германци  и представят още едно семейство, което търси път към Черноморското крайбрежие. Карин и Роланд Нетер, които в Германия трябва да живеят със 160 евро седмично, след като са си платили всички задължителни разноски, наскоро научили, че  в България животът е два пъти по-евтин . В интернет семейството от Нюрнберг се спира на нов и модерен дом за възрастни хора на име \"Евъргрийн\" - сграда с отделни апартаменти и красиви сервизни помещения, с плувен басейн отвън. Карин Нетер е готова веднага да купува. Но когато пристигат край Черно море, всичко изглежда по-различно, отколкото в интернет. Апартаментите все още не са завършени, двустайното жилище, което са си харесали, им се вижда тясно. За по-голямо обаче парите не им стигат. А и първите им впечатления от \"Златни пясъци\" не са еуфорични. В крайна сметка двамата решават, че България не е \"тяхната страна\". \"Искам да живея, а не да живуркам\" \"Краневчаните\" Ренате и Бернд Рьоер са на другия полюс. \"Тук нищо не ни липсва. Отзад са планините, отпред е морето с красивите момчета край плажа\", шегува се Ренате. \"И момичета\", допълва мъжът ѝ с усмивка. Ренате е доволна и от медицинското обслужване във Варна. Вярно, болничното оборудване не е като в Германия, стаите са по-тесни, но лекарите се грижат добре за нея, когато има някакъв проблем. Семейство Хорн също е много доволно в новата си селска къща. \"Това беше правилното решение. Не искам да се връщам в Германия. Искам да живея, не да живуркам. А тук, в България, мога да живея\", казва Бригите Хорн. Само едно нещо им липсва: децата и внуците.", "date": "2017.10.19", "title": "Германски пенсионери: \"В България си живеем чудесно\""}
{"url": "http://www.dnevnik.bg/sport/2017/10/19/3062830_bezgreshen_grigor_dimitrov_zapochna_s_pobeda_nad/", "text": "Григор Димитров започна с победа участието си на турнира от сериите  АТП 250 в Стокхолм . Той победи поляка Йежи Янович със 7:5, 7:6 (5) за 1.39 часа. Българинът беше много убедителен и не допусна почти никакви грешки. Димитров не загуби подаването си нито веднъж, а за сметка на това реализира един пробив срещу поляка в последния възможен момент от първия сет. Очаквано Янович предложи мощен сервис, но нямаше отговор в дълги разигравания, които бяха доминирани тотално от Димитров. В третия кръг световният №8 ще се изправи срещу Миша Зверев. Германецът победи Виктор Троицки от Сърбия. Димитров и Янович се срещнаха за трети пъти през 2017 г. и общо пети в историята на съперничеството им. 204-сантиметровият поляк спечели последната им среща - 7:6 (4), 6:3 във втория кръг на турнира на трева в Щутгарт. Димитров взе първия сет след 41 минути битка с полския си съперник. Той надделя със 7:5 след като проби в последния възможен момент, водейки с 6:5. Българинът беше отличен в първата част и неутрализира силния сервис на Янович. Той реализира осем аса, срещу само един за своя опонент. Сервисът на поляка не вървеше и той вкара само 52% от първото си подаване, срещу 69% за Димитров. Българинът обаче спечели 18 от общо 19 разиграни точки при своя първи сервис. Единственият проблем за Димитров беше в третия гейм, когато той допусна две двойни грешки, но въпреки това успя да вземе подаването си. Вторият сет започна трудно за българина, който още във втория гейм трябваше да спасява две точки за пробив на съперника си. За пореден път обаче той доказа, че се справя отлично,  сервирайки при 15:40  и спечели гейма. Във втората част Янович стабилизира подаването си и реализира девет аса срещу само един за Димитров. Полякът опита да обърне резултата в своя полза, но срещу себе си срещна много убедителна игра от световния №8, който не допускаше никакви грешки. Последваха много стабилни сервис геймове и на двамата съперници, които демонстрираха, че това е един от най-сигурните елементи в играта им. Стигна се до тайбрек, в който българинът показа по-здрави нерви. Той реализира мини пробив при 3:2 в своя полза и успя да дръпне до 6:3. Янович спечели още две точки, но при първото си подаване Димитров не допусна никаква изненада и затвори мача след точно един час и 39 минути. Димитров завърши с 89% спечелени точки при първия си сервис (39 от общо 44), а освен това спаси и двете възможности за пробив, които се отвориха пред неговия съперник.", "date": "2017.10.19", "title": "Безгрешен Григор Димитров започна с победа над Янович в Стокхолм"}
{"url": "http://www.dnevnik.bg/bulgaria/2017/10/19/3062784_sudiite_ot_sofiiskiia_apelativen_sud_iskat/", "text": "След няколко часово заседание общото събрание на Софийския апелативен съд реши да изчака проверката на Върховния касационен съд във връзка с твърденията на съдия Милен Василев от Търговското отделение, че със заповед на председателя на съда Даниела Дончева неправомерно и в нарушение на Закона за съдебната власт е сменила състав по определено дело. В съобщението на съда, разпространено малко след 17.30 ч. беше записано, че общото събрание \"единодушно отказа да вземе становище по т.нар. \"заявление\" на съдията Милен Василев от Търговско отделение на съда\" Магистрати от Общото събрание изразиха мнения, че внушенията, които се правят чрез заявлението са недопустими, а начинът, по който то е разпространено в коридора и впоследствие в медиите – неприемлив. Съдия Милен Василев изрази съжаление, че е подписал въпросното заявление \"с неуважение\" и повтори, че не разполага с доказателства за \"проява на корупция\". Общото събрание на Апелативен съд – София отказа да вземе становище и по заповедта за влизане на съдия Василев в друг съдебен състав. Магистратите приеха, че това не е в тяхната компетентност, още повече че по въпроса вече са сезирани и правят проверки Инспекторатът към Висшия съдебен съвет, Прокуратурата на Р. България, както и Върховният касационен съд. Общото събрание на Апелативен съд – София прие и решение, според което е изцяло в правомощията на председателя на съда, следващо от Закона за съдебната власт, разпределянето на съдиите по състави.", "date": "2017.10.19", "title": "Съдиите от Софийския апелативен съд искат председателят му да изготви правила за преместване"}
{"url": "http://www.dnevnik.bg/photos/2017/10/19/3062296_fotogaleriia_svetovnite_snimki_na_denia_-_19_oktomvri/", "text": "Бебе орангутан в зоопарк в Сингапур.", "date": "2017.10.19", "title": "Фотогалерия: Световните снимки на деня - 19 октомври 2017 г."}
{"url": "http://www.dnevnik.bg/sport/2017/10/19/3062835_rezervite_na_arsenal_postignaha_cenen_uspeh_nad/", "text": "Арсенал\" направи сериозна крачка към фазата на директните елиминации на  Лига Европа  след успех с 1:0 като гост на \"Цървена звезда\". Визитата на стадион \"Райко Митич\" не мина никак леко за \"артилеристите\", които трябваше сериозно да се потрудят. Ценното попадение отбеляза Оливие Жиру в 85-ата минута и да запази перфектния баланс на отбора си. \"Артилеристите\" имат три победи от три мача и само чудо може да спре отбора на Арсен Венгер да излезе от групата си. Мениджърът на \"Арсенал\" заложи на много млади футболисти, а единствено Петър Чех, Тио Уолкът и Мохамед Елнени бяха влючени от първия отбор. Рядък шанс за изява получи и Джак Уилшър, който дори записа пълни 90 минути. Сръбският тим направи силен мач и беше близо до изненадата. Футболистите на Владан Милойевич бяха агресивни в предни позиции, а в защита впечатлиха с организирани действия. \"Арсенал\" се задоволи с траен контрол над топката, но нищо по-опасно пред вратата на Милан Борян. Бившият вратар на \"Лудогорец\" направи силен мач и когато трябваше да се намесва беше безгрешен. Най-чистото положение за гостите беше на сметката на Боаки, който уцели гредата. През втората част ситуацията на терена не се промени, с изключение, че сърбите станаха още по-агресивни, бранейки точката. Десетина минути преди края на двубоя левият бек Милан Родич беше спорно изгонен след втори жълт картон и това срази \"Звезда\". \"Арсенал\" се възползва от численото си предимство и в 85-ата минута стигна до важния гол. Негов автор стана Оливие Жиру след пас на Уолкът. Франузинът, който вкара и в предишния  мач с БАТЕ (Борисов)  реализира 101-ия си гол за \"Арсенал\". Той се разписа след красив удар от въздуха, падайки при това с гръб към вратата. В другия двубой от групата БАТЕ победи  \"Кьолн\"  с 1:0 и до голяма степен отказа германците от надежди да продължат напред. След три изиграни срещи \"Арсенал\" води с девет точки, а \"Звезда\" и БАТЕ са с по четири. Кьолн е последен без точко актив. В група К \"Лацио\" победи \"Ница\" с 3:1 в директен спор за първата позиция. Римските орли надделяха на \"Алианц ривиера\", въпреки че изоставаха в резултата още в четвъртата минута. Марио Балотели изведе французите напред след пас на Уесли Снайдер, но секунди по-късно Фелипе Кайседо изравни. След почивката най-добрият в редиците на \"Лацио\" Сергей Милинкович-Савич се разписа на два пъти и направи обрата пълен. В другия двубой сблъсъкът между Белгия и Холандия завърши без победител. \"Зулте Варегем\" и \"Витес\" поделиха по точка след 1:1.", "date": "2017.10.19", "title": "Резервите на \"Арсенал\" постигнаха ценен успех над \"Цървена звезда\" като гост"}
{"url": "http://www.dnevnik.bg/sviat/2017/10/19/3062836_nai-goliamata_greshka_na_moskva_be_tvurde_goliamoto/", "text": "Руският президент Владимир Путин определи като най-голямата грешка на страната във външнополитически план за последните 15 години твърде голямото доверие към Европа, предаде БТА. Путин направи изказването на заседание на международния дискусионен клуб \"Валдай\" в Сочи, попитан от германска участничка какви грешки са допуснали Русия и Европа в отношенията си. \"Най-голямата грешка от наша страна беше, че твърде много ви се доверихме. А вашата грешка е, че приехте това доверие като слабост и злоупотребихте с него\", каза Путин. \"Трябва да затворим тази страница и да продължим нататък, като основем отношенията си на взаимното уважение и се отнасяме помежду си като равноправни партньори\", добави той. По отношение на ситуацията в Украйна Путин заяви, че Западът трябва да окаже влияние на Киев за решаване на конфликта. \"Не е достатъчно западните страни да се обръщат само към Русия, те трябва да влияят и на позицията на Киев\", каза той. Добави, че Русия не се притеснява от активизирането на НАТО в Източна Европа и Прибалтика. \"Ние анализираме и внимателно наблюдаваме. Всяка тяхна стъпка ни е известна и ясна\", каза руският президент и добави, \"Да ги оставим да тренират, всичко е под контрол.\" Руският президент заяви, че американският държавен глава Доналд Тръмп трябва да бъде уважаван, защото е демократично избран. На въпрос дали Москва се дразни от непредсказуемостта на Тръмп Путин отвърна, че тя е свързана със \"силна съпротива вътре в страната\", защото политическите му опоненти \"не му дават да изпълни никоя от предизборните си инициативи\". Той същевременно добави, че Русия остава отворена към сътрудничество със САЩ. Русия и САЩ постигат напредък в Сирия и опитът от това взаимодействие трябва да се разпространи и в други области, смята той. Путин отбеляза, че през времето на американско-съветските отношения е имало повече противоречия, но и по-голямо взаимно уважение и даде като пример неотдавнашното сваляне на руските знамена от затворени руски дипломатически мисии в САЩ. Той заяви, че има пълно основание да смята, че Москва, заедно с Дамаск, скоро ще разгроми терористите в Сирия. Според него има риск създадените в страната зони на деескалация да доведат до разделянето Ь, но изрази надежда, че това ще може да се избегне.", "date": "2017.10.19", "title": "Най-голямата грешка на Москва бе твърде голямото доверие в Европа, смята Путин"}
{"url": "http://www.dnevnik.bg/bulgaria/2017/10/19/3062842_ognishte_na_influenca_e_otkrito_vuv_ferma_v_dobrichko/", "text": "Огнище на инфлуенца тип А е установено във ферма за патици в добричкото село Стефаново, предаде БТА. Ще бъдат унищожени всички 11 хиляди птици там, съобщиха от пресцентъра на областната управа след заседание на областната епизоотична комисия. Достъпът до района на фермата за патици е напълно забранен и там ще бъде поставен полицейски пост. Определени са две зони - трикилометрова и десеткилометрова, в които се забранява търговията и превозването на птици и яйца за люпене. Стопаните на животни в района са предупредени да ги държат затворени в помещения, както и да съхраняват фуражите на закрито, допълват от областната управа. Служители на областната дирекция по безопасност на храните извършват прегледи, за да не се допусне разпространение на заразата.", "date": "2017.10.19", "title": "Огнище на инфлуенца е открито във ферма в Добричко"}
{"url": "http://www.dnevnik.bg/sport/2017/10/19/3062846_surbiia_glasi_smiana_na_trenyora_vupreki_klasiraneto/", "text": "Националният отбор на Сърбия по футбол записа една от най-добрите си кампании в световните квалификации и си осигури участие на  Мондиала в Русия  догодина. \"Белите орли\" регистрираха само една загуба, но всичко това се оказа недостатъчно за сръбската федерация, която гласи смяна на треньора. Според сръбското издание \"Телеграф\" Славолюб Муслин няма да остане на поста си, тъй като знае, че шефовете гласят негова смяна. Очаква се начело на тима да застане легендатаа Драган Стойкович. Славният плеймейкър от 90-те години на миналия век пътуваше с националния отбор за мача с Австрия. Именно двубоят във Виена беше единствената загуба на Сърбия в кампанията. От федерацията смятат, че в последните два двубоя Сърбия е играла много слабо и въпреки  победата над Грузия с 1:0 , която класира тима за световното, очакванията не са оправдани. Стойкович, който беше капитан на Югославия и водеше тима на световното първенство във Франция и Евро 2000 в Белгия и Холандия няма голям опит в треньорството. Пикси опита късмета си в Япония, а сега води \"Гуанджоу\" в китайската Суперлига. Официално от сръбската федерация споделят, че Муслин е в едномесечен отпуск, но не е ясно дали 64-годишният специалист ще се завърне на поста си.", "date": "2017.10.19", "title": "Сърбия гласи смяна на треньора въпреки класирането на световното първенство"}
