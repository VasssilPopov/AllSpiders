{"url": "https://www.dnevnik.bg/ot_vas/novini_ot_vas/2019/11/11/3989357_retro_-_avtomobili_2/", "text": "Автомобилите от социализма в перфектен вид. От 1961 г. е започнало производството на \"Застава 1300\", разработена на базата на \"Фиат 1300\". Първият автомобил изцяло изработен от югославските специалисти е \"Застава Юго\", който започва да се произвежда октомври 1980г. \"Юго\" до този момент има мощност на двигателя- 45, 55, 60 и 65 конски сили, обем от 1000 куб.см. и 1100.", "date": "2019.11.11", "title": "Ретро - автомобили 2"}
{"url": "https://www.dnevnik.bg/evropa/regioni/2019/11/11/3989955_zakljucheniiat_sviat_na_veliko_turnovo/", "text": "\"Велико Търново е красив и завладяващ град с автентична атмосфера, който за съжаление все още се опитва да прекрачи прага на съвременността.\" Описанието на Цветанка Иванова, мениджър на местното звено на аутсорсинг компанията \"Таксбек груп\", рисува града такъв, какъвто повечето местни хора го усещат, но невинаги признават, пише \" Капитал \". Старата столица с основание се гордее с богатата си история и култура, но все още не успява да капитализира тези предимства и да случи потенциала си. Откъснат в средата на Северна България, без нормална връзка със столицата, морето и Дунава, 15-ият по големина град в страната остава донякъде заключен в миналото.  Тази изолация до голяма степен определя и икономическия облик на Търново, където чуждите инвеститори са по-скоро изключение. Няма и големи компании, които да привлекат малки бизнеси и да издърпат региона нагоре. Лошата инфраструктура пък пречи на града да се развие като силен туристическия център, за който има толкова много исторически и природни дадености. Въпреки това градът е жив, а свежа енергия му носят хилядите студенти във Великотърновския университет. Основан като първото висше учебно заведение извън столицата преди повече от половин век, и до днес ВТУ запазва предимно хуманитарния си профил, но не остава встрани и от търсенето на специалисти по информационни технологии. Веднъж завършили обаче, младите хора най-често напускат града. Но демографската ситуация не е трагична като в Северозападна България. А десетките нови предприятия на местни бизнесмени, занимаващи се основно с храни и опаковки, все пак задържат една стабилна част от търновци. Има и нови попълнения - над хиляда британци и още стотици западноевропейци, избрали града и съседните села за живот, основно след пенсия, но не само. С този микс от нови жители областта е неповторима, като по цвят \"бие\" руската колония в Поморие и по морето като цяло. Особености на местната среда Числата показват средна картина, особено на фона на другите градове в Северна България, която формира един от най-изостаналите региони в ЕС. Брутният вътрешен продукт на човек в областта е значително по-нисък от средния за страната, инвестициите са малко, а местните данъци и такси - сравнително високи. Бизнесът като цяло е слабо развит, съставен основно от малки и средни предприятия, като в националния топ 100 на най-големите компании по приходи реално няма търновски представител. Преобладават производителите на храни и напитки, основно захарни изделия и бира, добро присъствие има и свързаният с това бизнес с опаковки, а заради географските особености на района добре се развива и земеделието.  В областта огромната част от фирмите са с български собственици, чуждестранните инвестиции са над 5 пъти по-ниски от тези в страната. А общината залага единствено на туризма и напълно пасува при привличането на производства или IT фирми. Областта е и в дъното по привличане на евросубсидии. Работещи бедни Силният фокус върху туризма и свързаните услуги е причината заплатите да продължават да изостават от тези в страната. В сектора фирмите твърде често държат в сянка част от оборотите и плащанията към служителите. Ниските заплати не са само търновски синдром, а са характерни и за други курортни зони. Като антипод на ниските заплати в Търновско стои число за много ниска безработица (4.6%) и добър образователен профил на хората, над една пета от които са с висше образование.  Ниските доходи са основният проблем за живеещите в града. \"Като област сме на 14-о място по средна работна заплата в цялата страна, съответно в града доходите също са ниски, а цените на стоките и услугите са като в София\", казва журналистът и писател Елена Чамуркова. И добавя: \"Нямаме големи инвеститори, нямаме и достатъчно работна ръка. Просто имаме работещи бедни.\"      Компаниите също посочват като трудност недостига на работници, макар че Велико Търново не е изключение от националната картина. Като се добавят обаче и чисто регионалните предизвикателства като лошата пътна инфраструктура, това се оказва пречка и за навлизането на нови фирми. \"Имахме такъв случай, преди половин година дойде много голяма фирма, с която работим, и искаше да направи завод в града. Разгледахме парцели, изчислихме разходите за идване, но когато стигнахме до работниците и те разбраха колко хора излизат от университетите в региона, се отказаха и избраха да го направят около София\", каза Мирослав Младенов, директор на завода \"АК Пластроник\", който е собственост на един от малкото чужди инвеститори в града - шведската група AQ. За по-едрите инвеститори пък сериозен проблем е наличието на сив сектор. \"Все още редица фирми избягват плащането на данъци и осигуровки и по този начин влияят негативно на пазара на труда\", коментира Венцеслав Аврамов, инвестиционен директор във фонда Stage Capital, който е акционер в производителя на захарни изделия \"Престиж 96\". Инфраструктурата като спънка Това обаче, което всички се съгласяват, че спъва развитието на града, е липсата на адекватна инфраструктура. Макар че областта има доста гъста пътна и жп мрежа, лошото й качество не прави това предимство. Велико Търново няма удобна връзка със столицата, морските пристанища, Румъния или другата част на България на юг, няма и работещо летище. Основното решение е изграждането на автомагистрала \"Хемус\". \"Много често шведските ни гости отказват да дойдат при нас заради липсата на магистрала и ходят в другите ни две фабрики - в Радомир и Годеч, където пътят е хубав\", казва Младенов.  Връзката между севера и юга също е ключова за отпушване на комуникацията с града. \"Първо трябва да бъде достроен пътят до Русе, защото това означава динамика в движението, и вторият много важен проект е тунелът под Шипка\", смята Димитър Симеонов, заместник-ректор на Великотърновския университет и преподавател по икономическа география. Както и за \"Хемус\" обаче, за тях също няма ясен график кога ще се случат, но към средата на следващото десетилетие се чака поне връзката със столицата и с Русе. Според Симеонов магистралата ще облекчи много придвижването на студентите, но може да доведе до лек спад в местния бизнес, тъй като пътническият поток между София и Варна, който в момента минава през града, ще го заобикаля. Но пък в дългосрочен план със сигурност ще се повишат шансовете за нови инвестиции.      Заради липсата на пътища градът губи и друга възможност въпреки централната си локация в Северна България. \"Местоположението на града е отлична предпоставка за развитие на логистичния бизнес\", смята Иванова. Ако се разработи и летището в Горна Оряховица, регионът ще получи реална възможност за активни контакти с външния свят.  Търново е малко и за да стане по-забележимо, много биха помогнали обединените усилия със съседните общини Габрово и Севлиево, с които областта може да оформи силен образователен, индустриален и туристически център. Трите града могат да работят заедно и за развитие на обща индустриална зона и привличане на инвеститори, което засега не се случва. Къде е потенциалът До голяма степен хората в града, а и местните власти, виждат Велико Търново като място за туризъм - с множеството си исторически и културни паметници и събития градът има този потенциал. Като че ли липсва обаче цялостна стратегия как това да се случи. Повечето от туристите идват за ден или два, само за да разгледат и да си тръгнат. Огромен проблем в града е паркирането, а като се добавят и не навсякъде поддържаните улици, често разходката се оказва предизвикателство. Много къщи в стария град са изоставени и се рушат, а общината явно не принуждава собствениците да ги възстановят. \"Трябва да се наблегне на туризма, защото той носи приходи, но трябва да има концепция. В момента имаме една Самоводска чаршия, която е в перфектно състояние, и един стар град, в който паметниците на културата рухват, всяка година губим по 7-8 сгради, а това е витрината на града\", смята Чамуркова.      Въпреки всичко според Симеонов през последните години градът и туризмът са се променили много. \"Потокът на чуждестранни туристи нарасна значително, особено през летния период, включително се организират пътувания от морето. Търново вече се посещава и от много български туристи заради историческия център. Броят на хотелите и настанителната база се увеличиха многократно\", казва той. По думите му студентите също захранват града с капитали и енергия. Не всичко обаче е туризъм. \"За мен като търновец проблемът е, че няма достатъчно индустрия. А няма как да има индустрия, ако няма кадри\", казва Младенов. Затова според него основният фокус трябва да бъде образованието, защото в противен случай градът ще обезлюдее. \"В момента това се случва в Североизточна България, следващите сме ние. Защото има работа, но не и работа, от която да живееш спокойно\", смята той. Според Чамуркова бизнесът има нужда от облекчени процедури и повече съдействие от общината. \"Имам познати, които отварят фабрика, създават работни места, но сами си изграждат инфраструктурата, въпреки че това е работа на общината. Подобни случаи донякъде отблъскват инвеститорите\", казва тя. Без помощ от общината обаче във Велико Търново успешно се развива една от новите индустрии - аутсорсинг, като офиси имат няколко такива компании. Това, разбира се, не е случайно - благодарение на университета градът разполага с много млади хора, които говорят повече от два езика.  Завръщане В унисон със ситуацията в страната обаче Велико Търново не остава незасегнат от демографските проблеми. Въпреки многото студенти населението продължава да застарява - главно заради ниската раждаемост, но също и защото хората се изселват, най-вече към София, Варна и Бургас, както и в чужбина. Това е и основният риск за града.  Независимо от всичките си проблеми Търново има много предимства като място за живеене - чист въздух, богат културен живот, образователни възможности и доста сигурна среда с относително ниска престъпност. Затова не са изключение и случаите, когато дошли от други градове студенти пък решават да останат. \"В най-голямото училище, с което работим - \"Емилиян Станев\", до един новите учители са завършили при нас и това не са хора от Търново. Градът може да привлича също с археология, история, а защо не и филология\", казва Симеонов.  Друга добра новина е, че има и българи, които се връщат от чужбина, но това е свързано с възможност за професионално развитие. Такъв например е случаят с двама от водещите инженери в \"АК Пластроник\". \"Единият си дойде след 16 години в Англия, другият след 5 години в САЩ. Искат да живеят тук\", казва Младенов.  За да се превърне в тенденция това обаче, градът ще има нужда от доста повече бизнес. А това пък зависи най-вече от властите, които да направят Велико Търново достъпно и гостоприемно място за инвеститорите и за образовани служители. Специалното издание \"Капитал Градове: Велико Търново\" може да намерите в библиотеката на \"Капитал\" -  тук . Изданието е по проект на \"Икономедиа\" за информиране относно политиката за сближаване на Европейския съюз (Кохезионна политика), съфинансиран от ЕС.", "date": "2019.11.11", "title": "Заключеният свят на Велико Търново"}
{"url": "https://www.dnevnik.bg/sviat/2019/11/11/3989972_zakrilnici_ili_biiachi_-_samozvani_paziteli_na_reda/", "text": "\"Граждански патрули\" обикалят из някои германските градове и създават \"зони за сигурност\". Твърдят, че германците са \"беззащитни пред вносната престъпност\". Всичко започна след изстъпленията пред Кьолнската гара, разказва \"Дойче веле\".  Закрилници или биячи са тези хора? Настъплението на самозваните пазители на реда става все по-напористо, така че дирекцията на полицията в Кемниц наскоро беше принудена да излезе със специална декларация: \"Тези \"граждански патрули\" в Дьобелн са не само ненужни – те са съвършено неприемливи.\" Защото \"монополът за използване на сила е изцяло в ръцете на държавата\", уточни директорката на полицията в Кемниц Соня Пенцел. Ненужни, но въпреки това ги има. В отговор на едно запитване в Бундестага германското Министерство на вътрешните работи уточнява, че подобни групировки вече има в почти всички федерални провинции. \"Вътре в тези групи, които се представят като граждански патрули, може да възникне опасност от потенциален десен тероризъм\", гласи формулировката на министерството. От 2015 година насам в различни германски градове и общини възникват групировки по модела на \"гражданските патрули\", които подслоняват пъстра смесица от хора - десни екстремисти, футболни хулигани, рокери, но и тъй наречени \"гневни граждани\". Дясноекстремистки групировки настояват за изграждането на \"зони за сигурност\", където \"германците да се чувстват в безопасност\". Според допитване на YouGov в началото на 2016 година 29% от германците са заявили, че потенциално биха се включили в \"граждански патрул\", за да защитават своите собствени интереси, ако държавата не ги защитава. Авторите на допитването твърдят, че фитилът на подкрепата за \"гражданските патрули\" е бил запален от изстъпленията пред Кьолнската гара в новогодишната нощ. \"Гневни граждани\", хулигани, рокери, десни екстремисти Политиците и полицията вече добре осъзнават каква опасност представляват \"гражданските патрули\". Но юридическите възможности за борба срещу самозваните шерифи са ограничени. \"Наблюдаваме ги много внимателно\", уверява Леони Мьолман, говорителка на вътрешното министерство в Северен Рейн-Вестфалия. Обаче тези групи съзнателно балансирали на ръба на законността, допълва тя. \"Гражданските патрули\" организират така наречените \"разходки\" или \"маршове\", които властите междувременно класифицираха като \"събрания\" и така стана възможно да им налагат по-сериозни ограничения. Обличането на еднотипни жилетки при определени обстоятелства също може да се третира като нарушение на забраната на униформите. Колкото до идеята тези групировки да бъдат поставени под наблюдение от Службата за защита на конституцията, вътрешния министър на Северен Рейн-Вестфалия смята, че \"юридически това не е съвсем просто\". В Дьобелн полицията предприе действия срещу една групировка, която обяви, че \"се притичва на помощ на полицията\", а членовете ѝ носят жилетки с надпис \"зона за сигурност\". Градската управа проучва въпроса дали да не забрани изцяло носенето на такива жилетки. Проявите на \"гражданските патрули\" в Дьобелн и Фрайберг през октомври тази година привлякоха голямо обществено внимание. Полицията ограничи действията си единствено до това да изолира определени участници и да конфискува забранени дрехи. Говорител на полицията обясни, че други възможности не е имало, по никакъв начин не се налагали арести. По данни на вътрешното министерство в Северен Рейн-Вестфалия твърдото ядро на тези групировки в провинцията наброява около 250 души. Но за определени демонстрации те можели да мобилизират до 700 души. Чрез на пръв поглед безобидните тъй наречени \"разходки\" тази пъстра смесица от десни екстремисти, хулигани, рокери и \"гневни граждани\" се опитва да привлече и аполитични граждани, казва министърът на вътрешните работи на провинцията Херберт Ройл. В диапазона между \"радетели за сигурност\" и \"дясноекстремистки насилници\" \"Закрила на гражданите и родината\" Матиас Кванд, който научно изследва проявите на десния екстремизъм, твърди, че в гражданските патрули има няколко различни сегмента: в диапазона между \"радетели за сигурност\", \"протестиращи\" и \"дясноекстремистки насилници\". В последната категория влизат \"Група Фрайтал\" и \"Революция Кемниц\". През март 2014 година дрезденският съд осъди на дълги срокове лишаване от свобода осем души от \"Група Фрайтал\" заради бомбени атентати срещу бежански приюти и срещу политически противници. Процесът срещу \"Революция Кемниц\" започна на 30 септември. \"Дясноекстремистките движения обичат да представят своите действия като \"закрила на гражданите и на родината\", за да избегнат социалната изолация и да оправдаят както идеологията си, така и склонността си към насилие\", пише Матиас Кванд. Той предупреждава, че въпросът за сигурността не бива да се \"оставя в ръцете на крайнодесни политически актьори\".", "date": "2019.11.11", "title": "Закрилници или биячи - самозвани пазители на реда настъпват в Германия"}
{"url": "https://www.dnevnik.bg/sviat/2019/11/11/3989949_turciia_zapochna_da_deportira_boici_na_isliamska/", "text": "Турция започна да репатрира заловени бойци на \"Ислямска държава\", съобщават турски медии и \"Ройтерс\". Първият депортиран по данни на Анадолската агенция е от Съединените щати. Очаква се това скоро (на 14 ноември) да се случи със седем германци според говорител на вътрешното министерство в Анкара. Телевизия NTV цитира говорителя на армията Исмаил Чатаклъ, според когото \"още трима бойци на \"Ислямска държава\" от центрове за депортация ще бъдат върнати днес\". Решението да започне репатрирането бе обявено миналата седмица от вътрешния министър Сюлейман Сойлу. Според него това ще се случва дори в ситуациите, когато вече е било отнето гражданството на бойците (подобни решения досега бяха взети в Дания, Германия и Великобритания). Анкара \"не е хотел за джихадисти\", каза Сойлу. Хиляди европейци Според TRT Haber плановете са за репатриране на 2500 бойци, като повечето от тях ще бъдат изпратени в страни от ЕС. Анкара обвинява Европа, че не иска да поеме отговорност за джихадистите, сражавали се за групировката, които са нейни граждани, и казва, че не може да държи повече стотиците на територията на страната си, нито хиляди в Североизточна Сирия, които досега бяха охранявани от кюрдски бойци. На Турция се наложи да обещае, че ще поеме отговорност за хиляди джихадисти в Сирия след началото на операция \"Извор на мира\", довела до изтегляне от част от района на американски сили. В плен са бойци на \"Ислямска държава\" и други организации, за чиято сигурност се появиха въпроси след изтегляне на кюрдите. САЩ обаче обявиха, че Анкара е готова да поеме охраната на центровете, където джихадистите са задържани. Около една пета от над десетте хиляди задържани бойци на \"Ислямска държава\" в Сирия са европейци. \"Ню Йорк таймс\" обаче отбелязва, че не е известно как точно ще действа Турция в случаите, когато джихадистите нямат гражданство. Някои държави освен това изискват предварителни проверки на пътниците при военни и търговски полети, преди те да бъдат допуснати във въздушното пространство, пише \"Гардиън\". Все пак според френски източници на \"Евронюз\" темата ще бъде на дневен ред на среща на страните от коалицията срещу \"Ислямска държава\" във Вашингтон по-късно тази седмица.", "date": "2019.11.11", "title": "Турция започна да депортира бойци на \"Ислямска държава\" от САЩ и Европа"}
{"url": "https://www.dnevnik.bg/analizi/2019/11/11/3989966_sum_li_az_gospodariat_na_sveta_vlastta_na_nezavisimiia/", "text": "                         Основната роля при постигането на справедливостта има гарантирането на върховенството на закона. За това отговаря съдът. Не можем да си представим една система, която почива върху правото, без съдията. Темата за това как съдията успява да постигне идеала да бъде безпристрастен и независим вълнуваше Кристиан. За да може съдът да прилага закона без пристрастие, той трябва да бъде независим от страните и независим от властта. Днес аз ще се опитам да прегледам историята за това как съдът отстоява своята независимост от властта. Ще започна от Средновековието и ще стигна до наши дни – до демокрацията, защото днес съдът също е заплашен в някаква степен и от новия суверен. Заглавието на презентацията е цитат от Хамилтън, политическият деятел от времето на създаването на американската конституция, който описва идеите си за демократичното управление по следния начин: Съдът е институция, която няма нито воля, нито сила или мощ. Предпочетох думата \"мощ\", защото тя изразява по-ясно идеята за собствен властови ресурс. Ще се опитам да тръгна оттук, за да отговоря на въпроса как една институция, която няма собствен властови ресурс, нито собствена политическа воля, да постигне това, че да бъде равноправна на останалите политически власти. Как съдът може да поддържа своята независимост и безпристрастност, когато трябва да прилага законите? Историята е един изключително силен източник и помага да оценим как правоприлагаме в днешно време. Да отсеем важното от маловажното и да подредим приоритетите си. Ще започна с една притча от Средновековието, която много пъти е била описвана от юристите. Историята започва през 12 век, когато трябва да се реши каква е властта на императора на Свещената Римска империя Фридрих Барбароса върху градовете и владетелите в границите на Свещената Римска империя, включително върху завзетите градове-държави. В ролята на съдията в случая са четирима юристи от Болоня, където се намира водещото юридическо училище по това време. Тези юристи потвърждават това, което до голяма степен владетелят иска, а именно, че той е владетел на всички останали властници на територията на империята. Този резултат е исканият от Фридрих Барбароса. Той туко-що е превзел Милано, който се е съпротивлявал на неговата власт. Императорът е целял да сложи край на претенцията за независимост на различните градове държави и по-малки кралства. Притчата е за двама от тези четирима юристи, които са излезли на разходка заедно с него. Императорът им е задал въпроса: \"Съм ли господарят на света?\" Единият от тях му е отговорил: \"Да. Вие сте господар на света\". Другият му е отговорил: \"Вие сте господар на света, но не и на частната собственост\". Фридрих Барбароса слязъл от коня си и го подарил на първия юрист. Вторият се оплакал: \"Загубих кон, защото защитих справедливостта, което не е справедливо\". Не знаем дали тази притча е вярна. Тя е записана по-късно в редица средновековни издания, където се разказват интересни истории, както и в коментари на средновековни юристи. Но защо толкова кратка история е успяла да привлече вниманието на средновековните юристи? Защото тя съдържа това основно противоречие, което цялата последваща история на правото се опитва да разреши. Ние имаме две парадигми за това как се упражнява властта. Едната е, че властта е единна и поражда всички останали власти. През XII век властта произтича от Бога, днес произтича от демоса. Другата парадигма е парадигмата на правото. Тя казва – всички са равни пред закона, законът е един за всички. Сблъсъкът между тези две парадигми е очевиден. Как решаваме конфликта между претенцията на властта на силата, която твърди, че тя е основна и поражда всичко останало, и парадигмата, че всички са равни пред закона и всички са подчинени на закона. Това е историята на правото от Средновековието до днешния ден. Съдебната власт в Англия през Средновековието възниква, както навсякъде другаде, като прерогатив на краля. Този, който правораздава, е кралят. Той лично правораздава. Този прерогатив на краля постепенно бива отделен, защото физически това става невъзможно. Първоначално кралят правораздава посредством съветници, които му помагат. Впоследствие тези съветници започват да стават самостоятелни съдии. Първият документ, който изисква съдиите да бъдат самостоятелни, е Магна Харта. Този документ защитава много основни права, а сред тях е изискването съдът на краля да бъде постоянен. Това съвместяване на права и юрисдикция е нещо, което наблюдаваме непрекъснато през последващата история на правото. През 1387 година възниква политическа криза поради претенции към властта. Крал Ричард II е малолетен и от негово име управляват регенти. Това създава алтернативни претенции за властта. Кралят прави искане към Върховния съд, който към онзи момент вече съществува, за да се дефинира какви са правомощията на краля и какви са правомощията на парламента. Спорът е за това е как кралят може да събира данъци и такси. Върховният съд потвърждава, че кралят има правомощия, които парламентът не може да отнеме, че само той може да назначава министри, че само той може да ги освобождава и че само той може да решава въпросите, свързани с управлението на Англия. Това решение на съда се възприема лошо от противниците на Ричард II. Спорът е решен с военен конфликт, който Ричард губи и парламентът поема цялата власт. Съдиите, които са взели решението в името на краля, биват обвинени в измяна. Председателят на съда бива осъден, удавен и обесен. В тази последователност. През следващите 200 години съдилищата избягват да решават строго политически въпроси. Около 150 години по-късно при спор за това кой е легитимният престолонаследник подобен въпрос бива отправен към съда. Съдът отговаря, че това не е правен въпрос и няма юрисдикция да отговори. Въпросът какви са правомощията на съда се изостря по времето на Реформацията, защото в Англия все повече се налага идеята, че правото е универсално, че законът е приложим по отношение на всеки и че никой не бива да бъде над закона. Един от английските средновековни юристи – Брактън, посочва, че кралят не бива да бъде подчинен на никого, освен на Бога и закона, защото законът прави краля. Когато този принцип се превръща в универсален, тогава конфликтът с властта става неизбежен. Този конфликт по времето на Реформацията се изостря поради идеологически противоречия. Английските крале през този период са католици, докато англичаните не са. Споровете отново се възпроизвеждат по въпроса какви данъци и такси може да събира Короната и кога кралят може да разпуска парламента. През този период съдът на няколко пъти успява да дефинира основни ограничения във властта на монарха. По делото \"Фулър\" съдът приема, че кралят няма правомощията да оттегли едно дело, което е висящо пред съда. След като делото вече е в съда, единствено съдът е този, който може да реши. По \"Делото за прокламациите\" съдът отрича, че кралят може да промени правото и да заобиколи парламента при налагането на такси върху стоките, които корабите внасят в Англия. През онзи момент това е сериозен източник на средства за Короната. Това решение е ключово за развитието на правото. Днес учим, че парламентът приема законите, а изпълнителната власт не може да ги отменя. Този принцип идва от това съдебно решение, прието в началото на XVII век. Продължаващият конфликт между монарха и парламента в Англия през този период довежда до все по-често упражняване от монарха на правомощието му да освобождава съдиите. Към този момент съдиите са производни на властта на монарха. Те са назначавани и освобождавани по преценка на монарха. Крал Чарлз I, който е имал по-силни възгледи са своя суверенитет, много по-често е използвал правомощието си да освобождава съдии, когато не е бил съгласен с техните решения. Конфликтът достига своя пароксизъм между 1625 и 1649 година. Кралят суспендира парламента за твърде дълго време и претендира възможностите си да определя сам данъците и таксите, които да събира от населението. В крайна сметка конфликтът се решава по начин, по който са се решавали политическите конфликти към онзи момент – с война. Армиите, събрани от парламента на Англия и Шотландия, побеждават армиите на Чарлз I. Кралят е принуден да направи отстъпки. Една от тях е изключително важна. От този момент монархът приема, че няма право да освобождава съдиите. Съдията може да бъде махнат само за извършено нарушение. Чарлз I, въпреки че временно е загубил властта, отказва да се подчини на парламента. След нова серия от конфликти, в които армията на Оливър Кромуел побеждава. Чарлз I е осъден за измяна и екзекутиран през 1649 година. Към този момент английският парламент приема основен принцип, че съдиите се назначават от краля, но не могат да бъдат освободени от краля. Техните заплати са повишени от 200 на 1000 паунда годишно. Съдиите вече не могат да бъдат въвлечени в политическите спорове. Те трябва да бъдат изцяло независими от администрацията на краля. Така по един много практичен начин са дефинирани основните гаранции за независимостта на съда, които са валидни и до днес. Съдът е независим от изпълнителната и законодателната власт, защото не се включва в политическото противоборство. Съдиите не могат да бъдат част от администрацията на монарха, но те не могат да бъдат и отстранявани, освен за нарушение. Новото развитие е, че съдиите имат и имунитет да бъдат съдени и преследвани за своите решения. Това не е парламентарно решение, за разлика от останалите. Този елемент е част от юриспруденцията на самите съдилища. Те приемат, че съдът не отговаря за решенията, които взима. Съдията вече има ограничен имунитет. В средата на XVII век тези принципи за независимост на съда в Англия са установени и като практика. Кога те са описани като нещо важно за историята на правото и независимостта на съда? Те са се случили за първи път през 1642 година, като решение на английския парламент. Приети са като закон през 1701 година. Описани са за първи път чак през 1765 година от английския юрист Уилям Блекстоун. Междувременно друг политически мислител – Монтескьо, през 1748 година в \"Духа на законите\" описва колко е важно разграничението между законодателната, изпълнителната и съдебната власт. Описвайки защо е важна съдебната власт, той пише за английския опит. Неговото описание обаче не е емпирично вярно. Той поставя ударението върху участието на жури в съдебните производства. Това не е чак толкова важно, както разбираме по-късно. Този, който вижда реално къде е истинската гаранция за независимостта на съда, е английският юрист Блекстоун. В своите \"Коментари на законите на Англия\" той казва, че отделното съществуване на съдебната власт от короната, съществуването на съдии, които не могат да бъдат отстранени по волята на короната, е една от основните гаранции за свободата на обществото. Той твърди, че свободата на обществото не може да съществува в никоя държава, ако правосъдието не е достатъчно отделено от законодателната и изпълнителната власт. Възможността да се гарантира на съдията, че няма да бъде махнат, гаранцията за това, че той ще получава постоянно възнаграждание, са нещата, което Блекстоун е забелязал, за разлика от Монтескьо, като истинската гаранция за независимостта на съда. Опитът на Англия изкристализира по време на революциите от XVIII век. Френската революция наследява от монархическия режим съдебна система, която е сходна с тази от средните векове. Там работят назначени от краля съдии, които не получават собствено възнаграждение, но имат право да генерират доходи на база на съдебната си дейност. Това е нещо като франчайз, който получавате, и на това основание правораздавате. Без да е особено изненадващо, този модел генерира високи нива на корупция, безкрайни съдебни спорове и недоволно население. Трябва да дойде взривът на Френската революция, за да се преосмисли конструкцията на френската съдебна система. Основни елементи в нейното реконструиране са познати - гарантиране на постоянен мандат за съдиите (тогава е установен на шест години) със закон, приет веднага след революцията. Към този момент Луи XVI все още не е обезглавен, приема се, че кралят може да назначава съдии, но за определен срок и в този срок не може да ги уволнява. Дадени са и гаранции за заплащането на съдиите. И във Франция съдийството вече не е мандат за правораздаване, а е заплатена дейност, която се гарантира от държавата. Тези принципи продължаваме да ги развиваме и днес. В основата си те са инструментите, през които гарантираме независимостта на съда. Развитието на независимостта на съда върви ръка за ръка с правото, гарантиращо основните права на човека. Например, човек не може да бъде затварян без съдебно решение; не може собственост да бъде отнемана без съдебно основание. Това са принципи, които са се развивали в съдебната практика. Успоредно с това се е развила и необходимостта от независим съд. Следващата крачка е направена от съда, който казва, че може да контролира и закона. Това се случва през 1803 година в САЩ. Ние вече сме в епохата, в която единната власт не идва от Бога и чрез краля, а суверен е народът. Този суверен е създал един друг документ – конституцията. Той отразява друго политическо разделение, не между монарх и парламент, а между народ и неговите представители във властта. В този нов политически конфликт пак има нужда от арбитър. Делото е \"Марбъри срещу Медисън\". Спорът е между напускащия президент Джон Адамс и новоизбрания президент Томас Джеферсън. Те имат различни идеи за това как трябва да изглежда страната. Единият работи за въвеждане на централизирано управление, другият е поддръжник на федералната идея, че отделните щати трябва да имат по-голяма самостоятелност. Това е политическият контекст на спора. Конкретният спор, може би неслучайно, е спор за съдебната власт. Преди да напусне своята позиция като президент, Джон Адамс назначава огромен брой съдии. За много от тях Адамс успява да подпише мандат за назначение, но не успява да го връчи на всички. Спорът е дали самото връчване на мандата поражда правото на мандат и дали отказът на Джеферсън да им го връчи е противозаконен. Джеферсън не желае да връчва тези мандати, защото става дума за съдии, назначени от политическия му съперник. Върховният съд на САЩ приема три неща. Първо, връчването на мандата е фактическо действие. Мандатът вече е подписан от президента и самото връчване не може да бъде отказано. Отказът да се връчи мандата е незаконен. Второ, дали съдът може да задължи президентът да връчи мандата. Съдът отговаря с \"Не\". Съдът не може да задължи президента, независимо от това, че самият отказ е незаконен. И тук е истинската гениалност на решението, което е описвано многократно от коментаторите. Компетентността на Върховния съд зависи от законодателно решение на Конгреса, който постановява, че при такива спорове за назначаване на служители, включително на съдии, компетентен е Върховният съд, а не по-долустоящите съдилища. За да приеме това, Конгресът обаче сам не се е съобразил с конституцията, която казва, че Върховният съд може да бъде първоинстанционен съд само по строго определени решения, свързани с назначаване на посланици и други държавни служители. Съдиите не са сред тях. На тази основа Върховният съд решава, че законът, който е приел Конгресът, който дава възможност на Върховния съд да реши този спор, е противоконституционен. И тук идва третият елемент. Може ли съдът да отмени закон, който е противоконституционен? Най-важен е отговорът, че съдът може. Именно за това решението по \"Марбъри срещу Медисън\" е толкова важно. Върховният съд не задължава президента Джеферсън да връчи мандата, защото политическата ситуация е прекалено конфликтна. Залогът е голям и едно такова решение на съда би го изправила в пряка конфронтация с друга власт. Съдът отказва да влезе в такава пряка конфронтация, но все пак успява да каже две важни неща. Едното за моментната ситуация. Решението да не се връчи мандатът е незаконно, независимо от това, че съдът няма правомощия да задължи връчването. И другото нещо, което е много по-дългосрочно – съдът може да преценява конституционността на законите. Демокрацията се е родила, политическият конфликт вече е между демоса и другите две власти – законодателна и изпълнителна. И съдът е застанал на мястото, в което трябва да бъде. Той е арбитирът между тях. Как решението, с което обещах да приключа, се вписва в историята на съдебната власт. През септември тази година министър-председателят на Великобритания Борис Джонсън решава да прекрати за 5 седмици мандата на парламента. Първоначалното имаме решение на две съдилища – английски и шотландски съд, които разглеждат като първа инстанция жалбите срещу това решение. Английският съд приема, че въпросът не е от компетентността на съда. Той казва, че това не е в неговата юрисдикция, че това е политически въпрос и ситуацията може да се реши само с политически контрол.. Шотландският съд приема, че съдът има юрисдикция и че решението на министър-председателя е незаконно. Делото стига до британския Върховен съд, който заседава в пълния си състав от 11 съдии. Въпросът пред съда е подлежи ли това решение на премиера на съдебен контрол и имат ли съдилищата юрисдикция по него. Отговорът е единодушен, което за английските съдилища е истинско изключение. Решението е кратко, ясно и категорично: Въпросът е в компетентността на съдилищата. През 2019 година Върховният съд се позовава на решението от 1638 година, когато е решен спорът между монарха и парламента за това дали монархът може да отмени законодателно решение. Върховният съд посочва, че тази компетентност на съдилищата да определят какви са прерогативите на изпълнителната власт, е компетентност, която е определена още тогава. Въпросът за това какъв е обемът на тази власт е правен въпрос. Кога и как тази власт бива използвана, не подлежи на съдебен контрол. Това е въпрос на политическа целесъобразност. Но какви са правните граници на тази власт е въпрос, който се дефинира от съдилищата. Съдът приема, че има нарушение, защото министър-председателят трябва да посочи разумни основания, за да разпусне парламента законно. Разумни основания обаче липсват. Съдът внимателно разглежда всички документи за суспендирането на парламента и установява, че въпросите са свързани с друг дневен ред. Например, кога ще бъде заседанието на Съвета на ЕС. Дали ще има време да се реагира на него. Но ключовият въпрос за необичайно дългата продължителност на временното прекратяване на дейността на парламента няма отговор. Поради това съдът приема, че изпълнителната власт не дава разумни основания и след като няма такива, решението е незаконно. Отново има политически конфликт, в който има нужда от арбитър. И арбитърът заема своето място, когато има нужда от него. Тези решения демонстрират самостоятелната легитимност на съда. Тя се упражнява, когато има нужда от арбитър при разрешаване на политически конфликт. Съдът няма нужда от собствена политическа воля. Той има нужда от разумността на своите решения. А част от разумността на Върховния съд на Великобритания по това дело е да започне с декларацията: \"Това решение не е решение за това кога Великобритания ще напусне ЕС или дали трябва да напусне ЕС\".", "date": "2019.11.11", "title": "Съм ли аз господарят на света? Властта на независимия съд"}
{"url": "https://www.dnevnik.bg/biznes/2019/11/11/3989973_bulgarskite_turisti_se_uvelichavat_i_harchat_poveche_v/", "text": "Българските туристи се увеличават, а приходи на хотелиерите от тях нарастват, докато при чужденците тенденцията е обратната. Това сочат данните на Националния статистически институт за заетостта на местата за настаняване през септември. Приходите от нощувки през септември 2019 г. достигат 166.7 млн. лв., или с 1.5% повече в сравнение със същия месец на предходната година. Увеличението е благодарение на българските граждани, които са оставили в хотелите с 13.8% повече средства, отколкото преди година. Приходите от услуги, платени от чуждите туристи, намаляват с 1.8%.      Броят на клиентите на хотелите се увеличава с 1.4% за година до 847.3 хил. души отново благодарение на българите. Те са с 3.3% повече, а чужденците - с 0.1% по-малко. Едновременно с това българите са оставали на хотел за по-кратко - средно 2.5 нощувки, докато чужденците - за 4.6 нощувки. Общият брой на нощувките във всички места за настаняване е 3.1 млн. или с 2.3% по-малко спрямо година по-рано. Българските граждани, нощували в местата за настаняване през септември 2019 г., са 377.8 хил., чуждите граждани са 469.5 хил.", "date": "2019.11.11", "title": "Българските туристи се увеличават и харчат повече в хотелите, чужденците намаляват"}
{"url": "https://www.dnevnik.bg/sport/2019/11/11/3990019_reshi_li_livurpul_spora_za_titlata_vuv_visshata_liga/", "text": "Девет точки преднина след само 12 кръга от началото на сезона. Такава е ситуацията във Висшата лига между двата основни претендента за титлата \"Ливърпул\" и \"Манчестър сити\". В неделя червените  победиха актуалния шампион с 3:1 на \"Анфийлд\"  и по този начин се откъснаха далеч пред него. Развоят на срещата накара много специалисти да отсекат, че дори и да не е изтекла една трета от сезона, тимът на Юрген Клоп не може да бъде спрян. След 30-годишно чакане \"Ливърпул\" за пръв път изглежда като завършен отбор, който не само печели мачовете си, но и надигра категорично основния си претендент и шампион в последните два сезона. \"Това е истинска лудост, да бъдем пред \"Сити\" с девет точки, едва ли някой го е очаквал. Въпреки това аз не отдавам голямо значение, защото не е важно кой е на първо място през ноември, а кой иска да е на върха през май\", каза след срещата Юрген Клоп и добави: \"Изобщо не мисля, че спорът за титлата е решен, ние ще продължим по същия начин и ще видим какво ще се случи в края.\" В двубоя на \"Анфийлд\" той за пореден път надигра Пеп Гуардиола и идеите му бяха реализирани от неговите футболисти. Спорните моменти в дербито не липсваха, но и двамата треньори отказаха да се фокусират над тях. Лошо впечатление направиха неясните критерии на съдиите в ситуацията в петата минута, когато топката срещна ръката на Трент Александър-Арнолд. По-късно Висшата лига цитира правилника, обяснявайки, че играта на бранителя не е умишлена, но мнозина веднага припомниха дузпата, която \"Ливърпул\" получи във финала на Шампионската лига срещу \"Тотнъм\". Постоянството като ключ към успеха Извън субективните фактори, спорните решения и технологията \"Ливърпул\" показа, че в ранната фаза от сезона е по-постоянният тим от \"Сити\". Точно равномерното представяне от тима на Юрген Клоп прави впечатление. На практика \"Ливърпул\" задържа високото си ниво от миналия сезон, като за близо две години има една загуба във Висшата лига, дошла точно от \"Сити\" на 3 януари. Тимът на Гуардиола е този, който бележи отстъпление от стандартите си и невероятното ниво в двата поредни шампионски сезона. \"Ливърпул\" води с осем точки пред намиращите се зад него \"Лестър\" и \"Челси\", а историята показва, че това е втората най-голяма разлика на тази фаза на сезона в ерата на Висшата лига. Единствено \"Манчестър юнайтед\" през 1993-94 водеше с повече след 12 кръга и впоследствие спечели титлата. Мърсисайдци спечелиха 11 от 12-те си мача дотук. Междувременно тимът е непобеден на \"Анфийлд\" в 46 поредни срещи, спечели 24 и завърши наравно два пъти в последните си 26 двубоя. Далеч от собствения стадион формата също е впечатляваща – 18 победи в 25 мача. Единствената грешка в последните 51 двубоя е именно срещу \"Сити\" в началото на 2019. През миналия сезон тимът на Клоп имаше и по-голям аванс, водейки пред \"Сити\" с 10 точки около Нова година, но впоследствие завърши сезона с една зад \"гражданите\". Само контузии могат да спрат червените Такова е мнението на Жозе Моуриньо, който в неделя анализираше сблъсъка за Sky Sports. Бившият мениджър на \"Челси\" и \"Манчестър юнайтед\" още преди срещата заяви, че при победа на червените титлата няма да бъде загубена. 90 минути по-късно Моуриньо потвърди мнението си и след видяното. \"За мен лично спорът за трофея приключи, освен ако не се случат поредица от контузии. Само това може да пречупи \"Ливърпул\". Този отбор вече е напълно адаптиран към качествата на всяка единица в него и просто е завършен. \"Сити\" е способен да спечели седем, осем или девет поредни мача, но не виждам как \"Ливърпул\" може да загуби такава преднина\", каза Специалния. Той припомни и факта, че беше уволнен след загуба именно от \"Ливърпул\" на \"Анфийлд\" и също така отчете слабата игра на \"Манчестър сити\" в защита. \"Все още има седем месеца. Ако \"Ливърпул\" спечели титлата, аз ще съм първият, който ще ги поздрави за това колко са добри. Ние искаме да се борим до самия край\", от своя страна каза  Гуардиола  и побърза да уточни, че следващите няколко кръга ще бъдат много важни. В цялата ситуация анализаторите отписват шансовете на \"Челси\", който е съставен от млади футболисти и е с неопитен мениджър, както и \"Лестър\", който отново играе ролята на приятната изненада. \"Мнозина биха казали, че сега напрежението е при нас, но аз не съм съгласен. Ако познавате мен и футболисти, ще знаете, че ние се радваме да бъдем в такава ситуация, винаги е по-добре да водиш. Обещавам, че няма да се отпуснем и също така няма да се вълнуваме какво се говори. Всеки казва: \"Само \"Ливърпул\" може да изгуби титлата\", но това е изречение с негативен смисъл, а аз не употребявам такива, ние трябва да я спечелим\", каза още Клоп и очерта настроенията в Мърсисайд.", "date": "2019.11.11", "title": "Реши ли \"Ливърпул\" спора за титлата във Висшата лига"}
{"url": "https://www.dnevnik.bg/bulgaria/2019/11/11/3990017_sudut_zadulji_stolichna_obshtina_da_suobshtava_vuv/", "text": "Софийският градски съд (СГС) задължи Столичната община да създаде на сайта си и на страницата си във фейсбук пряк достъп до системата за предоставяне на информация на обществеността за качеството на атмосферния въздух в София в реално време. Общината е длъжна да представя всеки месец отчет какво е било качеството на въздуха през изминалия месец, колко често улиците са били мити и в срок от 2 месеца от днес да представи план за засаждането на дървета през 2020 г. Това са само част от новите привременни мерки, които съдът наложи срещу общината, докато приключи делото за мръсния въздух, което бе заведено от граждани и неправителствената  организация \"Група за чист въздух\". Част от мерките  бяха резпоредени още през лятото , но Столичната община не е изпълнила някои от тях, като е представила различни мотиви. Заради това съдът днес отмени някои мерки и разшири други, като прецизира определението си. Съдът задължи общината да мие машинно улиците в града, включително и кварталните улици, 2 пъти месечно от май до септември и веднъж месечно в останалото време от годината. Изключение ще се прави, когато времето не е подходящо или ако има планирани мероприятия, които предвиждат затваряне на улиците или ограничаване на движението. Средно трябва да се измиват не по-малко от 10 847 дка. Графикът за миене трябва да се публикува на сайта на общината, а съдът изисква да се публикува и справка за извършеното всеки месец. Освен това съдът задължи Столичната община да обявява справка за броя извършени проверки за спазването на забраните за влизането на товарни автомобили и строителни машини над 4 тона в зона \"Първа\" и превозни средства до 3.5 тона в зона \"Център\", които не отговарят на европейските стандарти за изгорели газове. Задължително трябва да се обявява всеки месец на сайта на общината и справка за броя извършени проверки, мястото, квартала и конкретната улица, на която са извършени, констатираните нарушения и наложените наказания по прилагането на наредбата за управление на отпадъците и поддържане и опазване чистотата на територията на София. Адвокат Александър Коджабашев, който представлява ищците по колективния иск, обясни пред журналисти, че съдът вече не задължава общината да представя информация на таблата на спирките на градския транспорт, но за сметка на това трябва да се отчита периодично резултатът от измиването на улиците и наложи по-подробни мерки относно информирането на сайта на общината и пряка връзка към страницата във фейсбук, на която трябва да бъдат публикувани данни от Европейския индекс за замърсяването на въздуха. По думите му от лятото общината не е предприела нищо по оповестяване на данните от Изпълнителната агенция по околна среда за замърсяването с фини прахови частици на таблата на столичния градски транспорт с обяснението, че технически това не е възможно. \"Според мен позицията на Столичната община в това отношение е неудържима, тъй като казват, че не са собственици на данните за замърсяването. Това е факт, защото са на Изпълнителната агенция по околна среда. Но също е факт, че не пречи те да ги получават онлайн в реално време и да уведомяват хората за нивата на замърсяване\", коментира адвокат Коджабашев. Той посочи, че един от мотивите на общината да не ги обявява е, че данните не са верифицирани, но според него не е важно замърсяването на въздуха да бъде обявено до стотната, а ако то е в пъти над нормата. Адвокатът обясни, че за гражданите е по-важно да знаят дали въздухът е с много добро, добро или много лошо качество, а не дали е със стотна над нормата. По отношение на миенето на улиците, разпоредено от съда да се извършва редовно още през лятото, Столичната община посочва, че тази дейност се извършва по възлагане от трети лица и нямало как да се публикува отчет за това. Още през май съдът назначи експертизи , а от Българската академия на науките са изпратили писмо, в което уведомяват съда, че не разполагат с нужните експерти. Две вещи лица вече са назначени, но е нужен и трети експерт за комплексната експертиза. Софийският градски съд реши за възложи изследването на вещо лице от Нов български университет, но от учебното заведение сами ще определят кой специалист има най-близки познания и умения в сферата на назначената през месец май експертиза,  екологична експертиза , която да установи какъв въздух са дишали хората в София между 2015 и 2017 г. Още тогава бе решено, че тримата експерти еколози и метеоролози ще бъдат назначени от Министерството на околната среда и водите. Проблемът обаче бе, че няма достатъчно квалифицирани експерти към съда, и въпросите бяха насочени към Българската академия на науките. Сега от БАН са съобщили, че разполагат с двама експерти, но третият ще бъде избран от Нов български университет. Вещите лица трябва да дадат отговор на въпроса дали общината е вземала достатъчно адекватни мерки срещу замърсяването на въздуха. Делото беше заведено преди 3 години, а следващото заседание е насрочено за 17 февруари 2020 г.", "date": "2019.11.11", "title": "Съдът задължи Столичната община да съобщава във фейсбук колко е мръсен въздухът"}
{"url": "https://www.dnevnik.bg/evropa/2019/11/11/3990022_es_triabva_da_nauchi_ezika_na_silata_smiata_ursula_fon/", "text": "Европейският съюз не може повече да разчита на \"мека\" сила за защита на интересите си и трябва да развие повече \"мускули\" и политически фокус върху търговията, каза председателят на бъдещата Европейска комисия Урсула фон дер Лайен, цитирана от \"Ройтерс\". В реч за състоянието на Европа в петък Фон дер Лайен подчерта силните страни на ЕС като бастион на отвореността и демокрацията в един преминаващ през трудности свят и каза, че Брекзит е оформил по-сплотена група от оставащите членове на блока. \"Трябва да вървим по собствения си европейски път с увереност\", заяви тя в Берлин. \"Днес единствено меката сила няма да е достатъчна, ако ние, европейците, искаме да се утвърдим в света. Европа трябва да научи и езика на силата\", допълни Фон дер Лайен. \"Това значи, от една страна, да развием наши собствени мускули там, където от дълго време можехме да се учим от други, например в политиката за сигурност. От друга страна, означава да ангажираме наличната си сила с повече фокус\", каза още тя, посочвайки търговските връзки с Китай. Комисията на Фон дер Лайен, която е бивш министър на отбраната на Германия, трябва да встъпи в длъжност на 1 декември, ако няма забавяне с изслушванията на трима нови кандидати за еврокомисари (на  Франция ,  Румъния  и  Унгария ). За климатичната политика тя каза, че Европа може да играе водеща роля в света и да покаже, че \"зелените\" инвестиции могат да бъдат печеливши и устойчиви. \"Можем и трябва да гарантираме, че Европа ще стане първият климатично неутрален континент до 2050 г. Затова аз ще представя първия европейски закон за защита на климата, който включва тази политическа цел в обвързващо законодателство.\" Тя  изрази разочарование , че започването на преговори за присъединяване с Албания и Северна Македония се е провалило в Европейския съвет през октомври. Тогава  Франция, Дания и Холандия блокираха  началото на процедурата. \"Твърдо вярвам, че е от максимално стратегическо значение да свържем Балканите колкото може по-тясно с ЕС\", подчерта тя, обещавайки до началото на разговорите да посвети енергията си на развитието на съвместни проекти, така че двете страни да не губят перспективата за присъединяване. \"В противен случай други държави ще запълнят вакуума\", допълни Фон дер Лайен.", "date": "2019.11.11", "title": "ЕС трябва да научи \"езика на силата\", смята Урсула фон дер Лайен"}
{"url": "https://www.dnevnik.bg/sviat/2019/11/11/3990007_vseki_peti_rusnak_smiata_che_e_greshka_subarianeto_na/", "text": "През последните 10 години делът на руснаците, отнасящи се отрицателно към премахването на стената, разделяла Германия в продължение на 28 години, се е увеличил от 11 на 18 процента. На практика това е доближаване на мисленето от преди 20 години - през 1999 г. над една пета (21%) са смятали, че падането на Берлинската стена е имало отрицателно влияние за света. Това показва национално представително допитване чрез лични интервюта на руския социологически \"Левада център\", проведено между 24 и 30 октомври сред пълнолетните граждани на страната. Запитани знаят ли за това събитие, над половината (53%) отговарят, че имат представа само в най-общи линии. За пръв път чуват за него 12%. Над една трета (35%) все пак казват, че знаят добре за какво става дума, но тази група е доминирана от хората на възраст над 55 години. Делът на даващите положителна оценка за десетилетие е намаляла с една трета. Ако през 2009 г. почти две трети (63%) са казали, че това е много добро или по-скоро добро събитие (през 1999 г., когато Владимир Путин влиза във върховете на руското управление, така са отговорили още повече - 68%), то сега този вариант избират 43%. Това е и отговорът на над половината от хората на възраст над 40 години. Над една трета (35%) казват, че падането на Стената не ги интересува. Тази формулировка на въпрос се появява за пръв път в периодичното допитване и тя е предпочетена от 54% от участниците на възраст 18-24 години. Рязко намалява групата на тези без мнение - от 26% през 2009 г. на 4% днес. Лев Гудков, директорът на \"Левада център\", обяснява, че при предишни допитвания руснаците са определяли падането на Стената като второто (след изтеглянето на съветската армия от Афганистан) по значение събитие на 1989 г. Те все още смятат 9 ноември 1989 г. за важен момент в историята, макар че значимостта на този ден, смятан за край на Студената война и начало на нормализиране на отношенията със Западна Европа, намалява в общественото съзнание. Част от участниците в допитването не знаят или не се интересуват от падането на Стената, защото то се отдалечава във времето, смята Алексей Левинсон, социолог от \"Левада център\". Според него намаляващото одобрение се дължи и на разочароването от постсъветския период. Пред \"Ведомости\" Сергей Обрухов от ръководството на руската компартия също коментира, че по принцип на младото поколение му е трудно да оцени събитията от преди 30 години. Но той допълва, че има ефект и от геополитическото противопоставяне на Запада и \"издигането на нова стена - само на 1000 км от Москва - от балтийските републики през Украйна и покрай Смоленск до Грузия\".", "date": "2019.11.11", "title": "Всеки пети руснак смята, че е грешка събарянето на Стената"}
{"url": "https://www.dnevnik.bg/biznes/2019/11/11/3990047_borisov_edna_nova_magistrala_shte_dade_izlaz_na/", "text": "Като направим една магистрала, един бърз път Александруполис - Димитровград... Така България ще получи достъп до Егейско море, а Гърция до Черно море и Дунав, и то без войни. Това каза днес премиерът Бойко Борисов пред посланиците на САЩ Херо Мустафа, на Азербайджан Наргиз Гурбанова и на Гърция Димитриос Хронопулос при инспекцията на напредъка на строителните дейности по изграждането на  междусистемната газова връзка Гърция - България . Той допълни, че с колегата му Кириакос Мицотакис преговарят всяка страна да получи по един кей на избрани пристанища на двете морета, които ще се ползват без такси. \"Така на Гърция се отваря пътят за товари на север - Молдова, Украйна, Русия, а ние можем да получаваме товари отдолу\", поясни Борисов.      Премиерът не пропусна да отбележи, че преди да се прекарат тръбите по трасето, се правят археологически проучвания, като за 25 обекта държавата е дала 4 млн. лева. Догодина можем да кажем, че нямаме газови зависимости Пред посланиците Борисов подчерта че интерконекторът Гърция - България е от ключово значение за диверсификацията на източниците и маршрутите за доставка на природен газ в региона на Югоизточна Европа. \"Газ в чанта, сак или джобове не може да се пренася. С газопроводи става. Изтеглихме заем, половин милиард струва. С прозрачна процедура избрахме две фирми - за доставка на тръбите и строителството. Догодина ще можем да кажем на българите, че нямаме зависимости и можем да доставим газ отвсякъде\", обясни Бойко Борисов. Той подчерта, че с газовия хъб и газовата борса ще се появи възможност за конкуренция в доставките на газ.      Пред журналисти посланик Мустафа каза на български език,  който учи от три месеца , че този проект е важен за енергийната сигурност на България. \"Позволете ми да ви припомня един обикновен, но силен принцип – енергийната сигурност е национална сигурност. Този интерконектор не е просто тръба. Той е проект, който силно ще укрепи националната сигурност и суверенитета на България и ще открие перспектива за намаляване на енергийните разходи на българския потребител\", допълни посланик Мустафа. Тя каза, че очаква да види бърз напредък по този проект. \"Ние също така приветстваме намерението на българското правителство да подкрепи – посредством участие в собственост и резервиране на капацитет – плаващата платформа за съхранение и регазификация до Александруполис, коeто ще увеличи перспективата на интерконектора да превърне България в истински динамичен газов хъб\", каза още посланик Мустафа. Квалифициран шофьор По традиция Борисов сам шофира автомобила си по бъдещето трасе на тръбите, като беше взел при себе си и  новия американски посланик Херо Мустафа , пристигнала в страната преди по-малко от месец. Обръщайки се към нея през цялото време на малко име, той й разказа за красотите на България, важните за страната стратегически проекти, не пропусна да представи и кратка версия на биографията си, като наблегна на това, че е квалифициран да вози сам гостите си.      \"Аз съм го работил това. Бил съм пожарникар, имал съм охранителна фирма, главен секретар на МВР съм бил, сиреч не правим експерименти\", каза Борисов. Той поясни, че редовно поддържа шофьорските си умения, като сяда зад волана два-три пъти седмично. В отговор получи комплимент от американския посланик, че е добър шофьор. Ей, колко им е мъчно, ау, колко им е криво На въпрос от журналисти за коментар на внесената от Мая Манолова жалба в Общинската избирателна комисия с искане за касиране на изборите в София лидерът на ГЕРБ обяви, че това не го интересува. \"Не сериозно да се иска касиране. Разбирам каква е целта (на въпросите ви - бел. авт.), това, което виждате, няма как да е вашата новина. Изборите минаха, цялата енергия ни е сега да построим България, така както искат хората. А те искат \"Струма\", \"Хемус\", два газопровода, магистралата до Белград. И на двата тура победихме. БСП има 15 общински съветници, ГЕРБ 27 в София\", каза още Бойко Борисов. И сякаш на себе си допълни: \"Ей, колко им е мъчно, ау, колко им е криво! Ама много тежко ви се отразяват тези неща всеки ден (инспекциите по строителни обекти - бел. авт.). И аз искам да касирам избора за президент, ама той му изтече мандатът вече.\" Той не пропусна да отбележи пред посланиците, които го придружават, че медиите не обичат да слушат за успехите на България. \"Цялата им доктрина рухва. Те (медиите) гледат все да е лошо, гадно. Тогава им е хубаво\", обясни той.", "date": "2019.11.11", "title": "Борисов: Една нова магистрала ще даде излаз на България на Егейско море, а на Гърция - на Черно"}
{"url": "https://www.dnevnik.bg/evropa/2019/11/11/3990075_evropa_riskuva_da_zagubi_strategichesko_vliianie_na/", "text": "                         Стабилността, демокрацията и просперитетът в Югоизточна Европа са пряко свързани с консолидирането на европейския проект и завършването на обединението на нашия континент с приемането на страните от Западните Балкани - процес, който започна преди 30 години. Упоритото противопоставяне на започването на преговори за присъединяване към ЕС с Албания и Северна Македония въпреки препоръката на Европейската комисия и волята на голямо мнозинство от държавите членки и Европейския парламент постави в опасност оставащото влияние на ЕС на собствения му праг и способността му да оформя стратегическото развитие и стабилността в Югоизточна Европа. Това е стратегическа грешка, която помага за консолидирането на статуквото на Западните Балкани и инертността на ЕС на една все по-объркана геополитическа карта. Дългът на ЕС е да допринесе за стабилността и сигурността на Югоизточна Европа. Ето защо той трябва да сметне  . Освен това съпротивата срещу преговорите за присъединяване с горепосочените страни подкопава авторитета и надеждността на ЕС. За регион като Западните Балкани, който се бори за подсилване на върховенството на закона и подобрение на социалните и икономически стандарти, процесът на членство в ЕС остава крайно необходим. Психологическото въздействие от тези разговори и трансформативният ефект са това, което е важно за усещането на тези страни, че са обвързани с ЕС. И преди всичко е   – през 2003 г. на срещата на върха в Солун лидерите на ЕС обещаха на тези държави членство. При настоящите обстоятелства гаранциите, дадени от ЕС на страните от региона, вече няма да имат значение. Следователно ще стане все по-трудно да се стигне до компромиси, да се преодолеят двустранните спорове и да се отключи положителна енергия. Това е предвестник за   в Северна Македония и Албания, които твърде дълго време разчитаха на ЕС да ги подкрепи. Това подкопава преговорите между Сърбия и Косово и засилва центробежните сили в Босна и Херцеговина. Процесът на присъединяване към ЕС в Западните Балкани е и процес на държавно изграждане и по същия начин стабилизиращ процес за целия регион. Това е ключовата стратегия за упражняване на световното политическо влияние на ЕС. ЕС трябва да поеме отговорностите си като действа по стратегически начин. Крайно време е ЕС да погледне с креативност и да постави в перспектива ролята си в рамките на новата международна среда, така че да действа независимо в тази среда и да подсили способностите си във външната политика и отбраната. Призоваваме ЕС да преодолее разделенията по този въпрос. Процесът на присъединяване ще продължи много години, през които ще има достатъчно време да се съчетае необходимостта от по-нататъшна интеграция в ЕС с необходимостта от запазване на европейската перспектива за Западните Балкани. Следователно започването на разговорите за присъединяване със Северна Македония и Албания на основата на техните ангажименти е наложително и следва да бъде договорено на следващия Европейски съвет. В същото време призоваваме ЕС да представи нови инструменти на предстоящата среща на върха в Загреб, които да консолидират пътя на присъединяване към ЕС на страните от Западните Балкани. - Игор Лукшич, бивш премиер и министър на външните работи, Черна гора - Зигмар Габриел, бивш вицеканцлер и министър на външните работи, Германия - Весна Пушич, бивш заместник министър-председател и министър на външните работи, Хърватия - Никола Попоски, бивш заместник министър-председател и министър на външните работи, Северна Македония - Николаос Кодзиас, бивш министър на външните работи, Гърция - Карин Кнайсл, бивш министър на външните работи, Австрия - Йоанис Касулидес, бивш министър на външните работи, Кипър - Дитмир Бушати, бивш министър на външните работи, Албания - Кристиан Вигенин, бивш министър на външните работи, България - Горан Свиланович, бивш министър на външните работи на Съюзна република Югославия", "date": "2019.11.11", "title": "Европа рискува да загуби стратегическо влияние на Западните Балкани"}
{"url": "https://www.dnevnik.bg/photos/2019/11/11/3989355_fotogaleriia_leonardo_di_kaprio_na_45/", "text": "Американската кинозвезда Леонардо ди Каприо e роден на 11 ноември 1974 г. в Лос Анджелис, Калифорния, и днес навършва 45 години. Още снимки на актьора може да видите в галерията ", "date": "2019.11.11", "title": "Фотогалерия: Леонардо ди Каприо на 45"}
{"url": "https://www.dnevnik.bg/citat_na_deniia/2019/11/11/3990095_citat_na_denia_az_sum_nedoverchiv_i_uikenda_se_kachvam/", "text": "                          Това каза премиерът Бойко Борисов на новия посланик на САЩ Херо Мустафа, която вози в своя автомобил,  по време на инспекция  на изграждането на интерконектора с Гърция. Той отбеляза, че вчерашната му проверка е показала, че на строежа на автомагистрала \"Хемус\" между Белокопитово и Буховци вчера следобед е имало над 100 работници и машини. По време на инспекцията по изграждането на  междусистемната газова връзка Гърция - България  днес Борисов пусна още няколко запомнящи се изказвания. \"Ако не правим магистрали и газопроводи, няма да идете да търсите там\", обърна се той към археолозите, които показаха какво са намерили до момента на 25-те обекта за проучване по трасето на бъдещия газопровод. \"Всичко, което е образование, наука, археология, увеличаваме (парите - бел. авт.), защото няма реставратори. Ето, един реставратор има и само него ми показвате\", каза още премиерът. \"Нека в университетите да започне по-голям прием на археолози. Ще обучим реставратори,  . Нека обучим археолози, реставратори – това е привлекателно и интересно за младите хора\", каза още Бойко Борисов. Той посъветва присъстващия на мястото реставратор да си направи една школа, която Министерството на образованието да финансира и в нея да се обучават реставратори и археолози. \"И действайте. От мен финансирането. Ще осигурим, 50, 60, 100 щата - ще ви ги дам\", щедро обеща премиерът.", "date": "2019.11.11", "title": "Цитат на деня: Аз съм недоверчив и уикенда се качвам на колата, и си обикалям по строежите"}
{"url": "https://www.dnevnik.bg/sviat/2019/11/11/3989994_prevrat_ili_krai_na_tiraniiata_-_ostavkata_na_morales/", "text": "Ево Моралес \"промени Боливия, но повярва, че властта му е вечна\". Така  представя  аржентинското издание \"Кларин\" портрета на президента на най-бедната южноамериканска държава, подал оставка (заедно с почти цялото ръководство на Боливия) след 13 години на власт и нестихващи протести заради съмнения за манипулация на изборите. За част от боливийците  случилото се снощи  - след съобщение на армията - е държавен преврат. Така мисли и Русия, съюзник на Моралес. Опозицията смята обратното - триумф на демокрацията срещу човек, явил се на избори за трети пореден път, въпреки че конституцията не го позволява. Някогашният синдикалист и борец срещу световните лидери, представящ се като защитник на интересите на Боливия, все повече изглеждаше като популист без реална база на политиката си. Три седмици  демонстрации, прераснали в безредици  и оставили поне три жертви, се оказаха достатъчен повод. Един от оцелелите от латиноамериканската \"лява вълна\" от началото на века и последен, задържал се на власт от самото ѝ начало, се изправи и пред международен, и пред вътрешен натиск. Организацията на американските държави заяви, че манипулациите на вота на 20 октомври, при който той се обяви за победител, изискват той да бъде обявен за нищожен. Часове след като Моралес обеща нови избори, армията поиска той да се оттегли и той подаде оставка. Решението му обезпокои региона (леви президенти в Латинска Америка допускат възможността той да получи убежище), но несигурността е по-голяма за боливийците. В страната с 11 млн. души мнозина, особено в по-бедните провинциални райони, го обичат. Къде сбърка Моралес Началото на властта му бе нов етап за Боливия. Няма съмнение, че обещанието, дадено в церемонията на 4000 метра височина сред руините на Тиуанаку на 20 януари 2006 г. - трансформация на страната - е спазено. Икономически растеж, развитие на досега маргинализирани сектори и повече просперитет със спорни средства като национализация на петролната индустрия му създадоха сред част от боливийците образ на непогрешим. Критици, обратно, виждат недостатък в това, че през всички тези почти 14 години нямаше навика да признава грешките си. За наскоро навършилия 60 години Моралес, първия представител на коренното население, заел поста, началото е трудно. Отглежда лами (доста по-късно - и кока), продава сладоледи, произвежда тухли, свири на тромпет за местна група. За пръв път стана депутат през 1995 г., а 11 години по-късно принуди мултинационалните корпорации да приемат правилата на новата лява политика на Боливия. Дълго време Моралес бе по-прагматичен от властите в Куба и Венецуела, на които бе приятел, подобри достъпа до образование, водоснабдяване и електричество, узакони статута на коренното население в нова конституция и печелеше избори с над 60%. Проблемите му обаче започнаха, когато през 2016 г. опита да прокара на референдум поправка за преизбиране след повече от два последователни мандата. С крехко мнозинство от 51.3% боливийците отхвърлиха това, но Моралес се допита до Конституционния съд с твърдението, че възпрепятстването на кандидатурата му би нарушило човешките му права. Съдът се съгласи. Популярността му пада оттогава, проблеми му създават и разследвания за корупция по време на управлението му. Това постави под въпрос плановете му да остане на власт до 2025 г. - двестагодишнината, откакто Боливия отвоюва независимостта си от Испания - и да управлява от наскоро открита и пораждаща спорове  стъклена кула в Ла Пас .      Кулминация бе първият тур на изборите на 20 октомври. Тогава резултати от екзит пол му дадоха 43.9% при 39.4 на сто за опозиционера Карлос Меса. Моралес обаче се обяви за победител, а при 84% обработени резултати властите спряха да обновяват данните от преброяването за ден. На 21 октомври Моралес водеше с над 10 пункта, а това по закон му позволи да се обяви за победител. С това започнаха и протестите. \"Всички се мразим\" За жители на градове като Санта Крус (най-големия в страната) и Ла Пас (столицата) Моралес се оказа разочарование. В Ла Пас сред демонстрантите имаше лозунги за борба с \"тиранията\". Не така мислят поддръжниците му, които участваха в сблъсъци с противници на Моралес и доведоха до най-лошата криза в страната от десетилетия. \"Боливия е разделена. Всички се мразим\", казва за \"Ройтерс\" Сандра Патиньо Уйтрон, рецепционитска в Санта Крус. \"Ако продължаваме така, ще станем по-зле от Венецуела.\" Растежът на икономиката се забавя, незачитането на конституцията създава опасения за политическите свободи, както и че елитът в страната действа само за собственото си облагодетелстване, смятат някои експерти. Президентът заяви, че въпросът не е дали той ще е на власт (и дали ще се кандидатира на новите избори), но намекна, че на Боливия ѝ трябват \"нови политически актьори\". Ако действително се оттегли, левицата в Латинска Америка ще загуби мощна икона; подкрепа към него в момента изразяват президенти като тези на Куба (Мигел Диас Канел), Мексико (Андрес Мануел Лопес Обрадор) и избрания в Аржентина (Алберто Фернандес).      Според западен дипломат в Ла Пас важното сега е \"обществото и опозицията да приемат\" решението за новите избори, а международната общност да има важна роля за гарантирането, че те ще са честни и свободни. На Моралес \"може да му се наложи да се оттегли като кандидат\", а бъдещата избирателна комисия да се избере в координация между опозицията и гражданското общество, смята още той. Огромните пожари,  изпепелили през август и септември  територия с размерите на Швейцария, предизвикаха възмущението на местните народи, които обвиняват Ево Моралес, че е пожертвал Пачамама (\"Майката Земя\" на езика кечуа), за да увеличи площта на обработваемите земи и износа на месо за Китай, допълва \"Франс прес\". Кой свали Моралес Русия побърза да заклейми случилото се като ръководен отвън преврат и да обвини опозицията, че не е приела призивите на правителството за диалог (\"преврат\" е случилото се и според Куба и Венецуела). Има и друга позиция. Решението на въоръжените сили да не се \"противопоставят на народа\", обявено публично, и поисканата оставка не са безпрецедентни по света (и в Египет, и в Зимбабве военните допринесоха президенти да си отидат от власт). Според  \"Ел паис\"  обаче е \"парадоксално\", че армията се обърна срещу Моралес след дългогодишно ухажване, помощи и увеличен бюджет, а и включване на войници в различни социални задачи на държавата. Вероятно осъждането на между 10 и 15 години затвор на военни, участвали в репресии срещу въстание от 2003 г. (присъда, силно насърчавана от Моралес), е изиграло основна роля в това решение, пише \"Ел паис\". Президентът междувременно загуби доверието и на полицията с реформи, изземащи от нея правомощия. Боливия обаче е и симптом на изчерпването на модел, който Моралес олицетворяваше, а и на факта, че властта в Латинска Америка все още зависи от въоръжените сили,  обяснява  в друг материал испанският вестник.", "date": "2019.11.11", "title": "Преврат или край на тиранията - оставката на Моралес раздели Боливия и целия регион"}
{"url": "https://www.dnevnik.bg/analizi/2019/11/11/3989811_sled_ruhvaneto_na_stenata/", "text": "Представете си как някой, който е станал свидетел на освобождението на Западна Европа през 1945 г., се завръща обратно там през 1975 г. само за да разбере, че диктаторите отново са на власт. Нещо подобно изпитва всеки, който посещава Централна Европа 30 години след кадифените революции от 1989 г. В началото на тази година се срещнах в бара на един хотел в Будапеща с моя стар приятел, дисидента антикомунист Янош Киш, който в разговор с мен определи безстрастно режима на премиера Виктор Орбан като автокрация. А тъкмо Киш бе човекът, който ме запозна с Орбан през 1988 г., представяйки ми 25-годишния тогава студент като един от най-блестящите представители на новото поколение млади либерални демократи. През юни тази година на митинг в Гданск чух председателя на Европейския съвет Доналд Туск да призовава своите сънародници поляци да последват примера на движението \"Солидарност\" от 80-те години в на партия \"Право и справедливост\". Независимо от това \"Право и справедливост\" отново триумфира на проведените този месец (на 13 октомври, Б.пр.) общи избори. В Чешката република властта е поделена между министър-председателя Андрей Бабиш, олигарх, оповестен преди време като информатор на тайната полиция в комунистическа Словакия, и известния със склонността си към алкохола президент Милош Земан, който не крие симпатиите си към Русия на Владимир Путин и Китай на Си Дзинпин. В Източна Германия, позната навремето като земята на ЩАЗИ, крайнодясната и отровно ксенофобска партия \"Алтернатива за Германия\" (AfD) получи шокиращата подкрепа на един от всеки четирима избиратели на проведените наскоро избори в три провинции: в Саксония, Бранденбург и – миналата неделя – в Тюрингия. И това въпреки факта, че тези провинции вече близо три десетилетия са част от една от най-богатите и стабилни демокрации в света, прехвърлила огромни капитали тъкмо към тези по-бедни посткомунистически региони. Затова не е изненадващо, че коментаторите се втурват да рисуват картини с дълбоки контрасти: от вчерашната светлина към заобикалящия ни днес мрак. Мнозина смятат, че за да бъде чут гласът им в преситения пазар на идеи в интернет, е необходимо преувеличаване, поради което свикнахме да четем статии за предстоящата смърт на демокрацията, за новата епоха на диктаторите и т.н. Ала този подход е опростенчески и късоглед. Грешката ни след 1989 г. не беше, че отбелязахме събитията в Централна Европа, последвана от балтийските държави и бившия Съветски съюз, като триумф на свободата, демокрацията, Европа и Запада. Те действително бяха такъв триумф. посоката, в която историята е поела необратимо. Сега сме изправени пред опасността да направим същата грешка, но с обратен знак. Бъдещият триумф на антилибералния авторитаризъм не е по-неизбежен, отколкото беше бъдещият триумф на либералната демокрация. Този предпазлив оптимизъм със сигурност се отнася за зрели демокрации като Великобритания и Съединените щати, където силите на либералната демокрация се съпротивляват активно срещу атаките на националистическия популизъм. Но това е вярно и за Централна Европа. Строго погледнато, понятието \"нелиберална демокрация\" е оксиморон, нещо като пържени снежни топки. Терминът обаче е полезен, тъй като описва състояние на демокрацията, при което тя е подложена на ерозия, но не е напълно унищожена. Упадъкът все още е обратим с демократични, легални средства, включително с масови мирни протести. Начело в битката за защита на демокрацията в Централна Европа днес е Словакия, страна, която през 90-те години на миналия век бе затънала в авторитаризъм, а през последните години Избухналите масови мирни протести след ужасяващото убийство на журналиста Ян Куциак, който се опитваше да разкрие тази корупция, и неговата годеница, доведе до падането от власт на посткомунистическия популистки премиер Роберт Фицо. Енергията на тези протести допринесе за избора тази година на една жена като президент – либерално и проевропейски настроената Зузана Чапутова, която е била едва 16-годишна по време на кадифената революция в Чехословакия през ноември 1989 г. Тя е чудесен представител на новото поколение, формирано от опита на онази епоха в Европа, която обикновено наричам \"след Стената\". Тъй че, когато следващия месец отида в Братислава, ще има какво да празнувам. Оттам ще взема влака за Прага, за да пресека днешната международна граница между Словакия и Чехия и да стана свидетел на обещания голям протест срещу страховитото дуо на Бабиш и Земан. Демонстрацията ще бъде организирана от движението \"Милион моменти за демокрация\", ръководено от студенти, като целта ѝ е да отбележи 30-годишнината от началото на кадифената революция през 1989 г. Те вече проведоха голяма демонстрация това лято в парка Летнá, мястото на най-големите мирни протести през 1989 г. Един от организаторите, Бенямин Рол, весел и брадат студент по теология, ми разказа, че неговият баща е бил звукорежисьор на демонстрациите през 1989 г. и буквално е усилвал гласа на Вацлав Хавел. За 30-ата годишнина от падането на Стената ще се върна в Берлин, където ще пренощувам в бляскавия и сочен за витрина на комунистическия режим Гранд хотел, днес част от веригата \"Уестин\". Колкото и да са шокиращи резултатите на \"Алтернатива за Германия\", те не представляват фундаментална заплаха за демокрацията в страната. Това не може да се каже обаче за \"Право и справедливост\" в Полша, тъй като партията на Ярослав Качински не крие желанието си да следва унгарския пример. Целта му е орбанизация по полски. Но той е изправен пред силни и независими медии, пред големи опозиционни партии и големи градове, които са под контрола на опозицията, както и пред мобилизирано гражданско общество. Най-тежко е положението в Унгария. Миналата година \"Фрийдъм хаус\" понижи статута на страната до \"частично свободна\" – единствената страна в Европейския съюз, която попада в тази категория. Нещо повече, след внимателен анализ твърдя, че Унгария вече не е демокрация – дори и нелиберална – а режим от типа, който политолозите наричат \"конкурентен авторитаризъм\". Но дори и там този месец (на 13 октомври) опозицията успя да спечели местните избори в Будапеща. Те постигнаха това след ефективно обединяване, нещо, което продължава да е непостижимо за опозиционните партии на Полша, както, уви, и за опозицията срещу Брекзит във Великобритания. Победата в Будапеща няма да превърне Унгария внезапно отново в демокрация, също както след победата на турската опозиция в Истанбул никой разумен човек не би посмял да твърди, че Турция на Реджеп Тайип Ердоган е демокрация. Но все пак това е видим лъч на надеждата. Неминуемо фокусът на повечето статии, включително на моята, посветени на тази 30-годишнина, е съсредоточен около въпроса: \"Какво се обърка?\". Но ако поколението след рухването на Стената в Централна Европа се бори за свободите, с които е израснало, а ЕС започне да отстоява демокрацията сред собствените си членове, тогава бихме имаме всички основания да се надяваме, че 40-ата годишнина през 2029 г. ще ни даде отново поводи за празнуване.", "date": "2019.11.11", "title": "След рухването на Стената"}
{"url": "https://www.dnevnik.bg/analizi/2019/11/11/3989694_v_bulgariia_taka_i_ne_se_poiavi_antikomunisticheski/", "text": "Падането на комунизма в България не беше антикомунистическа проява. Взаимодействието между комунистите и опозицията блокира онзи антикомунистически консенсус в обществото, който и до днес пречи да дойде демокрацията, коментира Георги Лозанов за \"Дойче веле\". Десети ноември е голям български празник, защото маркира най-щастливото събитие за страната през 20 век - падането на комунизма. Заедно с това обаче той предизвика две големи заблуди. Първата е, че краят на тоталитарния режим сам по себе си слага началото демокрацията и можем да ги празнуваме \"две в едно\". Собственият ни опит показа, че може да пребиваваш във \"вътрешен джоб\" на история, когато не живееш в тоталитарно, но пък не живееш и в демократично общество; че преходът е име на нещо трето, на някакъв неизследван досега обществено-политически строй. Доста неприятен, впрочем. Втората заблуда е, че комунизмът пада на този ден и въобще за дни и месеци. Според по-крайните десни наблюдатели, това и досега не се е случило напълно. Работата е там, че тоталитарният режим се налага с репресии, с принуда и кръв, докато демокрацията може да дойде само доброволно, вследствие от персонална готовност да живееш по нейните закони. Няма как да има демокрация, ако няма преобладаващо мнозинство от демократи, а то се крепи върху поне три банални, но задължителни консенсуса. Три задължителни консенсуса Първият е, че социалните блага няма повече да се разпределят с насилие и задкулисни машинации, а според прозрачни процедури. Вторият е, че кариерното израстване няма да става с връзки - родови, партийни, землячески и пр., а в резултат на обективно доказани способности. Третият е, че властта ще се легитимира със знание, т.е. образованите ще управляват по-необразованите, а не обратното (както след Девети септември, когато партизаните слизат от планината и заемат местата на унищожения елит на нацията). Формирането на тези консенсуси започва от Десети ноември 1989. Още начинът, по който пада комунизмът у нас, подсказва, че те ще бъдат постигнати много по-трудно, отколкото в другите европейски държави от бившия съветски блок. Всичко, което трябва да знаете за: 30 години след 1989 (42)  Възможност за подобна съпоставка, при това видима с \"просто око\", дава фотографската изложба \"Илюзия\" на Тихомир Пенов за събитията от края на 1989 година в Прага, Букурещ и София. Улиците, по които до скоро е минавало мудното всекидневие на соца, са превърнати в декор на грандиозен исторически спектакъл, чийто главен герой, извън отделните портретни акценти, е човешкото множество. То с хиляди лица се взира в собствения си живот от следващия ден и можеш да усетиш как падането на комунизма минава през аза и каква е способността му да го превърне в своя лична биография. Прага: победа на интелектуалците над танковете В Прага това сякаш се е случило отдавна и през 1989 най-после е дошло време свободно да бъде обявено и отпразнувано. Комунизмът вътре в човека си е отишъл още през 1968, прогонен от съветските танкове, нахлули за втори път, за да го наложат със сила. Пражката пролет е дала име въобще на съпротивата срещу съветския тоталитаризъм и \"Нежната революция\" по площадите на Прага изглежда като нейно естествено следствие, но вече не в плана на историческата трагика, а на националния подем. Световноизвестният драматург Вацлав Хавел става президент на страната заради дисидентското си минало, което създава убеждението, че падането на комунизма през 1998 там е победа - 20 години по-късно - на интелектуалците над танковете. В Букурещ не е така – в кадрите на Пенов дрънчи оръжие. Там е нямало как да съществува скрита съпротива, която от 1989-та легално да започне да пише историята, защото в Румъния комунистическият режим е най-безмилостният в соцлагера. И когато настъпва моментът, хората на свой ред да му дадат безмилостен реванш. Николае Чаушеску заедно със съпругата си е осъден - без право на защита - и единствен от комунистическите диктатори в Източна Европа е разстрелян. Букурещ: радикалност в раздялата с комунизма и корупцията Не че това е приемливо за демократичното общество, към което страната се е запътила, но пък демонстрира непозната другаде радикалност в раздялата с комунистическото общество, от което страната излиза. Тази антикомунистическа по същността си радикалност се проявява по-късно и в противодействието на корупцията, която е основна пречка пред интеграцията на бившите комунистически общества към демократичния свят. Това беше оценено от ЕС, който излъчи за свой главен прокурор тъкмо \"острието\" в борбата срещу румънската корупция - Лаура Кьовеши. А България? В отрицанието на комунизма България няма нито своята 1968 (по чешки), нито своята 1989 (по румънски), антикомунизмът ни е лишен както от интелектуална традиция, така и от въстанически гняв. Вярно, днес можем да се гордеем с горянството, което е най-масовото антикомунистическо движение, но то се появява твърде рано и твърде рано е напълно унищожено, така че по-скоро е задръжка, отколкото мотив за по-нататъшна съпротива. Нямаме сред интелигенцията и достатъчно категорични, международно признати, дисидентски гласове, ако не броим опита на  рналистката Румяна Узунова да ги произведе в спешен порядък през 1989 година с интервюта по радио \"Свободна Европа\". В резултат падането на комунизма у нас не е толкова антикомунистическа проява, колкото по-масов и по-настъпателен етап в процеса на \"гласност и преустройство\", роден от самия комунизъм. В кадрите на Тихомир Пенов от София лайтмотив са плакатите с искания, отправени неизвестно към кого. Очакването за промяна предхожда идентифицирането на историческия субект, който може да я извърши. Тя започва в взаимодействие между бившата Комунистическа партия и опозиция ѝ, което ще блокира антикомунистическия консенсус в обществото, а оттам и консенсусите, необходими за да дойде демокрацията по нашите земи. И така до следващата годишнина ", "date": "2019.11.11", "title": "В България така и не се появи антикомунистически консенсус"}
{"url": "https://www.dnevnik.bg/evropa/obrazovanie/novini/2019/11/11/3989728_meka_esen_s_kratki_valeji_v_jugoiztochnite_raioni/", "text": "Днес над по-голямата част от страната ще преобладава слънчево време. Минималните температури ще бъдат между 6° и 11°, а в източните райони дори между 12°и 16°.Това съобщи  дежурният синоптик Красимир Стоев от Националния институт по метеорология и хидрология, цитиран от Агенция \"Фокус\".  През нощта и в Източна България вятърът ще се ориентира от запад-северозапад. Облачността от запад ще се разкъсва, но все още на отделни места в източните и южните райони ще превали дъжд. Днес над по-голямата част от страната ще преобладава слънчево време. По-значителна облачност ще има над Югоизточна България, където на отделни места ще превали краткотраен дъжд. Ще духа слаб до умерен вятър от югоизток.  Максималните температури ще бъдат между 15° и 20°. Над Черноморието ще преобладава слънчево време, с по-значителни увеличения на облачността над южното крайбрежие, където на места ще превали дъжд. Ще духа умерен югоизточен вятър. Максимални температури на въздуха: 19°-20°, а на  морската вода е 18°-19°. На север от нос Калиакра ще е по-студена: 13°-14°. Вълнението на морето ще бъде 2 бала. Над планините ще преобладава слънчево време. Ще духа до умерен вятър от юг-югоизток. Максимална температура на височина 1200 метра около 10°, на 2000 метра – около 4°. Атмосферното налягане ще се повиши и ще бъде по-високо от средното за ноември. Във вторник облачността ще бъде разкъсана, в низините на Източна България - значителна ниска, а от запад ще се появи висока и средна. Вятърът ще е от югоизток, след обяд ще се усили.  Преобладаващите максимални температури ще са между 17° и 22°, по-ниски в крайните северозападни райони, а минималните - между 4° и 9°, на югоизток до 12°. В сряда и четвъртък над по-голямата част от страната ще преобладава облачно време. На места ще има и превалявания от дъжд: през първия ден в Западна и Южна България, по-съществени в Рила и Родопите, а в четвъртък - главно в Централна и Източна България.  По-късно в четвъртък облачността от запад ще се разкъса. Вятърът ще остане от югоизток и ще бъде предимно умерен. Ще се повишат минималните температури, като дневните в Източна България ще са все още до 22°-24°, но в четвъртък и там ще се понижат.", "date": "2019.11.11", "title": "Мека есен с кратки валежи в югоизточните райони"}
{"url": "https://www.dnevnik.bg/analizi/2019/11/11/3989756_svetut_v_kapana_na_niskiia_rastej_esennata/", "text": "                         Европейската комисията публикува есенната си  икономическа прогноза , която затвърди широко споделяното очакване на анализатори и международни институции за влошаване на състоянието на глобалната стопанска картина. Основните рискове и предизвикателствата, които пряко или косвено ще засегнат и България, са няколко: За разлика от пролетната и лятната си прогноза Европейската комисия вече не очаква някакво съществено възстановяване през следващите две години. Продължаващата политическа несигурност около търговската политика на САЩ ще бъде основен краткосрочен фактор, забавящ промишленото производство и търсенето на инвестиционни стоки. Заедно с това, негативно ще въздействат редица структурни тенденции, включително надигащия се протекционизъм, създаващ заплаха за фрагментиране на световната икономика, демографските реалности и ниския ръст на производителността и структурното забавяне в Китай. Растежът ще е относително все по-слабо зависим от международната търговия. Китай е изправен пред предизвикателството на висока задлъжнялост, свиваща се работна силна и ребалансиране на факторите за растеж чрез свиване на ролята на инвестициите. В анализа на комисията се посочва, че макар фискалните и монетарните стимули в редица развити страни да са предотвратили по-значим спад в растежа към момента, ефективността на макроикономическите стимули е под въпроси и съответното забавянето може да се окаже по-дълбоко от очакваното до момента, при това – за далеч по-продължителен период.  Европейската икономика е относително отворена към света, с висока степен на интеграция в глобални вериги на добавена стойност, и следователно – с голям експортно-ориентиран промишлен сектор. Това я прави изключително уязвима от пречки или дори заплаха от въвеждане на бариери пред глобалната търговия и свиване на търсенето от страна на основни търговски партньори. Негативният външен шок вече се пренася през забавяне на инвестиционната активност в големите икономики на еврозоната.  Извън т.нар. търговски войни,  които са достатъчно значими, за да влияят на общото промишлено производство. Част от тях са свързани с промени в регулаторните изисквания, включително все още понасяните ефекти от \"дизелгейт\". Заедно с това, предпочитанията на потребителите се променят – както към търсене на електромобили, така и например чрез адаптиране и възприемане на споделено ползване на автомобили. Секторът се нуждае от иновации и инвестиции, за да преодолее тези структурни проблеми. , като обаче потенциалът за увеличаване е силно ограничен, особено в индустрията. За сметка на това, ще продължи преструктурирането чрез насочване на работна сила към сектора на услугите, който като цяло се очаква да има по-нисък ръст на производителността. Така в средносрочен план ще се запази относително високо ниво на заетост в условия на слаб икономически растеж. Добрата картина на пазара на труда ще поддържа ръст на частното потребление. Заедно с това, ниските лихви ще стимулират покупките на жилища, което, заедно с публичните инфраструктурни проекти, ще доведат до ръст в строителната активност. Вътрешните фактори за растеж обаче могат да бъдат силно застрашени, ако ефектът от свиването на глобалната търговия доведат до по-значимо намаление на заетостта в експортно-ориентираните индустрии и оттам – на потреблението; нови шокове във финансовата система също могат да повлияят сериозно на реалния сектор.  е видно и от водещия въпрос, който е посочен от авторите на прогнозата: дали забавянето на растежа ще продължи, и дали европейската икономика ще навлезе в продължителен период на нисък растеж и ниска инфлация. Трябва да отчетем, че това е първото по-сериозно поставяне на този въпрос в официален документ – доскоро слабостите на растежа и пазара на труда се обясняваха почти изключително с непосредствените последици от рецесията от 2008-2009 г. Макар да не се приемат еднозначно, в анализа се посочват някои ключови прилики със стагниращата японска икономика в периода от 1990 насам: ниска инфлация въпреки ниските лихви, нисък ръст на производителността, високи излишъци по текущата сметка. Коментира се дори един от ефектите на политиката на нулеви лихви и неограничена ликвидност – поддържането на \"зомби-фирми\", което не позволява отсяването на неефективните участници и появата на по-производителни предприятия. – В този контекст се прави и изводът, че монетарната политика на Европейската централна банка, макар да е успяла да минимизира негативните ефекти от глобалната криза върху вътрешното търсене, заетостта и растежа,  Препоръката към политиката, изказана още в предговора и препотвърдена в текста на анализа, е за пакет фискални стимули, насочен към публични инвестиционни проекти. За България ключовите елементи на прогнозата не се различават съществено от лятното издание, както и от анализа, включен в актуализираната средносрочна бюджетна прогноза, представена заедно с Бюджет 2020 г. Основен фактор за растежа се очаква да бъде вътрешното търсене, като високата заетост и бързият ръст на заплатите ще подкрепят разширяване на потреблението на домакинствата. Същевременно потенциалът за нарастване на заетостта е почти изчерпан. Ръстът на инвестициите ще се ускори, но умерено – заради несигурността на външната среда и като цяло влошените перспективи пред растежа. Основен риск е по-голям от очаквания спад на стопанската активност в основни търговски партньори и свързаните с това вторични ефекти на съкращаване на работни места в експортно-ориентираните предприятия.", "date": "2019.11.11", "title": "Светът в капана на ниския растеж: есенната икономическа прогноза на ЕК"}
{"url": "https://www.dnevnik.bg/bulgaria/2019/11/11/3984742_curkvata_pochita_sv_mina/", "text": " Православната църква днес почита свети великомъченик Мина Воин, покровител на семейството, сираците и бездомните, пазител на пътуващите на дълъг път, воините и лечителите. Св. Мина се смята за закрилник и на жените, затова на този ден те се молят пред иконата му за здравето на децата си, за радост и благополучие в дома. Св. Мина бил войник в Египет. За вярата след мъчения бил посечен с меч през 296 година при Диоклетиан и Максимин. Той изповядвал християнската вяра и служил във войската, разположена в Котуанската област, под началството на военачалника Фирмилиан. По това време в Рим царували заедно двамата нечестиви царе Диоклетиан и Максимин (284 - 305 г.). Те издали указ да се предават на мъчения и да се убиват всички християни, които не се покланят на идолите. Според указа вярващите в Христа навсякъде били принуждавани да извършат идолски жертвоприношения. Тогава блаженият Мина, като не желаел да гледа това бедствие и почитането на бездушните идоли, оставил воинското си звание и се оттеглил в планините в пустинни места. Той сметнал, че е по-добре да живее със зверовете, отколкото с хора, които не познават Бога. Свети Мина дълго време се скитал в планините и пустините, поучавайки се в Божия закон, с пост и молитва, очиствайки душата си и служейки ден и нощ на Единия Истински Бог. На 11 ноември се почитат и светците Виктор и Викентий, затова  всички с имена Мина, Минка и Минчо, Виктор, Виктория. С решение на правителството от 2010 г. денят е обявен за професионален празник на охранителя и частната охранителна дейност.", "date": "2019.11.11", "title": "Църквата почита св. Мина"}
{"url": "https://www.dnevnik.bg/analizi/2019/11/11/3989762_za_vruzkata_mejdu_evropeiskite_sredstva_i_izbornite/", "text": "                         Щедрите публични инвестиции са лесен начин за повишаване на популярността на администрацията и за привличането на повече гласоподаватели – малцина не се радват на нов парк, по-широки пътища или по-бърз и чист градски транспорт. От повече от десетилетие немалка част от проектите на местните администрации в България са финансирани със средства от европейски фондове. Проведените избори за кметове и общински съвети през последните две седмици пък предоставят добра възможност за оценка дали и доколко в общините, които усвояват повече европейски средства, това води по-голямо доверие в местната администрация. За да проверим това твърдение, се опираме, от една страна, на данните за  усвояването на европейските средства  на общинско ниво, а от друга – резултатите на настоящите кметове (и техните партии) на местни избори 2019, публикувани на уебсайта на ЦИК. Предвид продължителността на мандата на кметовете (и установената от литературата около икономическото гласуване кратка икономическа памет на избирателите), вземаме предвид само усвоените средства от новия програмен период (2014-2020 г.). Тестваме две твърдения: Пречка пред проверката на първата теза е обстоятелството, че повечето общини запазват досегашните си кметове – смяна на кмет има в едва 75 от 265. Това от своя страна означава, че сред общините, преизбрали досегашните си управници, попадат повече и по разнообразни по икономическо развитие и усвояване на евросредства общини. Въпреки това, ако се фокусираме само върху средните стойности между общините, запазили кметовете си, и тези, които са ги сменили, има чувствителни разлики. Средно усвоените европейски средства от настоящия програмен период на първите са  , а на вторите –  , което до известна степен подкрепя твърдението, че усвояването на повече средства от фондовете помага при преизбирането. Прегледът на разпределените на отделните общини обаче навежда на извода, че, в най-добрия случай, това е неубедително. Графика 1 представя разпределението на усвояването на европейски средства в общините, преизбрали и запазили кметовете си. Видно е, че няма чувствителни разлики между двата типа общини още по-малко пък такива, че да може да се говори за по-доброто усвояване на средства от европейските фондове като определящ фактор за запазването или смяната на главата на местната власт. Естествено (дори и само поради значително по-големия на брой) сред общините, преизбрали кметовете си, попадат повече от тези, които усвояват повече средства от фондовете – и двете с над 2000 лева на глава от населението за периода 2014-2020 г., и шест от тези с над 1000 лева (отделените точки в графиката), спрямо пет сред тези, сменили кметовете си. И в двата случая обаче почти всички общини попадат в маркираните зони на графиката, чийто обхват почти точно се припокрива, което говори допълнително за липсата на значими разлики между двете групи.      Струва си да проверим и дали по-доброто усвояване влияе върху популярността на кметовете, измерена с получения от тях дял от гласовете на местните избори. Графика 2 представя отношението между усвояването на средства от европейските фондове в общините и резултатите на досегашните кметове (в хода на чиито мандат са усвоявани средствата) на първи тур на местните избори. И тук има много малки основания да се твърди, че е налице систематичен ефект от усвояването на еврофондовете – най-вероятно значимите фактори, които движат резултатите на отделните кметове, трябва да бъдат търсени другаде, дори и в други фактори от местната икономика.      В заключение може да се каже, че няма особени основания да твърдим, че има значителна връзка между усвояването на европейските средства на общинско равнище и успехите и провалите на кметовете на изборите. Част от причината за това, най-вероятно, е обстоятелството, че последният им мандат беше проведен в контекста на период на икономическо възстановяване и значителен ръст на доходите дори и в по-бедните общини. В допълнение – много от големите и видими инфраструктурни проекти по места бяха в миналия програмен период. По-нататъшният анализ може да се съсредоточи както върху влиянието на други аспекти на месните икономики върху електоралните резултати, така и върху сравнението с предишния период с неговата по-тежка икономическа ситуация, тъй като избирателите по-често наказват управниците за лошите условия, отколкото ги награждават за добрите.", "date": "2019.11.11", "title": "За връзката между европейските средства и изборните резултати"}
{"url": "https://www.dnevnik.bg/evropa/regioni/2019/11/11/3987175_fermeri_koheziia_demokraciia_koi_kakvo_zashtitava_v/", "text": "Времето притиска лидерите на ЕС да постигнат сделка за дългосрочния бюджет на блока. Но за да успеят, враждуващите лагери ще трябва да започнат да правят компромиси, пише \"Политико\". Първоначално целта беше до края на годината да има споразумение за бюджета на ЕС за 2021-2027 г., като за начална точка се използва проекта на Европейската комисия за бюджет на стойност 1.13 трилиона евро. Дълбоките различия по чувствителни въпроси като размера на бюджета и орязването на традиционни политики, наред с Брекзит и  забавянето на встъпването в длъжност  на новата ЕК,  изместиха крайния срок  в следващата година. Някои лидери сега настояват страните да изоставят различията си и да постигнат споразумение в първите месеци на новата година. Според дипломати обаче отделните лагери са толкова раздалечени, че до сделка може да се стигне едва в последния момент при германското председателство на Съвета на ЕС през втората половина на 2020 г. Битката за бюджета традиционно е една от най-ожесточените в Брюксел. Тя освен това се води в много измерения. Страните може да се съюзят около защитата на селскостопанските субсидии, например, но да са на различни мнения за размера на бюджета за регионално развитие. Франция и Германия са на една страна що се отнася до въвеждането на връзка между финансирането и зачитането на върховенството на закона, но са в много различни лагери, когато стане въпрос за парите за фермерите. Ето кои са основните съюзи, оформили се досега. За 1% \"Де факто най-силен е Ханзейският съюз\", коментира дипломат от ЕС, имайки предвид петте северни страни, настояващи за пестеливост в бюджетните разговори. Австрия, Дания, Германия, Холандия и Швеция искат след Брекзит бюджетът да е по-малък от предложения от Европейската комисия и според тях това значи ограничаване на разходите  до 1% от брутния национален доход  (БНД) на блока. Същите пет държави искат да се запазят т.нар. рабати (бюджетни отстъпки). Те подкрепят по-големи разходи за приоритети като научни изследвания и миграция, и по-малки за традиционни програми като селско стопанство и кохезия. Дали съюзът ще постигне успех може да зависи в голяма степен от Берлин като най-влиятелен член на групата и най-голям нетен вносител в бюджета на ЕС. Втори дипломат каза, че по време на октомврийския Европейски съвет страната вече е показала \"гъвкавост\" в позицията си за размера на бюджета. Белгия, Финландия и Ирландия не са в тази група, но искат да се харчи по-малко от 1.11% от БНД, което предлага Еврокомисията. Приятели на кохезията Тази група, съставена от страни предимно от Източна и Южна Европа,  се бори за запазване на финансирането  за регионално развитие. \"Приятели на кохезията\" е официална група, която е оказвала влияние и при предишни бюджетни преговори през 2012 и 2013 г. Според дипломати тя е сред най-силните в преговорите за бюджета на ЕС. Според предложението на Еврокомисията средствата за регионално развитие за страни като Полша и Естония ще бъдат намалени с почти една четвърт през 2021-2027 г. в сравнение с предходния седемгодишен бюджет. Освен това финландското председателство на Съвета на ЕС предложи орязване на част от фондовете по политиката за сближаване (известна като кохезионна политика), за да се подкрепи по-добре земеделието. Групата \"Приятели на кохезията\" обаче смята, че това е неподходящо, защото целта на средствата е да се намалят различията в блока, както е заложено в договорите на ЕС. Дори и в нея обаче има различия. Някои страни биха подкрепили намаляване на разходите за сближаване, ако се запази финансирането за най-бедните региони, посочват дипломати. Клубът за 1.11% Обединени в подгрупа на \"Приятели на кохезията\", най-малко осем страни, борещи се запазване на средствата за сближаване, настояват за бюджет от 1.11% от БНД – размерът, предложен от Европейската комисия. Няколко други държави се позиционираха по-високо - Естония и Унгария например настояват за 1.6%, а Португалия казва, че е отворена за компромис между 1.11 и 1.3 процента. По време на Европейския съвет през октомври премиерът Бойко Борисов каза, че при определянето на следващия многогодишен бюджет на ЕС България ще отстоява позицията за праг от 1.3% от съвкупния брутен национален продукт на 27-те страни (повече четете  тук ). Приятели на фермерите Значителен брой държави се страхуват от упадък на селскостопанските си индустрии и воденият от Париж съюз за запазване на средствата по това перо на сегашното им ниво вече повлия на преговорите. Земеделието засега получава около 35% от общите разходи от бюджета на ЕС, а Еврокомисията предложи този дял да се намали до около 28% в следващата седемгодишна рамка, за да се измести фокусът върху \"по-нови\" приоритети като научни изследвания, отбрана и миграция. Натискът от коалицията обаче доведе до това финландското европредседателство да предложи повече средства за земеделие от първоначално планираното. Според документ, видян от \"Политико\", финландското предложение е за Общата селскостопанска политика да се отделят между 30.5% и 30.9% от бюджета. Дипломат описа земеделския съюз като \"по-силен подгласник\" на клуба за 1% и на \"Приятели на кохезията\", защото е коалиция около един въпрос с поддръжници и в двата основни лагера и, чрез министерствата на земеделието, значителна сила за вътрешно лобиране в на практика всяка столица. Друг дипломат обаче отбеляза, че коалицията далеч не е хомогенна в приоритетите си за разходите за земеделие. Има различни възгледи дали трябва да се наблегне на селскостопанското развитие пред преките плащания в Общата селскостопанска политика. Страните освен това са разделени по въпроса дали преките плащанията за фермерите трябва да бъдат изравнени в блока – тема, която разделя групата на изток и запад. Защитници на демокрацията Няколко страни дадоха знак, че няма да одобрят бъдеща бюджетна рамка на блока, ако тя не обвързва отпускането на еврофондове  с върховенството на закона . Членовете на тази група са предимно по-богати държави, където избрателите изразяват тревога във връзка със заплахите за разделението на властите в някои източни членки и информацията за злоупотреби с евросредства. Групата е влиятелна, защото включва някои от най-големите нетни платци в бюджета. В същото време Унгария и Полша са в неформален съюз  срещу въвеждането на механизъм , с който ще може да се спират средства заради опасения за върховенството на закона.", "date": "2019.11.11", "title": "Фермери, кохезия, демокрация: кой какво защитава в новия бюджет на ЕС"}
{"url": "https://www.dnevnik.bg/sport/2019/11/11/3989833_snimka_na_denia_nedovolniiat_ronaldo_i_triumfut_na/", "text": "Голямата звезда на \"Ювентус\" Кристиано Роналдо явно изрази недоволството си от факта, че беше сменен по време на дербито с \"Милан\" в неделя вечер, спечелено от \"бианконерите\" с 1:0.", "date": "2019.11.11", "title": "Снимка на деня: Недоволният Роналдо и триумфът на \"Ювентус\" в дербито"}
{"url": "https://www.dnevnik.bg/sport/2019/11/11/3989835_guardiola_pokazahme_zashto_sme_shampionite/", "text": "Мениджърът на \"Манчестър сити\" Пеп Гуардиола открои характера на отбора си въпреки  загубата с 1:3 от \"Ливърпул\" на \"Анфийлд\"  в неделя. Поражението остави \"гражданите\" на девет точки зад големия си съперник за титлата след едва 12 кръга. Според Гуардиола обаче футболистите му са показали защо са шампиони. \"Днес показахме, че ние сме шампионите. Беше невероятно да играем на този стадион, който е най-трудното място в света, по такъв начин. Горд съм с моя отбор. \"Ливърпул\" е най-силният отбор в Европа, а ние играхме толкова добре срещу тях. Не беше лесно, след като изоставахме с два гола, да реагираме по начина, по който го направихме. Това бе едно от най-добрите представяния, които съм виждал от моя отбор\", каза Гуардиола след срещата. Двубоят беше съпътстван от недоволство на \"Сити\" за неотсъдена дузпа още в началото. Топката срещна ръката на Трент Александър-Арнолд, реферът даде сигнал играта да продължи и в ответната атака \"Ливърпул\" откри. Прегледът на ситуацията с VAR също отсече, че дузпа няма.  След двубоя Висшата лига излезе с обяснение защо в петата минута \"гражданите\" не са получили дузпа, цитирайки правилника на съдиите. Според реферите и на терена и тези, които отговарят за системата за видеоповторения (VAR)q ситуацията \"не покрива критериите за умишлена игра с ръка\".   \"Не искам да говоря за ситуацията преди първия гол. Питайте Майк Райли и хората от ВАР. След мача не съм иронизирал съдиите. Само ги поздравих\", каза още Гуардиола.  Въпреки голямото изоставане Гуардиола обеща, че \"Сити\" няма да се предаде и ще преследва трета поредна титла. \"Все още има седем месеца. Ако \"Ливърпул\" спечели титлата, аз ще съм първият, който ще ги поздрави за това колко са добри. Ние искаме да се борим до самия край. Това беше страхотна чест за Висшата лига - спектакъл, в който и двата отбора искат да атакуват и да създават шансове,\" Колегата му Юрген Клоп също остана доволен от качеството на мача и обясни, че \"Сити\" е контролирал срещата. \"Фантастичен ден за мен, без съмнение, интензивността на мача беше невероятна. \"Сити\" контролираха срещата, те са изключителен отбор, много добър, но ние вкарахме невероятни, фантастични голове. Преди мача си говорихме, че може да се наложи да завършваме атаките с удари извън наказателното поле, но Фабиньо направи нещо невероятно. Няма засада при втория гол, всичко е ясно, но ние направихме всичко, което можем срещу много силен отбор\", каза Клоп. \"Трудно можех да бъда спокоен, просто чаках да видя решението след головете, не мисля, че съм бил по-спокоен. От нашата позиция ние очакваме преразглеждане на всяка една ситуация. Мисля, че беше ясно, че двубоят ще бъде гледан от много хора. И двата отбора искаха да контролират мача, това не е най-хубавият начин да контролираме нещата, но това е нашият начин да вършим нещата\", завърши Клоп.", "date": "2019.11.11", "title": "Гуардиола: Показахме защо сме шампионите"}
{"url": "https://www.dnevnik.bg/sviat/2019/11/11/3989838_prezidentut_na_boliviia_evo_morales_podade_ostavka/", "text": "Боливийският президент Ево Моралес обяви вчера, че подава оставка след три седмици бурни протести срещу избирането му за четвърти мандат, предаде \"Франс прес\", цитирана от БТА. \"Оттеглям се от президентския пост\", каза в телевизионно обръщение 60-годишният туземен лидер, който е на власт от 2006 г.  По-рано вчера командирът на боливийските въоръжени сили Уилямс Калиман призова Моралес да подаде оставка \"за доброто на Боливия\". В \"Туитър\" Моралес заяви, че е издадена заповед да бъде арестуван. Той нарече заповедта \"незаконна\" и добави, че домът му е бил нападнат. \"Пучистите разрушават правовата държава\", каза бившият социалистически лидер, чието местонахождение е неизвестно. Протестният лидер Луис Фернандо Камачо също заяви в \"Туитър\", че е издадена заповед за ареста на Моралес, предаде ТАСС. По-рано в неделя   Моралес обяви, че ще свика нови президентски избори , след като Организацията на американските държави (ОАД) излезе с доклад, че тези от 20 октомври трябва да бъдат анулирани заради нередности. След първите частични резултати, които предвиждаха безпрецедентен балотаж, новите резултати, публикувани ден по-късно от избирателната комисия, на практика дадоха победата на държавния глава, предизвиквайки подозрения за измами в опозицията и международни наблюдатели.", "date": "2019.11.11", "title": "Президентът на Боливия Ево Моралес подаде оставка, издадена е заповед за ареста му"}
{"url": "https://www.dnevnik.bg/tehnologii/2019/11/11/3989842_dnes_merkurii_shte_premine_mejdu_slunceto_i_zemiata/", "text": "Днес Меркурий ще премине пред Слънцето, а космическото явление ще може да се наблюдава на много места по света, съобщава БТА. В продължение на пет часа и половина планетата ще бъде видим в източните щати на САЩ, в Канада, както и в Централна и Южна Америка. В Европа и Африка ще може да се види само част от явлението, докато в Азия и Австралия няма да може да се види нищо. Меркурий преминавания пред Слънцето около 13-14 пъти за един век. Следващото такова събитие е предвидено за 2032 година. Малката планета обикаля около Слънцето веднъж на всеки 88 дни, но да се види пред него от земна гледна точка е много по-рядко събитие. За да бъде видяна планетата, ще бъдат нужни специални предпазни средства за очите. За препоръчване са бинокли и телескопи със слънчеви филтри. Миниатюрният Меркурий ще бъде трудно забележим с невъоръжено око, като се има предвид неговият диаметър от 4800 км, и този на Слънцето - 1.4 млн. километра.", "date": "2019.11.11", "title": "Днес Меркурий ще премине между Слънцето и Земята"}
{"url": "https://www.dnevnik.bg/evropa/2019/11/11/3989843_niakolko_hiliadi_dushi_vzeha_uchastie_v_demonstraciia/", "text": "Няколко хиляди души участваха вчера в демонстрацията против ислямофобията в Париж, предадоха \"Франс прес\" и ТАСС, цитирани от БТА. Проявата беше организирана от редица асоциации, включително Колектива против ислямофобията във Франция. Сред участниците бяха ръководителят на най-големия френски синдикат Обща конфедерация на труда Филип Мартинез и лидерът на крайнолявото политическото движение \"Непокорна Франция\" Жан-Люк Меланшон. \"Да на критиката на религията, не на омразата към вярващия\", \"Стоп на ислямофобията\", \"Спешно е да заживеем заедно\", бяха някои от надписите на табели в демонстрацията. Участниците носеха и френски знамена. Франция е страната с най-многобройната мюсюлманска общност в Западна Европа. Мюсюлманите наброяват 7.5 процента от френското население. Призивът за демонстрацията беше отправен на 1 ноември в левия в. \"Либерасион\", четири дни след нападение над джамия в югозападния град Байон, за което пое отговорност 84-годишен привърженик на крайната десница. Двама души бяха тежко ранени при атаката. Демонстрации се състояха и в Марсилия и Тулуза. ", "date": "2019.11.11", "title": "Няколко хиляди души участваха в демонстрация против ислямофобията в Париж"}
{"url": "https://www.dnevnik.bg/na_put/2019/11/11/3989375_perla_v_pustiniata_-_novata_nacionalna_biblioteka_na/", "text": "Къде е логичното място за една национална библиотека? В Града на познанието. Каква специална услуга може да предложиш на читателите през XXI век? Връщане на книгите на 24-часово автоматично drive through гише. В каква сграда разполагаш библиотеката? В такава, която сама по себе си е произведение на архитектурата и я възлагаш на световноизвестен автор. Това е само началото за описване на Националната библиотека на Катар, която бе открита преди по-малко от 2 години в столицата Доха.      Ако имате пътуване към това емирство в Персийския залив (няма нужда от визи, има директни 5-часови полети от София), посещението в този комплекс за книги, архиви, изследователски център и място за форуми, театър и изкуство си струва всяка минута. Заради предстоящото световно първенство по футбол страната изгражда модерна инфраструктура, свързваща и важни национални обекти. Сред тях е и библиотеката, чиято мисия е преходът от информация към познание.      Инициативата е на Нейно Височество шейха Моза бинт Насер, майката на сегашния емир Шейх Тамим бин Хамад бин Халифа ал Тани. През ноември 2012 г. тя обявява плановете за нова Национална библиотека и конкурс за дизайна. Победител е световно известният холандски архитект Рем Кулхаас, който е автор и на сградата на централата на Катарската фондация за образование, наука и обществено развитие, на която председател е шейха Моза. Концепцията на Кулхаас е семпла и предизвикателна. В основата ѝ е идеята за два листа хартия, леко сгънати в ъглите и поставени един върху друг. Елегантната форма и пространство, което те създават, прилича малко на мида и символизира непреходната стойност на книгата, като комбинира естетика с функционалност и лесен достъп.      Резултатът е 45 хил. кв. м застроена площ и зашеметяваща централна зала, напомняща по-скоро на площад с издигащи се наоколо като в амфитеатър рафтове за книги. В центъра на това огромно пространство е вкопана секцията за ръкописи, книги, карти и фотографии, смятани за национално и регионално наследство. Стените на тази част са облицовани с травертин и създават усещането за попадане и движение из миналото - все едно си на археологически разкопки или в древна гробница. Ефектът се подсилва още на входа, където има ръкописна страница с текст от Корана, създадена през VII век, т.е. от хора, които не е изключено да са били съвременници на Мохамед.      Екипът на Кулхаас избира да остави изцяло остъклени стените на библиотеката. В яркото слънце на Катар това е проблем заради силата на светлината и топлината. Но инженерите са намерили най-подходящото съотношение и материали, за да е достатъчно светло без това да се отразява на хартията на книгите. Вечерно време има обратен ефект - библиотеката облива околното пространство с идваща отвътре светлина.      Националната библиотека на Катар е и място, където може да се отиде с децата. За тях има специална секция върху 700 кв. м, включително стая за игри и четене на глас, малки лаборатории за 3D отпечатване, студиа за снимки и видеозаписи. Целта е да се научат от малки да развиват въображението си, да откриват, да са любопитни към околния свят, да изразяват себе си.                За възрастните има удобства като читални с отделни кабини, в които насаме да четеш. На много места има компютри, ако се налага използване на цифровия архив или справки в интернет. Откриването на конкретна книга може първоначално да изглежда стряскащо пред толкова много рафтове, но всъщност всяка книга е с RFID чип и показва на посетителя къде точно се намира. Около 20 станции позволяват на притежателите на читателска карта да поръчват автоматично книги, а други 8 са да ги връщат, без да се налага да чакат на гише.      В единия край на огромното открито пространство има зала с 200 места, голям екран, говорители и прожектори. Тя е за различни събития, включително за лекции, кинопрожекции и театрални спектакли, оборудвана е с кабини за превод, а около нея са спуснати подвижни шумоизолиращи стени, които при нужда се прибират. Отделно в библиотеката има зала за срещи със 120 места.          ", "date": "2019.11.11", "title": "Перла в пустинята - новата Национална библиотека на Катар"}
{"url": "https://www.dnevnik.bg/biznes/companii/2019/11/08/3988950_vredi_li_5g_na_zdraveto/", "text": "                         За мобилните мрежи от пето поколение, познати просто като 5G, в момента се говори много. От това, до какви космически скорости ще позволят през мобилните устройства, през пълната трансформация на икономиката на държавите, до потенциална заплаха за здравето на хората и дори на птиците, в частност (и никой не разбра защо) на гълъбите. Последното може да премине в графата \"градски легенди\", но вече предизвика доста голям шум в медиите докато разберем, че е измислица. С градски легенди или без, нормално е хората, които не са радиоинженери,физици или лекари, да започнат да се питат дали наистина е безвредна новата технология. Краткият отговор е: Да, 5Г не е опасна за здравето технология. По-дългият отговор е, че ефектите от електромагнитните излъчвания на радиовълните се изучват от десетилетия и няма доказателства за вреда от емисиите на базовите станции и мобилните телефони. Освен това, излъчванията на базовите станции на мобилните оператори са доста стриктно контролирани и регулирани от държавата. Това е практика по целия свят, включително и в България. А ето и подробностите: Мобилните телефони не са нищо по-различно от малки радиостанции с ниска мощност, които комуникират помежду си чрез радиовълни. Тъй като мощността на телефоните е твърде малка, сигналът, който те излъчват не стига твърде далеч, затова е необходимо да бъде препредаден до съответния получател чрез междинни съоръжения, наречени базови станции. Системата от такива базови станции пък се нарича мобилна мрежа. Всички устройства в мобилната мрежа – телефони, базови станции и други, излъчват радиовълни, които пък притежават свойството да генерират електромагнитни полета (ЕМП). В зависимост от честотата и мощността си, тези ЕМП се делят на два вида: йонизиращи и нейонизращи. Сред йонизиращите са ултравиолетовите лъчи, рентгеновите лъчи и ядрената радиация и те, както е известно могат да са опасни. Излъчванята на мобилните телефони и базовите станции са нейониизращи и не могат да причинят директни поражения върху органичната материя, независимо дали е на човек или животно. Така че всякакви сравнения между излъчванията на мобилните мрежи и тези на микровълновите печки, ядрените ценрали и атомните бомби са повече от неудачни. Единственият познат ефект от нейонизиращите излъчвания, който може да бъде наречен опасен е, че може да предизвикат загряване при продължително излагане на силно облъчване. Учените са стигнали до извода, че при нагряване на човешкото тяло над 1 градус по Целзий, това може да се предизвика проблем, затова, за нейонизиращите излъчвания са въведени Международната комисия за предпазване от нейонизиращи лъчения (ICNIRP), неправителствена организация съставена основно от учени и финансирана с публични средства и тя определя общите препоръчителни лимити за плътността на излъчване. Най-просто казано, учените от ICNIRP изчисляват мощностите на излъчванията при различните честоти, които могат да доведат до нагряване на човешкото тяло с 1 градус при продължително облъчване, След което занижават тази стойност около 50 пъти и получените стойности определят като \"препоръчителни лимити на излъчване\". Намаляването на получените стойности на опасни нива на излъчвания е важно, защото дори сега опредленият лимит да бъде надвишен, има повече от достатъчен \"буфер\", преди нивата на облъчване да станат потенциално опасни за човека. В момента, ICNIRP определя плътността на излъчване да бъде максимално 450 микровата на квадратен сантиметър (µW/cm2) за честота 900 MHz, 900 µW/cm2 за 1800 MHz и 1 000 µW/cm2 за късите и милиметрови вълни (от 2 GHz до 300 GHz ). Тези лимити са са признати от Световната здравна организация и приети от повечето страни по света, включително в ЕС и са наложени за спазване от мобилните операторите. Може да прозвучи парадоксално, но в България прагът на плътността на излъчване е в пъти по-стриктен от стойностите, заложени от ICNIRP. В момента максималната разрешена плътност на излъчване е 10 µW/cm2 за всички честоти. Което означава, че в България лимитите, с които трябва да се съобразяват телекомите, са между 45 и 100 пъти по-строги от тези определени от ICNIRP. Самите честоти отпуснати временно от Комисията за регулиране на съобщенията на трите мобилни оператора за тестване на 5G мрежи са 3.5-3.6GHz. Това са същите, в които в София преди десетина години работеше WiMax мобилна мрежа и са сходни с тези на домашните интернет рутери.      Контролът върху спазването на тези прагове от базовите станции на мобилните оператори е възложен на Министерството на здравеопазването и е двустепенен, тоест, осъществява се на два етапа: първият етап е още на ниво проект за изграждане на базова станция. Експертите на МЗ дават своята оценка дали предложената базова станция е безопасна за живеещите в района, в който се предвижда да бъде изградена тя и ако това не е така, дават препоръки за корекции. Докато не бъдат отстранени всички нередности, не се издава разрешение за строителство на базова станция. Вторият етап е след изграждането на базовата станция и преди тя да бъде въведена в експлоатация. Експерти на МЗ извършват измервания на реалните излъчвания на базовата станция. И отново - ако има отклонения се отправят препоръки за корекции и едва след тяхното отстраняване се издава разрешение за позлване на базаовата станция. След тези два етапа, последващият контрол се извършва от РЗИ по места. Някои особености на 5G мрежите все пак ще доведат до промени в регулациите. Те касаят най-вече използването на милиметрови вълни (от 25GHz или повече), като ICNIRP вече подготвят допълнителни условия за работата на мобилните устройства при тези честоти. Другият елемент е свързан с разполагането на много по-гъста мрежа от микроклетки. Те са доста по-малки (съответно и по-маломощни) от традиционните базови станции и имат за цел да осигурят допълнителен капацитет на мобилното покритие. В момента на ниво ЕС се прецизират регулациите, така че тези микроклетки да могат едновременно да вършат работата си, така и да отговарят на общите лимити на излъчване. Крайната цел е да не се превишават установените прагове и съответно, да се осигури безопасното изграждане на 5G мрежи.", "date": "2019.11.11", "title": "Вреди ли 5G на здравето?"}
{"url": "https://www.dnevnik.bg/evropa/2019/11/11/3989845_germanskiiat_vunshen_ministur_evropa_ne_moje_da_se/", "text": "Нито Германия, нито Европа могат да се защитават без САЩ, провеждането на външна политика и политика на сигурност без сътрудничество с Вашингтон би било безотговорно. Такова мнение изрази германският външен министър Хайко Маас в публикувана вчера статия в електронната версия на сп. \"Шпигел\", цитирана от БТА. \"За Германия нещата са ясни: би било грешка, ако подкопаем НАТО. Без САЩ нито Германия, нито Европа са в състояние да се защитават ефективно\", смята министърът. По думите му това неотдавна \"много ярко беше демонстрирано от нарушаването от Русия на Договора за ликвидиране на ракетите със среден и по-малък обсег\". \"Провеждането на външна политика и политика на сигурност без Вашингтон би било безотговорно, разделянето на европейската и американската сигурност е опасно\", подчерта Маас. \"Още много години ще се нуждаем от НАТО. Алиансът символизира разпределяне на товара, международно сътрудничество и мултилатерализъм\", смята той. По думите на Маас силна и суверенна Европа е част от алианса и не трябва да се разглежда като заместител на НАТО. Маас също така се изказа отново за създаване на Европейски съвет за сигурност. \"Нуждаем се от такъв орган като място, където европейците да обединят усилията си в сферата на външната политика и политиката на сигурност\", смята той. \"Великобритания трябва да участва в това, дори и да напусне ЕС\", добави той. Миналата седмица президентът на Франция Еманюел  Макрон в интервю за сп. \"Икономист\" заяви , че в НАТО липсва координация между Вашингтон и европейските му съюзници и че алиансът се намира в състояние на \"мозъчна смърт\". Той отбеляза също, че Европа трябва да започне да мисли за себе си като за самостоятелна геополитическа сила, иначе тя \"няма да контролира съдбата си\".  Германският канцлер Ангела Меркел  каза, че не споделя  радикалното му мнение. Говорителят на руското външно министерство Мария Захарова  определи думите на Макрон като \"златни\" .", "date": "2019.11.11", "title": "Германският външен министър: Европа не може да се защитава ефективно без САЩ"}
{"url": "https://www.dnevnik.bg/evropa/2019/11/11/3989847_zelenite_v_avstriia_sa_otvoreni_za_koalicionni/", "text": "Австрийската партия \"Зелените\" е готова да започне коалиционни преговори за сформиране на правителство с консервативната Австрийска народна партия, предадоха \"Франс прес и ДПА\", цитирайки изявление на Вернер Коглер, лидер на \"Зелените\". Подобна коалиция би представлявала значителна промяна за страната, чието дясно коалиционно правителство се разпадна през май на фона на обвинения в корупция. \"Имиджът на Австрия може да се промени\", ако АНП и \"Зелените\" успеят да се споразумеят за мерки за борба с климатичните промени, намаляването на бедността и подобряването на прозрачността в политиката, заяви Коглер. Той съобщи още, че ръководството на \"Зелените\" е одобрило с единодушие решението за започване на коалиционни преговори. На  изборите в края на септември  Австрийската народна партия (АНП) на бившия канцлер Себастиан Курц спечели убедително. Австрийската социалдемократическа партия остана втора с 22 процента. Социалдемократите не успяха да извлекат полза от скандала \"Ибисагейт\" и регистрираха най-слабия резултат в своята история. На трето място беше крайнодясната Австрийска партия на свободата (АПС). Тя очаквано се срина след скандала \"Ибисагейт\", като загуби цели 10 пункта. Зелените бяха четвърти, а проучвания показаха, че околната среда е най-важният въпрос за австрийците. Екологичната партия увеличи подкрепата си с над 10 пункта спрямо предишните избори, когато изобщо не влезе в парламента. Австрия гласува на предсрочни избори, след като скандалът \"Ибисагейт\" разтърси националната политика и доведе до падане на коалиционното правителство на АНП и АПС начело с канцлера Курц. От юни страната имаше служебно правителство, след като бе публикуван видеозапис, на който тогавашният лидер на крайната десница Хайнц-Кристиан Щрахе обещава облаги срещу финансиране на  жена, представяща се за племенница на руски олигарх .      Въпреки много различните им политически програми партията на Курц и Зелените проведоха няколко седмици предварителни разговори, които завършиха в петък, пише \"Ройтерс\". Ако не успее да премине към официални разговори, Курц ще трябва да се обърне или към социалдемократите, с които имаха трудни отношения, или отново към крайнодесните. В краен случай би могъл да опита да сформира правителство на малцинството. Зелените призовават за реформа на австрийската данъчна система, която да отрази влиянието върху околната среда на стоките. Курц, чиито традиционни поддръжници са големият бизнес и фермерите, не смята, че екологичните мерки трябва да доведат до допълнителни разходи за австрийското общество като цяло, и особено за собствениците на автомобили. Партиите имат различния и по отношение на имиграцията, за която Курц зае твърда позиция, включваща орязване на помощите за новопристигнали и предупреждение за мюсюлмански \"паралелни общества\", които може да подкопаят традиционната австрийска култура. Очаква се Курц да направи изявление за официалните разговори със Зелените по-късно днес.", "date": "2019.11.11", "title": "Зелените в Австрия са отворени за коалиционни преговори с консерваторите на Курц"}
{"url": "https://www.dnevnik.bg/sviat/2019/11/11/3989854_sasht_potvurdiha_che_shte_ostanat_produljitelno_v/", "text": "Американското военно присъствие в Афганистан и други нестабилни страни ще продължи с години, заяви председателят на Съвета на началник-щабовете на американските въоръжени сили генерал Марк Мили, цитиран от ДПА. Мили отбеляза в излъчено днес интервю за телевизия Ей Би Си, че САЩ са в Афганистан от 18 години - отпреди някои от техните новобранци да се родят. \"Подозирам, че ще продължи още няколко години\", добави той, като подчерта, че след терористичния атентат на 11 септември 2001 г. целта на изпращането на американски сили в Афганистан е била да се гарантира, че страната никога повече няма да стане убежище за терористи, които могат да нападнат САЩ. \"Тази мисия още не е приключена\", отбеляза Мили. \"За да може тази мисия да бъде успешна, афганистанското правителство и силите за сигурност ще трябва да могат да гарантират собствената си вътрешна сигурност, за да попречат на терористи да използват тяхната територия за нападения срещу други страни, особено САЩ.\" В Сирия все още има бойци на \"Ислямска държава\" и силите на САЩ \"ще бъдат там продължително време, защото е в наш национален интерес да сме там, за да помогнем\". Ако натискът не се поддържа, \"Ислямска държава\" може да се възроди в Сирия, предупреди Мили. Според него в Сирия ще останат около 500-600 военни, но \"анализът още не е приключен\". Въоръжените сили на САЩ разполагат с информация за новия главатар на терористичната групировка \"Ислямска държава\" и очакват възможност да проведат операция срещу него, добави високопоставеният военен. Според него смъртта на предишния лидер на \"Ислямска държава\" Абу Бакр ал Багдади е била тежък удар за джихадистката групировка. /БТА", "date": "2019.11.11", "title": "САЩ потвърдиха, че ще останат \"продължително\" в Сирия и Афганистан"}
{"url": "https://www.dnevnik.bg/sport/2019/11/11/3989841_grigor_dimitrov_ne_triabva_da_ostaviash_nikoi_da/", "text": "Тенисистите трябва да бъдат оставени да творят и да определят сами своята игра. Това каза  Григор Димитров  по повод избора си за нов треньор за следващия сезон. Българският тенисист няма да работи повече с Радек Щепанек, с когото беше в екип от лятото, а за 2020 г. тепърва ще избира специалист за щаба си. \"Ситуацията с треньорите е особена. Това е, че не трябва да оставиш никой да контролира играта и мисленето ти. Когато някой опита да те остави като птичка в клетка, това е най-лошото за един играч. Трябва да бъдеш свободен и да твориш, тогава играеш най-добрия си тенис. Треньорът може да помага със съвети и в определени ситуации\", каза Димитров в предаването \"Тази сутрин\" по Би Ти Ви. Бившият №3 определи връзката си с Андре Агаси като специална. Носителят на осем титли от Големия шлем помагаше на Димитров през сезона и беше с него на някои турнири. \"Агаси е нещо специално в отбора. Трудно ми е да го обясня като човек и треньор, имаме специална връзка. Често се чуваме и говорим за неща, които нямат нищо общо с тениса. Връзката ни е далеч над тениса, ходихме на родео. Следваме сърцата си и двамата\", добави Димитров. Българинът  определи годината си  като по-особена, но с добър завършек. \"Свърших на едно добро ниво. Надявам се да няма спадове. Но в спорта не си застрахован. Държи ме работата и дисциплината. Дори като бях 78-и, тренирах.\"", "date": "2019.11.11", "title": "Григор Димитров: Не трябва да оставяш никой да контролира играта и мисленето ти"}
{"url": "https://www.dnevnik.bg/sviat/2019/11/11/3989862_hizbula_blokira_sustavianeto_na_tehnokratskiia_kabinet/", "text": "В Ливан продължават да буксуват политическите преговори за съставяне на ново правителство, тъй като влиятелното шиитско движение \"Хизбула\" е заявило, че няма да допусне да го принудят към компромиси, предаде \"Ройтерс\". На среща снощи между премиера в оставка Саад Харири и високопоставени представители на \"Хизбула\" и шиитския му съюзник движението \"Амал\" не е бил постигнат пробив към сформирането на новия кабинет, казаха трима високопоставени източници. \"Кризата се задълбочава\", казал близък до Харири източник, а друг източник, близък до \"Хизбула\" и \"Амал\", заявил, че \"нищо не се е променило, пътят е напълно блокиран\". Харири  подаде оставка на 29 октомври сред безпрецедентни масови протести  срещу бедността, безработицата и липсата на основни услуги като електроподаване. Харири иска експертно правителство, докато \"Хизбула\", \"Амал\" и християнското Свободно патриотично движение искат кабинет, в който има и технократи, и политици. Според Харири обаче такъв смесен кабинет от експерти и политици няма да може да получи западна помощ и освен това ще разгневи  протестиращите, които искат смяна на лицата в държавното управление . На срещата снощи той е заявил позицията си, че би оглавил само експертно правителство, след като \"Хизбула\" и \"Амал\" предложили той да е премиер на смесено технократско-политическо правителство. \"На практика той иска правителство без \"Хизбула\", каза един от източниците. \"Ръцете ни няма да бъдат извити и няма да ни се попречи да постигнем целите на нашите мъченици\", каза депутатът от \"Хизбула\" Мохамад Раад, видимо имайки предвид буксуващите преговори за нов кабинет и загубите на бойци от \"Хизбула\" в различни конфликти. /БТА", "date": "2019.11.11", "title": "\"Хизбула\" блокира съставянето на технократския кабинет, искан от ливанците"}
{"url": "https://www.dnevnik.bg/analizi/2019/11/11/3989810_kakvo_ni_otne_prehodut_ot_zaduljitelnata_fizzariadka/", "text": "                         Десети ноември 1989 г. България днес е по-европейска, по-богата и по-успешна от когато и да било в историята си. Вярно е, че би могла да постигне и много повече. Вярно е, че до 1997 г. вървяхме в грешна икономическа и геополитическа посока. Но за това, което сме пропуснали, сме си виновни самите ние, а не някой друг, което също е рядкост в историята ни. Така или иначе, за да не се възгордяваме твърде много, е добре да си припомним отново - Задължителната физзарядка - Кафето от цикория \"Инка\" - Участието в манифестации под строй и списък - Бригадите по два пъти годишно - Двете години в казарма за мъжете - Руския автомобилен парк: класическите и непроменливи през годините \"Волга\", \"Жигули\", \"Лада\", \"Москвич\" и \"Запорожец\" - Изходните визи - Програмата \"Время\" на руски в петък по БНТ - Задължителния руски филм след нея - Военното обучение в училище - Истмат, диамат, история на БКП - Цензурата - Вицовете за Живков, Брежнев, Чапай и Петка, грузинците и арменците, чукчите... - Трудовите войски - \"Суперпродукциите\" \"Хан Аспарух\" - Вестниците, нарязани на парчета в тоалетните - Универсалната миризма в същите - Сериалът \"Робинята Изаура\" - Телевизионното време, непрекъсвано от реклами (тъй като в плановата икономика рекламата е излишна и само може да разпали неудоволетворими страсти) - Доброволните отряди - Дисидентите - Почивките с колеги в профсъюзните станции - Индустриалните \"гиганти\", генериращи пушек и загуби (\"Кремиковци\", \"Химко\"...) - Непосилните външни дългове - Плановете да се присъединим към СССР - Храненето на смени - Партийните секретари - Дружбата от векове за векове, която е като въздуха и слънцето... - Отечествения фронт - Страха от неочакван ядрен край на света - Кръгчето за изчисляване на радиуса на поражения при ядрен взрив - Чернобил и огромните марули - Задължителното гласуване на избори с един кандидат - Митингите в подкрепа на смяната на имената на турците - Повсемесния режим на тока и водата - Възможността да си купиш имота на турски \"екскурзиант\" на безценица - Невероятната скука на новините - Сладката радост от загниването на капитализма - Отлагането на настъпването на комунизма на всеки 20 години - Тайното слушане на \"Свободна Европа\" - Четенето между редовете на официозите - Опашките за банани и портокали за Нова година - \"Скъпите магазини\" за дефицитни стоки като маслини и мандарини - Гадаенето за разположението на силите в ЦК по подредбата на членовете му по мавзолея по време на манифестация - Корекомите за \"вносни\" стоки с твърда валута - Презаписите на касетки от плочи, донесени някак отвъд желязната завеса - Балета на телевизията на ГДР - Самото ГДР - Номенклатурата - Бозата от 6 стотинки - Киселото мляко от 23 стотинки - Бял хляб за 40 стотинки - Салам \"Петрохан\" (скъп беше). Същото важи за \"Закуска\" - Телешки кренвирши от соя и пилешко - Телешко варено от незнайно какво - Официaлният представител на ДС в Университета - Марципана от соя - ТНТМ-то - Работническото самоуправление - Указ 56 - Имитаторите на другаря Тодор Живков като Шкумбата - Портокаловия сок от тиква - Жителството - Пропуските за граничните райони - Евиния плаж - Детската асамблея \"Знаме на мира\" - Полякините, продаващи \"Нивея\" и \"Бич може\" - Дружинните ръководители - Масовото писане на доноси - Кльона по границата - Панелното строителство - Невъзвращенците... ....................................... Младостта.", "date": "2019.11.11", "title": "Какво ни \"отне\" преходът – от задължителната физзарядка до невъзвращенците"}
{"url": "https://www.dnevnik.bg/sport/2019/11/10/3989601_ot_zaplahata_za_amputaciia_do_zavrushtaneto_v_igra/", "text": "Светът на спорта е пълен с големи завръщания - някои след болести, други след тежки контузия и счупвания, но рядко се вижда футболист да се завърне след отсъствие повече от две години. Такъв е случаят на Владислав Стоянов, който в събота  изигра първия си мач за \"Лудогорец\"  от две години и осем месеца насам. Стражът беше на терена 90 минути в мача втория тим на \"Лудогорец\" срещу \"Хебър\" в Първа лига. Стоянов се пребори с тежка контузия - скъсване на пателарно сухожилие на левия крак. Точно 966 дни му отнеха да премине през трудностите и да се върне на терена. Последният му мач беше на 18 март 2017 г. В периода на възстановяване той преминава през различни трудности, поредица от операции, усложнения и дори заплаха от лекарите, че трябва да  ампутират крака му . \"Наистина се чувствах все едно за първи път играя футбол изобщо. Наистина чувството беше много приятно, напрежението беше много голямо, но се радвам, че успях да се завърна на терена. Независимо от головете радостен съм, че успях да изиграя мача, да се чувствам добре и чисто физически да завърша мача здрав, без проблеми\", каза Стоянов след двубоя с \"Хебър\". Контузията и след това Стоянов контузи коляното си на тренировка с националния отбор точно на лагер преди двубоя с Холандия от квалификациите за световното първенство. Денят е 21 март 2017 г., а първоначалната диагноза е, че вратарят няма да може да играе между шест и осем месеца. Футболистът на \"Лудогорец\" заминава за Румъния, където се оперира в Букурещ по препоръка на тогавашния лекар на българския шампион Раду Палигора. Обявено е, че операцията минава успешно, но по-късно става ясно, че хирургът е допуснал грешка, а след това Стоянов получава и инфекция. \"Най-тежкият момент беше след първата операция, когато просто трябваше кракът ми да бъде спасен. Не ставаше въобще въпрос за спорт. Лекарите ми казаха в прав текст: \"Момче, в момента трябва да ти отрежем крака.\" Това бе най-тежкият момент\", разказа Стоянов през 2018 г. Вратарят се насочва към Барселона, където се оставя в ръцете на известния професор Рамон Кугат. Специалистът е търсен от спортни звезди, а от години с него работи Пеп Гуардиола, който при контузии изпраща футболистите си на лечение именно в Каталуня. Стоянов се премества да живее в Испания, за да се подложи на интензивен курс на лечение, а лекарите, които се грижат за него, описват случая му като много рядък. По време на лечението са му направени допълнително четири операции. \"Дори докторите се учудиха на моята упоритост и воля, но аз съм позитивен човек и винаги съм гледал позитивното. Казах им още първия ден, че ще се завърна. Това, което ми даваше сили, определено е жена ми, която беше до мен при всяка ситуация. Също така искам да благодаря на ръководството на \"Лудогорец\" и на собствениците, които не са ме оставили и за един ден\", разказа вратарят пред Би Ти Ви. \"Вече съм го забравил. Миналото - било лошо, било хубаво, не можем да го върнем и да го променим. Във всяка ситуация човек трябва да влага позитиви. Аз винаги намирам и в най-лошото нещо позитивно. Трябвало е така да стане, може би е за добро. Изобщо не се връщам назад. Фокусът ми е напред.\" Амбициозни планове Владислав Стоянов е един от двамата действащи вратари в световния футбол, хващали две дузпи на петкратния носител на \"Златната топка\" Кристиано Роналдо. През 2014 г. в мач от Шампионската лига с \"Реал\" (Мадрид) вратарят спасява дузпа на \"Васил Левски\", а в началото на 2016-а прави същото и за националния отбор при успех с 1:0 над Португалия. Три години по-късно Стоянов е изправен пред ситуацията да се бори за бъдещето си в \"Лудогорец\", но това не го притеснява. Вратарят още веднъж изразява увереността си да се върне на терена и за първия тим. \"Коментирали сме с ръководството, с треньорския щаб на първия и втория отбор. Пред мен перспективата е до зимата да изиграя максимален брой срещи. Ако съм в добро състояние, да се намери и мач за първия отбор. След това да направя една силна подготовка и да имам реален шанс да се боря за място\", добавя вратарят. В момента \"Лудогорец\" разчита на Пламен Илиев и на бразилеца Ренан. Стоянов има договор до края на настоящия сезон, а следващите месеци ще бъдат решаващи за 32-годишния вратар. В кариерата си той 158 мача за \"Лудогорец\", в които е запазил 80 сухи мрежи и е допуснал 128 попадения във вратата си. Стоянов е петкратен шампион на България, като има една купа и една суперкупа.", "date": "2019.11.11", "title": "От заплахата за ампутация до завръщането в игра: вдъхновяващата история на Владислав Стоянов"}
{"url": "https://www.dnevnik.bg/sviat/2019/11/11/3989867_letiashtite_taksita_imat_obeshtavashto_budeshte/", "text": "Бъдещият пазар на летящи таксита би могъл да достигне 35 млрд. долара през 2035 г., но зависи основно от развитието на електрическите батерии и от автономните технологии, за да донесе революция в градското придвижване. Това се посочва в проучване на нюйоркската консултантска компания Оливър Ваймън (Oliver Wyman), цитирано от \"Франс прес\". През 2035 година пазарът на летящи таксита ще обхване между 60 и 90 града в света, ще бъде за над 35 милиарда долара и ще включва от 40 хил. до 60 хил. летящи електрически таксита, сочи проучването. В сектора вече са инвестирани 2 млрд. долара и се разработват 170 прототипа, 80 процента от тях от стартъпи, уточни сътрудникът в консултантската компания Гийом Тибо. Първи прототип на летящо такси на германската компания \"Фолокоптер\" (Volocopter) вече извърши тестови полет в Сингапур на 22 октомври. Гиганти като \"Боинг\" (Boeing), чрез филиала си \"Орора\" (Aurora), и \"Еърбъс\" (Airbus) със своя \"Вахана\" (Vahana) също са на линия. В момента батериите позволяват полет от 20-25 минути за двама пътници, но капацитетът им се увеличава с 3 процента годишно. Разработването на автономността на превозното средство и способността му да се движи без пилот ще позволи намаление от 30 до 40 процента на разходите на седалка, според авторите на проучването. \"С автономията и батерията летящото такси ще стане рентабилно с полет за 50 евро\", изчислява Тибо. Този вид транспорт, макар и да не е само за богати клиенти, не цели да замести обществения транспорт и не би трябвало да обхваща повече от 1 процент от придвижванията до 2030 година. Още повече че засега не е разработена система за управление на въздушния трафик на ниска височина. Много е важно пазарът на летящи таксита да обхване задръстените мегаполиси в Азия (Кантон, Сингапур...) и в Северна и Южна Америка (Лос Анджелис, Сао Пауло), посочва авторите на изследването. Въпрос на време е, твърди Гийом Тибо. И най-трудното в тази пътна карта вероятно ще бъде не технологията или сертифицирането на апаратите, а начинът, по който обществото приема да се лети в самоуправляващо се такси, добавя той. /БТА", "date": "2019.11.11", "title": "Летящите таксита имат обещаващо бъдеще"}
{"url": "https://www.dnevnik.bg/evropa/2019/11/11/3989879_fon_der_laien_obeshta_nov_paket_na_es_za_migraciiata/", "text": "Председателят на бъдещата Европейска комисия Урсула фон дер Лайен обеща скоро да сложи край на безизходицата в преговорите за политиката за убежище на ЕС с ново предложение, предаде EurActiv. Очаква се нейната комисия да представи новия пакет за миграцията през първото или второто тримесечие на 2020 г. \"Нашата цел трябва да е да станем модел за начин, по който миграцията да се управлява устойчиво и с хуманен подход, но ефективно\", каза Фон дер Лайен. ЕС е разделен от години за реформата на сегашното Дъблинско споразумение. През декември 2018 г. Еврокомисията заяви, че разговорите за промените са се провалили и пренасочи усилията си към финансиране на отбранителни мерки в следващия бюджет на ЕС. В петък финансовите министри на ЕС се споразумяха европейската агенция за гранична и брегова охрана \"Фронтекс\" да получи нови 10 хил. служители до 2027 г. Западните Балкани Фон дер Лайен изрази разочарование, че започването на преговори за присъединяване с Албания и Северна Македония се е провалило в Европейския съвет през октомври. Тогава  Франция, Дания и Холандия блокираха  началото на процедурата. \"Твърдо вярвам, че е от максимално стратегическо значение да свържем Балканите колкото може по-тясно с ЕС\", подчерта тя, обещавайки до началото на разговорите да посвети енергията си на развитието на съвместни проекти, така че двете страни да не губят перспективата за присъединяване. \"В противен случай други държави ще запълнят вакуума\", допълни Фон дер Лайен.", "date": "2019.11.11", "title": "Фон дер Лайен обеща нов пакет на ЕС за миграцията през първата половина на 2020"}
{"url": "https://www.dnevnik.bg/evropa/regioni/2019/11/11/3989885_s_evropari_shte_se_pomaga_na_maluk_i_sreden_biznes_v/", "text": "Фонд за малки проекти се предвижда да подпомага малки и средни предприятия в граничните области на България и Сърбия през новия програмен период 2021-2027 г. Финансирането ще е по Програма за трансгранично сътрудничество Interreg - ИПП България – Сърбия 2021-2027, която се очаква да бъде одобрена до края на следващата година, предаде Министерството на регионалното развитие и благоустройството. Това стана ясно на първото заседание на Съвместната работна група за разработване на бъдещата програма. Форумът бе председателстван от заместник-министъра на регионалното развитие и благоустройството Деница Николова и Михаѝло Дашич - помощник-министър по европейската интеграция на Република Сърбия. Малките и средните предприятия ще могат да получават безвъзмездно средства по проекти до 100 хил. евро при облекчени процедури за подпомагане и модернизиране на производството, повишаване на капацитета и достигане на нови пазари, повишаване на конкурентоспособността и др. Целта е да се подкрепи икономическото развитие и потенциал на регионите чрез насърчаване на бизнеса. 30% от бюджета на програмата в следващия период може да бъде насочен към реализирането на голям стратегически проект между двете държави, стана ясно още по време на срещата. Целта е по този начин да се постигне по-голям ефект от инвестициите. Очаква се да се финансират проекти чрез възможностите на тематична цел 5 - Европа близо до жителите. Запазва се териториалният обхват, като от българска страна това са областите Видин, Монтана, Враца, София област, Перник и Кюстендил, а от сръбска - Бор, Зайчар, Нишава, Топлица, Пирот, Ябланица и Пчиня. Предвиждат се гъвкави възможности за функционални зони. И в следващия период финансирането от ЕС се запазва в размер на 85%, като се въвеждат редица мерки за облекчаване на бенефициентите и намаляване на административната тежест. Министерството на регионалното развитие и благоустройството ще продължи да отговаря за програмите за европейско териториално сътрудничество в Република България и в новия програмен период. Зам.-министър Николова отбеляза, че програмата ще работи за намаляване на междурегионалните и вътрешнорегионалните дисбаланси и увеличаване на икономическата активност. \"За тази цел са необходими стъпки в посока на деконцентрация в управлението на регионално ниво. Засилването на ролята на регионалните съвети за развитие и активното им участие в стратегическото планиране и координацията на регионалното развитие, както и на етап изпълнение на програмите, ще допринесе за по-тясното им обвързване с нуждите на регионите. Ето защо предвиждаме делегиране на повече правомощия при вземане на решения на регионално ниво за проектите, които ще бъдат финансирани чрез интегриран стратегически подход, обхващащ много по-голяма част от програмната територия, които да имат по-голямо икономическо въздействие и могат да решат комплексно специфични нужди в различни територии от двете страни на границата\", каза Николова. Фокусът в бъдещата програма ще бъдат интегрираните проекти, с комплексен подход, чието изпълнение включва по-голям обем инвестиционни дейности и в подходяща комбинация с \"меки мерки\".", "date": "2019.11.11", "title": "С европари ще се помага на малък и среден бизнес в граничните райони на България и Сърбия"}
{"url": "https://www.dnevnik.bg/bulgaria/2019/11/11/3989895_sudebniiat_suvet_burza_da_preglasuva_geshev_za_glaven/", "text": "Повторно гласуване за кандидата за главен прокурор на Република България е точка в дневния ред на заседанието на Висшия съдебен съвет в четвъртък, се вижда от сайта на съвета. След като миналата седмица президентът Румен Радев върна избора на заместник на Цацаров в съвета, точката е включена в първото по време заседание преди още указът на държавния глава да е публикуван в \"Държавен вестник\". Мотивът на президента е, че при избора на нов главен прокурор не е имало истинско състезание между кандидати, а не формално изпълнение на процедурата по избор. Така, според държавния глава, се отнема от престижа и легитимността на бъдещия главен прокурор. Радев на практика атакува цялата процедура и като липса на конкуренция, и като оценяване на кандидата (\"в разрез със закона превес над мнението на обществените организации взе масираната служебна институционална подкрепа\"). В четвъртък предстои членовете на Висшия съдебен съвет да обсъдят върнатия указ, а формулировката на втората точка - \"повторно гласуване\", предопределя как ще действат. Издигнатият от прокурорската колегия Иван Гешев беше избран на 24 октомври  с 20 гласа \"за\" и 4 \"против\". Ако Висшият съдебен съвет го избере повторно, президентът ще трябва да подпише указ за назначаването му със 7-годишен мандат. Членът на съдебния съвет от съдийската квота Атанаска Дишева, която беше сред малцината, гласували срещу Гешев, коментира пред БНР, че не случайно президентът набляга върху процедурата. \"Това е за да каже – единственият начин, по който може да се излъчи главен прокурор, който разсейва съмненията и който да се ползва с авторитет и легитимност, е да се започне нова процедура, в която да се гарантира състезателността\", коментира тя. Според нея може да се дебатира и върху това дали Законът за съдебната власт не дописва конституцията, в която се казва, че президентът \"няма право да откаже назначаване или освобождаване при повторно направено предложение\", но не се говори за \"същия кандидат\". ", "date": "2019.11.11", "title": "Съдебният съвет бърза да прегласува Гешев за главен прокурор"}
{"url": "https://www.dnevnik.bg/bulgaria/2019/11/11/3989889_romantika_v_ofisa_-_kak_da_deistvame/", "text": "Влюбването не може да се планира. Когато хората са заедно, в екип, споделят еднакви идеи, стремят се към едни и същи цели, имат общи теми, твърде вероятно е да се зародят и такъв вид взаимоотношения. Освен това няма как да отречем, че в офиса често прекарваме повече време, отколкото вкъщи. А всички тези фактори понякога водят до романтика на работното място. Но как да действаме при подобен казус, а именно свалка или връзка на работното място? Като за начало е добре да проверите политиката на вашата компания при подобни ситуации. До неотдавна много фирми категорично забраняваха връзки на работното място. Доводите за подобни решения бяха свързани предимно с промяна на стандартната структура и командна верига. Ако пък разглеждате ситуация за любов във вашия екип от мениджърската позиция трябва да знаете, че в XXI век подобна политика се среща все по-рядко, тъй като човешкият ресурс е един от най-ценните активи за всяка компания. От гледна точка на изграждането на работодателската марка, да се забраняват в днешно време връзки на работното място е остаряло, късогледо и губещо като стратегия в дългосрочен план. Ако все пак връзката стане факт, не позволявайте на романтиката да повлияе на качеството и ефективността на вашата работа. Не е нужно да пазите връзката си в тайна, но определено не е нужно да проявявате интимност в офиса. Придържайте се към професионалното поведение с вашия партньор на работното място. Това означава без държане за ръце и без целувки. Няма как да не споменем да не се обръщате един към друг с прякори от типа \"мечо\", \"пухчо\" и т.н Най-лесен е идеалният случай, когато горещото чувство се породи между двама равностоящи в йерархията неангажирани служители. Проблем има обаче тогава, когато единият във връзката е подчинен на другия. Когато това подчинение е пряко, възможността за дестабилизация на работната атмосфера е съвсем реална. Съвсем реална е опасността да се появи напрежение в екипа, което да дойде от усещането на останалите служители, че единият изцяло толерира работа на другия партньор. При подобни ситуации винаги трябва да обмислите най-лошия сценарий, а именно какво ще стане при раздяла или скандал. Разбира се, помислете и за обратния сценарий – дали бихте се простили с работата си, ако връзката ви стане по-сериозна. Ако пък все още не сте разгледали актуалните обяви за работа на  Karieri.bg , то е време да го сторите: търси: Administrative Assistant  търси: Finance SAP Super User търси: Customer Service Assistant  търси: Експерт търси: Експерт, околна среда търси: Web Designer Junior Information Risk Management (IRM) Specialist Accounting and Tax Compliance professional търси: A Full - Time Teacher In Physics A Full - Time Intern In Mathematics", "date": "2019.11.11", "title": "Романтика в офиса - как да действаме?"}
{"url": "https://www.dnevnik.bg/analizi/2019/11/11/3990005_otvorenite_obshtestva_po_sveta_sa_prinudeni_za/", "text": "Падането на Берлинската стена в нощта на 8 ноември 1989 г. драматично и внезапно ускори рухването на комунизма в Европа. Краят на ограниченията за пътуване между Източна и Западна Германия нанесе смъртоносен удар на затвореното общество на Съветския съюз. В този дух това бе и апогеят на възхода на отворените общества. Десетилетие по-рано се включих в това, което наричам моя политическа филантропия. Станах защитник на концепцията за отвореното общество, която ми вдъхна Карл Попър, моят ментор в London School of Economics. Попър ме научи, че перфектното познание е нещо непостижимо и че тоталитарните идеологии, които претендираха, че притежават окончателната истина, могат да вземат връх единствено с репресивни средства. През 80-те години подкрепях дисиденти в съветската империя и през 1984 г. успях да основа фондация в родната ми Унгария. Предоставях финансова подкрепа за всяка дейност, която не беше по инициатива на еднопартийната държава. Идеята бе, че като се окуражават хората за подобна дейност, те ще осъзнаят колко фалшива е официалната догма. И това подейства, защото беше привлекателно и очарователно. С годишен бюджет от 3 милиона долара фондацията се оказа по-силна от тогавашното министерство на културата. Пристрастих се към политическата филантропия и докато съветската империя се разпадаше, една след друга регистрирах фондации в много страни. Само за няколко години годишният ми бюджет скочи от 3 на 300 милиона долара. Това бяха бурни времена. Отворените общества бяха във възход и международното сътрудничество бе доминиращият стремеж. Три десетилетия по-късно ситуацията е много по-различна. Международното сътрудничество е изправено пред сериозни препятствия и доминиращата тенденция стана национализмът. Засега национализмът се оказва много по-силен и разрушителен, отколкото интернационализма. Този резултат не беше неизбежен. След рухването на СССР през 1991 г. САЩ се оказаха единствената оцеляла суперсила, но не успяха да изпълнят отговорностите, които вървят с тази позиция. САЩ се интересуваха много повече да се наслаждават на плодовете от победата в студената война. Страната не успя да подаде ръка за помощ на страните от съветския блок, докато бяха в безизходица. Затова и Вашингтон прибегна до рецептите на неолибералния Вашингтонски консенсус. Това бе и моментът, в който Китай поеха по впечатляващия път на икономически възход, подпомогнат от влизането - с американска помощ - в Световната търговска организация и международните финансови институции. В крайна сметка Китай измести СССР като потенциален съперник на САЩ. Вашингтонският консенсус предполага, че финансовите пазари са способни да коригират собствените си ексцесии и ако това не стане, централните банки ще се погрижат за провалилите се институции, като ги слеят в по-големи структури. Това бе измамно убеждение, както го демонстрира глобалната финансова криза от 2007-2008 г. Крахът от 2008 г. сложи край на безспорното глобално доминиране на САЩ и значително ускори възхода на национализма. Това се превърна и в приливна вълна срещу отворените общества. Защитата, която те получаваха от САЩ, винаги е била косвена и понякога недостатъчна, но отсъствието ѝ ги остави под заплахата от национализъм. Отне ми известно време да осъзная това, но свидетелствата са неоспорими. Отворените общества по света са принудени да преминат в отбрана. Искаме ми се да вярвам, че най-ниската точка бе през 2016 г. с референдума за Брекзит и избора на Доналд Тръмп за президент, но историята ще се произнесе дали това е така. За отворените общества бъдещето е помрачено от изключително бързото развитие на изкуствения интелект. Той може да създава средства за обществен контрол в помощ на репресивните режими, но това е и смъртна опасност за отворените общества. Китайският президент Си Дзинпин например се е заел със създаването на т.нар. система за социален кредит. Ако той успее да я изгради, държавата отново ще има тотален контрол над гражданите си. Разочароващо е, че самото китайско общество смята тази система за атрактивна, защото му предоставя услуги, каквито преди не имало, обещава преследване на престъпниците и инструкции за гражданите как да си спестяват проблеми. Още по-тревожно е, че Китай може да продава по света тази система за социален кредит на диктатори, които така ще станат и политически зависими от Китай. За щастие Китай на Си Дзинпин има ахилесова пета - зависи от това САЩ да го снабдяват с микропроцесори за 5G компании като \"Хуауей\" и ZTE, които се нуждаят от тях. За нещастие Тръмп демонстрира, че поставя личните си интереси пред националните, и 5G не е изключение. Както той, така и Си Дзинпин имат политически проблеми у дома и в търговските преговори Тръмп постави \"Хуауей\" на масата, като превърна микрочиповете в чипове за пазарене. Изходът от всичко това е непредвидим, тъй като зависи от няколко решения, които още не са взети. Живеем в революционни времена, когато спектърът от възможности е много по-богат от обичайното и резултатът е още по-несигурен от този в нормални времена. Всичко, на което можем да държим, са собствените ни убеждения. И да спечелим, и да изгубим, аз вярвам в целите, преследвани от отворените общества. Това е разликата между работата за фондация и опита да изкараш пари от фондовия пазар.", "date": "2019.11.11", "title": "Отворените общества по света са принудени да преминат в отбрана"}
{"url": "https://www.dnevnik.bg/evropa/2019/11/11/3990089_sled_porajenieto_na_izborite_v_ispaniia_liderut_na/", "text": "Лидерът на испанската партия \"Сиудаданос\" Алберт Ривера подаде оставка като неин ръководител и като депутат, след като дясноцентристката формация преживя срив на предсрочните парламентарни избори вчера, предаде \"Ройтерс\". \"Сиудаданос\" спечели 10 места, което бележи сериозен спад от 57-те, които получи на предишните избори през април. Няколко потенциални решения за прекратяване на политическата блокада в Испания обаче включват \"Сиудаданос\" наред с регионални партии. Ривера каза, че поема отговорността за лошите резултати с надежда, че партията ще се върне към корените си като центристки и либерален политически проект. Управляващите социалисти на премиера Педро Санчес  спечелиха най-много гласове , но остават далеч от контрол над мнозинството депутати. Преднината на Социалистическата партия е отчетлива пред втората консервативна Народна партия. Крайнодясната партия \"Вокс\" става трета парламентарна сила. След това са крайнолявата \"Унидас Подемос\" и \"Сиудаданос\". Четвъртите за 4 години парламентарни избори показаха, че испанците са уморени от политика, особено в края на година, в която имаше избори за местна власт и Европейски парламент.", "date": "2019.11.11", "title": "След поражението на изборите в Испания лидерът на \"Сиудаданос\" подаде оставка"}
{"url": "https://www.dnevnik.bg/evropa/2019/11/11/3990100_kurc_zapochva_pregovori_koito_moje_da_vkarat_zelenite/", "text": "Австрийският консервативен лидер Себастиан Курц съобщи днес, че неговата партия ще започне преговори за коалиция със Зелените. Ако бъдат успешни, те вероятно ще доведат до много по-различно правителство от предишния му алианс с крайната десница, предаде \"Асошиейтед прес\", цитирана от БТА. 33-годишният Курц обяви днес началото на официалните преговори, като ги определи като \"предизвикателство\", след продължителните проучвателни разговори. Той не уточни колко дълго ще продължи процесът.  Австрийската народна партия на Курц стана най-голямата парламентарна сила след  изборите през септември , а Зелените, които досега не са били във федерално правителство, се върнаха в парламента след двегодишно отсъствие с нараснала подкрепа. Курц призна, че \"креативност\" ще е необходима за сключването на коалиция със Зелените. Те имат твърди позиции по околната среда и климата, които отчасти не са удобни за нас, но заради които бяха избрани и ние трябва да признаем това, каза Курц. Ние от Народната партия също имаме ясни позиции по миграцията и политиката за сигурността, локацията на бизнеса и данъчната политика, заради които бяхме избрани, допълни той. Зелените вече подкрепиха вчера  официални преговори за коалиция. Лидерът им Вернер Коглер каза: \"Разбира се, това е риск, но искаме да пробваме тази стъпка\". Двете партии имат общо 97 места в 183-членния парламент.  На изборите Австрийската народна партия (АНП) на бившия канцлер Курц спечели убедително. Австрийската социалдемократическа партия остана втора с 22 процента. Социалдемократите не успяха да извлекат полза от скандала \"Ибисагейт\" и регистрираха най-слабия резултат в своята история. На трето място беше крайнодясната Австрийска партия на свободата (АПС). Тя очаквано се срина след скандала \"Ибисагейт\", като загуби цели 10 пункта. Зелените бяха четвърти, а проучвания показаха, че околната среда е най-важният въпрос за австрийците. Екологичната партия увеличи подкрепата си с над 10 пункта спрямо предишните избори, когато изобщо не влезе в парламента. Ако не постигне успех, Курц ще трябва да се обърне или към социалдемократите, с които имаха трудни отношения, или отново към крайнодесните. В краен случай би могъл да опита да сформира правителство на малцинството.", "date": "2019.11.11", "title": "Курц започва преговори, които може да вкарат Зелените в правителство за пръв път"}
{"url": "https://www.dnevnik.bg/bulgaria/2019/11/11/3990111_spiraneto_na_nevaksinirano_dete_ot_gradina_e_v/", "text": "След като Министерството на здравеопазването и Регионалната здравна инспекция в Сливен обявиха, че ще обжалват на следваща инстанция решението на Административния съд в града, установил, че е дискриминация неваксинирано дете да не бъде допускано в детска градина, двете здрави институции са подкрепени и от Българския лекарски съюз (БЛС). Миналата седмица  свещеник от Сливен и съпругата му  осъдиха регионалната здравна инспекция за дискриминация, защото едно от децата им, което е без поставени задължителни ваксини, е спряно от детска градина. Семейство Янакиеви не са ваксинирали двете най-малки от деветте си деца заради съмнения в безопасността на ваксините. То заведе в Комисията за защита от дискриминация (КЗД) жалба за дискриминация срещу министъра на здравеопазването и директора на Регионалната здравна инспекция в Сливен. През април 2019 г. КЗД отсъди, че институциите не са нарушили Закона за защита от дискриминация, но Административният съд – Сливен излезе с обратното становище. Според Българския лекарски съюз съдебното решение поставя в риск общественото здраве и дава превес на личния пред обществения интерес. БЛС вижда сериозна опасност решението не само да послужи като мотив за завеждането на още дела, но и да създаде предпоставки за засилването на антиваксърските нагласи у нас и увеличаване броя на неимунизираните деца. А това от своя страна води до увеличаване риска от появата на епидемии от инфекциозни заболявания като епидемията от морбили тази година. От януари 2019 г. до април Националният център по заразни и паразитни болести е регистрирал 389 случая на морбили, които до ноември вече са над 1000. За същия период през 2018 г. случаите са били 4, а през цялата година – 13, припомня съсловната организация на лекарите.", "date": "2019.11.11", "title": "Спирането на неваксинирано дете от градина е в обществен интерес, смятат лекарите"}
{"url": "https://www.dnevnik.bg/evropa/2019/11/11/3990120_velikobritaniia_triabva_da_predloji_kandidat_za/", "text": "До края на деня Великобритания трябва да предложи своя нов кандидат за еврокомисар. Това съобщи говорител на новоизбрания председател на Европейската комисия Урсула фон дер Лайен, цитиран от БТА. Още нямаме отговор на писмото на Фон дер Лайен от миналата седмица, в което тя призова Лондон спешно да посочи нов комисар, поясни говорителят. Той отбеляза, че според Европейския съвет това, че Великобритания получи нова отсрочка до оттеглянето си от ЕС, не трябва да възпрепятства работата на общностните институции. По-рано днес Европейският парламент съобщи, че новопредложените за комисари от  Унгария ,  Франция  и  Румъния  ще бъдат оценени утре от парламентарната правна комисия за възможен конфликт на интереси. Ако становището е положително, тримата ще се явят на изслушване пред евродепутатите в четвъртък. Европарламентът предвижда крайната оценка на кандидатите да бъде съобщена на 21 ноември и е в готовност да гласува целия състав на новата Европейска комисия на 27 ноември. След като ЕП отхвърли кандидатите за комисари на Париж, Букурещ и Будапеща се стигна до забавяне на встъпването в длъжност на новата Европейска комисия. То беше планирано за 1 ноември, но  беше отложено с месец . Унгарецът Ласло Трочани (разширяване и съседство) и румънката Рована Плумб (транспорт) не преминаха етапа на разглеждане на декларациите им за конфликт на интереси, а французойката Силви Гулар ( вътрешен пазар, отбрана, космос и дигитални въпроси)  беше отхвърлена  по етични причини.", "date": "2019.11.11", "title": "Великобритания трябва да предложи кандидат за еврокомисар до края на деня"}
{"url": "https://www.dnevnik.bg/biznes/2019/11/11/3990108_premierut_pokani_noviia_poslanik_na_sasht_na_sreshta/", "text": "Премиерът покани новия посланик на САЩ на среща за обсъждане на стратегически въпроси Премиерът Бойко Борисов покани в четвъртък сутринта на кафе в Министерския съвет новия посланик на САЩ Херо Мустафа, за да обсъдят \"някои стратегически работи\". Поканата беше отправена днес, докато той возеше дипломата по трасето на бъдещия газопровод, свързващ Гърция и България. Борисов бе заедно с посланиците на САЩ Херо Мустафа, на Азербайджан Наргиз Гурбанова и на Гърция Димитриос Хронопулос при инспекцията на напредъка на строителните дейности по изграждането на  междусистемната газова връзка Гърция - България . Херо Мустафа е в София от по-малко от месец. Борисов посочи, че България и САЩ имат огромни възможности за съвместни разработки в областта на отбраната и започване на производство на американска военна продукция у нас. \"Пращах едни ваши колеги. Ходиха гледаха \"Авионамс\", \"Терем\" - Търговище (военни заводи, б.а.) за съвместни производства. Ще се сетиш за кои говоря. Пратих ги да видят \"Ново село\" (военен полигон, б.а.), \"Безмер\" и \"Граф Игнатиево\" (авиобази, б.а.)\", каза Борисов. Той посъветва посланик Мустафа да му каже, като ходи в някой от тези райони, за да види лично военните заводи, полигоните и базите, \"за да е спокойна\". След подписването на  договора със САЩ за доставка 8 нови самолета F-16  за почти 2.2 млрд. лева беше съобщено, че в хода на преговорите е получено съгласие и за индустриално сътрудничество по шест позиции. Според министъра на икономиката Емил Караниколов става дума за ремонти в България по хидравличната система на самолетите, 25 компонента, свързани с кацането, поддръжка на електрическата система, производство на безпилотни летателни средства и дронове и други.", "date": "2019.11.11", "title": "Премиерът покани новия посланик на САЩ на среща за обсъждане на стратегически въпроси"}
{"url": "https://www.dnevnik.bg/sviat/2019/11/11/3990119_alibaba_shte_bie_sobstveniia_si_rekord_za_prodajbi_v/", "text": "Китайският гигант в електронната търговия \"Алибаба\" (Alibaba) счупи собствения си рекорд за за продажби в  Деня на самотните сърца. Предишният рекорд от 30 млрд. долара бе достигнат към 16:00 часа местно време, а до края на събитието, което започна в полунощ, остават още часове. Тази сума надминава продажбите на американските търговци на дребно за четирите дни между  Черния петък  и  Киберпонеделника  миналата година. Очаква се все пак цялостните продажби на  \"Алибаба\"  за деня на разпродажбите да нараснат с по-бавен темп спрямо миналата година, когато показателят се повиши с 27 процента. Вътрешното търсене в Китай се сдържа от  търговските противоречия със САЩ , заради които втората по големина световна икономика нарасна с най-бавен темп от близо три десетилетия. Празникът, отбелязван всяка година на 11 ноември, започва през 90-те в китайските студентски общности като антипод на  Деня на влюбените.  Датата 11 ноември е избрана заради символиката на четирите единици – 11.11. Основателят на \"Алибаба\" Джак Ма го превърна във фестивал на пазаруването през 2009 година и оттогава всяка година се поставят нови рекорди. Електронната търговия се радва на бърз растеж в Китай заради недостига на традиционни търговски вериги и усилията на правителството да насърчи използването на интернет. \"Алибаба\", \"ДжейДи.ком\", \"Байду\" (Baidu) и други онлайн гиганти разшириха бизнеса си и към сферата на потребителските финанси, развлекателната индустрия и други сектори. Последствията Отпадъци от електронната търговия и експресните доставки в Китай ще нараснат над четири пъти до 2025 година, ако не бъдат взети мерки, предупреждават днес екологични организации на фона на масовото електронно пазаруване. Обемът на опаковъчния материал, използван от тези секторите, е възлизал на 9.4 милиона тона миналата година и е на път да достигне 41.3 милиона тона до 2025 година, ако се поддържа това темпо на растеж, посочват в доклад \"Грийнпийс\" и други неправителствени организации. Гигантите в онлайн търговията  не взимат почти никакви мерки, казва Тан Дамин от \"Грийнпийс\", който води кампания срещу пластмасовите отпадъци в Пекин. Те изчакват, докато се появят разпоредби в тази област, допълва той. Китай взима мерки да превърне  рециклирането  в печеливш бизнес, тъй като намаляват площите за сметища и нарастват притесненията за околната среда. Все още обаче страната не може да се справи с отпадъците от електронната търговия, като се рециклират само около 5 процента от пластмасовите опаковки, посочват в доклада си природозащитните групи. Миналия месец китайският пазарен регулатор публикува нови проектостандарти за опаковките, които ще наложат на куриерските фирми да използват само рециклируеми материали от одобрен списък.", "date": "2019.11.11", "title": "\"Алибаба\" ще бие собствения си рекорд за продажби в Деня на самотните сърца"}
{"url": "https://www.dnevnik.bg/photos/2019/11/11/3990093_snimka_na_denia_na_11_noemvri_v_11_chasa_i_11_minuti/", "text": "Всяка година хиляди се събират в германския град Кьолн за традиционния карнaвал. Kакто винаги, на 11 ноември в 11 часа и 11 минути на площад \"Алтермаркт\" с карнавала в Кьолн официално започва новият карнавален сезон в Германия. Световноизвестният карнавал в Кьолн е пъстър празник, който хората на града са нарекли \"Петият сезон\".", "date": "2019.11.11", "title": "Снимка на деня: На 11 ноември в 11 часа и 11 минути"}
{"url": "https://www.dnevnik.bg/sport/2019/11/11/3990138_futbolni_sudii_i_rukovoditeli_sa_arestuvani_v_bosna_i/", "text": "Корупционен скандал се разрази във футбола в Босна и Херцеговина, след като полицията в страната започна арести заради манипулирани мачове. Местната футболна федерация обяви, че са нанесени неизмерими щети на спорта в страната. Футболни съдии и ръководители са били арестувани в няколко града във връзка с разследване на уредени мачове с цел финансова облага. Проверката касае мачове от елитната и втората дивизия в Босна и Херцеговина, обявиха от прокуратурата. Заподозрените са застрашени от започване на дела за организирана престъпност, пране на пари, корупция и търговия с влияние. Общо 12 за момента са арестуваните, обяви министърът на сигурността на Босна и Херцеговина Драган Мектич. Акцията е в съдействие с местната Държавна агенция за сигурност. \"Работи се по установяване на уреждане на мачове във Висшата лига и втора дивизия, даване и приемане на подаръци с цел съдействие да бъдат уредени мачове за финансова облага от сезон 2018/19, наричано неправилно черно тото, обясни още министърът. За някои от заподозрените ще бъде искано задържане под стража\". \"Повече от една година търся прокурор в държавната прокуратура, който да се захване с борбата с уредените мачове в страната, но всички поканени бягаха от отговорност. Явно защото се въртят много пари и не е съвсем безопасно\", обясни министърът на сигурността.", "date": "2019.11.11", "title": "Футболни съдии и ръководители са арестувани в Босна и Херцеговина"}
{"url": "https://www.dnevnik.bg/sviat/2019/11/11/3990122_asad_siriia_e_model_na_tretata_svetovna_voina_erdogan/", "text": "Ситуацията в Сирия е минимодел на Третата световна война, тъй като \"Съединените щати воюват срещу целия останал свят\", а на територията ѝ това се случва с посредници. Това заяви президентът на страната Башар ал Асад в интервю за получаващата държавно финансиране  руска телевизия RT . Разговорът му с бившата Russia Today, първи с чужда медия от месеци, повтори тезите, че Западът, който иска единствено смяна на режима в Сирия и затова налага санкции, трябва да се плаши не от бежанците, а от джихадистите, които сам е създал. В коментарите си малко повече от месец след изострянето, причинено от турската операция \"Извор на мира\" в Сирия от миналия месец, той заяви, че редът след Втората световна война се е изчерпал. Въпреки ролята на Русия, Китай и Индия на световната сцена САЩ действат на своя глава в усилията си за световно лидерство и не признават дори Великобритания и Франция, които са им партньори, продължи Асад. \"Не забравяйте, че САЩ водят война с целия останал свят. Войната в Сирия е такъв миниатюрен модел на Третата световна война (и) се води опосредствано\", заяви президентът. \"Спазването на международното право е в интерес на Русия\" По думите му Русия, напротив, освен защита на собствените си интереси (опазване на собствения народ от тероризъм чрез борбата срещу него в Сирия) е съюзник на терен в осемгодишната война, за да прилага международното право. \"От тяхна гледна точка спазването на определени норми се съотнася с националните им интереси.\" Санкциите, наложени от Запада, пък имат за цел единствено да \"накажат сирийците, че не са се поддали на натиска\" да \"подкрепят терористите\" (както събирателно режимът нарича всички бунтовници, както радикално и джихадистки настроените, така и умерените). За турския президент Реджеп Тайип Ердоган Асад обясни в интервюто (излъчено след разговор между Ердоган и руския му колега Владимир Путин), че е \"враг\" за разлика от турския народ: \"Турският народ са ни съседи, имаме обща история и не можем да направим от тях врагове. Врагът е Ердоган, политиката му.\" Той добави, че не е против преговори с Турция, макар да изключи личен разговор с Ердоган: \"Не мисля, че този, който окупира земята ви, ще е приоритет за среща.\" Преди малко повече от седмица той  заплаши Турция с открита война , ако не се стигне до изтегляне от Сирия. Асад също така увери, че президентските избори в Сирия, насрочени за 2021 г., ще са отворени за всеки, който иска да участва в тях.", "date": "2019.11.11", "title": "Асад: Сирия е модел на Третата световна война, Ердоган е враг"}
{"url": "https://www.dnevnik.bg/evropa/2019/11/11/3990191_vunshnite_ministri_na_es_dogovoriha_sankcii_sreshtu/", "text": "Външните министри на Европейския съюз се споразумяха за икономически санкции заради турските сондажни дейности край Кипър, предаде \"Ройтерс\". Посочването на конкретни имена обаче е оставено за по-късен етап. Решението, което отразява по-широкото влошаване на връзките на ЕС с Турция, цели да накаже Анкара заради нарушаването на кипърската изключителна икономическа зона чрез сондажни дейности край разделения остров. То следва  отделно решение  за спиране на продажбите на оръжия от правителства на ЕС за Турция заради  нахлуването в Сирия  на 9 октомври. Турция, която е официално кандидат за членство в Европейския съюз, казва, че действа във води от собствения си континентален шелф или зони, където кипърските турци имат права. В изявление на външните министри от днес се посочва: \"Днес Съветът прие рамка за ограничителни мерки в отговор на неразрешените сондажни дейности на Турция в Източното Средиземноморие. Рамката ще даде възможност за санкциониране на лица или образувания, отговарящи за или участващи в дейности, свързани с неразрешено сондиране за въглеводороди в Източното Средиземноморие\". Санкциите ще се състоят в забрана за пътуване в ЕС и замразяване на активи за лица и замразяване на активи за правни субекти. Наред с това, на хората и организациите от ЕС ще бъде забранено да предоставят средства на включените в списъка. Двама дипломати от ЕС казаха, че поетапният подход дава на Турция шанс да сложи край на \"незаконните\" според блока сондажни дейности преди каквито и да е мерки да влязат в сила. Ако санкциите бъдат наложени, вероятно ще засягат турски военни и капитани на плавателни съдове, извършващи дейностите, коментираха дипломатите.", "date": "2019.11.11", "title": "Външните министри на ЕС договориха санкции срещу Турция заради сондажите край Кипър"}
{"url": "https://www.dnevnik.bg/bulgaria/2019/11/11/3990081_kakvo_da_pravim_sled_prehoda_recepti_ot_mladite/", "text": "Солидарност, инициативност, обединение, информираност, участие, отговорност, образование и надежда - това са част от обобщените с една дума рецепти на родени в началото на прехода българи как да се развиват държавата и обществото ни. Те бяха обсъдени днес на т.нар. млада кръгла маса \"30 години по-късно\", организирана от \"Галъп интернешънъл\" по случай годишнината от промените у нас. Повечето мнения са, че преходът е приключил. Според три изследвания на агенцията, направени по една и съща тема в различни периоди - през 1992/93 г., 2013 г. и 2019 г., може да се направи извод, че все повече се възприема капиталистическото мислене, че хората трябва да се делят на бедни и богати, макар десните избиратели, в т.ч. и на ГЕРБ, а не левите, да са причината за тази тенденция. Веднага след промените не е имало убеденост в това твърдение, докато тази година 57% от анкетираните казват, че трябва да има разделение между бедни и богати. И тогава, и сега обаче се смята, че доходите на богатите не трябва да са три пъти повече от тези на бедните, т.е. хората свикват с капитализма, но не и с неравенствата. \"Нашето общество трудно скъсва с миналото. Непродуктивно е вече да се говори за преход\", смята изпълнителят директор на \"Галъп интернешънъл\" Първан Симеонов. Според него трябва да бъдат чути и решения за бъдещето, предложени от млади хора, които предпочитат да не мрънкат. Какво искат \"Време е младите да вземат думата\", смята Елина Мутафчиева от Националния младежки форум. Според нея младите хора трябва да бъдат включени не само на хартия, но и да бъдат слушани, да се създадат възможности те да участват в различни инициативи. Авторът на книгата \"Хората, които променят България\" Даниел Пенев смята, че хората, които могат да накарат страната да върви напред, имат четири качества - в проблемите виждат възможност за намиране на решения, от идеи прибягват към действия, стремят се не към съвършенство, а към напредък, както и търсят баланс между личен и обществен интерес. Какъв е пътят Според философа Радослав Илиев през солидарността минава пътят, по който младите могат да помогнат за развитието на страната. Тончо Краевски от Института за дясна политика смята, че рецептата е свободата, която трябва да се приема като осъзната необходимост. Според историка Ангел Златков само качественото образование е инструмент за развитие. Политологът Атанас Радев смята, че образованието трябва да бъде осъвременено, защото то създава елитът. Кристиан Стефанов, който се занимава с гражданско образование в училище, смята, че то е задължение на цялото общество. Лична отговорност и заставане зад своята дума - това е рецептата на Марая Цветкова. Според нея политическата общност трябва да стане малко по-смела. Какво следва Според Николай Неков от Младежкия бизнес клуб нужни са мислене и действие от страна на младите, за да има прогрес. Той обаче смята, че трябва да се направи нещо за малките градове, тъй като пропастта между тях и големите се увеличава. Затова планира и създаване на стратегия за родния си град - Силистра 2030. За преодоляване на неравенствата и разделението между София и провинцията се обяви и Ивайло Динев, автор на книгата \"Наш ред е\". Опонира го Георги Вулджев от Българското либертарианско общество. Според Ана Райчева, която се описа като анархист, развитието на роботите ще доведе до процеси, които ще предизвикат социална революция.", "date": "2019.11.11", "title": "Какво да правим след прехода: рецепти от младите"}
{"url": "https://www.dnevnik.bg/bulgaria/2019/11/11/3990228_chii_problemi_shte_reshi_udulbochavaneto_na/", "text": "Проектът за удълбочаването на Варненския и Белославския залив на стойност 350 млн. лв. е инвестиция, която държавата прави, за да увеличи достъпа на морски товари до страната ни. Това каза днес министърът на транспорта Росен Желязков в предаването на Би Ти Ви \"Тази сутрин\". Той отрече предстоящото драгиране на морското дъно да се прави заради бившето пристанище за въглища на ТЕЦ \"Варна\". Там собственикът му - почетният председател на ДПС като по този начин ще изземе функциите на сегашното варненско пристанище. За неговото преместване се търси решение от години, тъй като територията му – в близост до градския център, става все по-атрактивна за развитието на туристически и атракционни бизнеси. \"Ще направим така, че врата на България по море – Варна, да бъде отворена за най-тежките кораби, които в момента не могат да влизат, каза още Росен Желязков. Целта на проекта е да има удълбочаване до 13 м\". По този начин според Желязков транспортът по море през варненското пристанище щял да поевтинее и да го направи по-атрактивно      Теоретично предстоящото удълбочаване на водния път през Варненското и Белославското езера би трябвало да е добра новина и за държавното пристанище \"Варна запад\" в Девня. То обслужва няколко от големите заводи, които се намират там - \"Агрополихим\", \"Солвей Соди\" и \"Девня цимент\", както и фериботите, чийто терминал се намира в Белослав. Разстоянието от Варненския залив да том е около 25 км, а фарватерът преминава под Аспаруховия мост и два канала, които периодично се затлачват. Обсъждането на необходимостта от допълнителна дълбочина за пристанище Варна се води в продължение на години, но до момента не е довело до резултат. Темата многократно е поставяна на дневен ред от собствениците на \"Агрополихим\", които искат да осигурят до пристанище \"Варна – изток\" достъп на 50-60 хил. тонни кораби, а не само на плавателни съдове до 30 хил. т., както е в момента. Точно по тази причина да отдели пари за удълбочаване на водния път под Аспарухов мост и Варненскто езеро точно в момента, в който  Ахмед Доган започна реализацията на проекта си за ново пристанище . Намеренията на Доган  са да удължи кея на съществуващото в момента пристанище на ТЕЦ \"Варна\", да увеличи броя на корабните места и да увеличаване на дълбочината до 12.50 м. Прогнозният обем на товарите, които предстои да бъдат обработвани на пристанището е до 8 млн. т годишно, като за сравнение сега \"Пристанище Варна\" обработва около 10 млн. т. Освен това след изграждането на новата контейнерна инфраструктура пристанището би трябвало да обработва и около 200 хил. т контейнери на година, колкото е капацитетът на всички български пристанища в момента.      Според специалисти, които от години коментират идеите за удълбочаването на фарватера през канала море – езеро под Аспорухов мост обаче ако не се премахне далекопровода, който пресича канала успоредно на моста. Сега именно недостатъчната височина е причината големи кораби и тежки контейнеровози да не могат да навлизат в езерото. Доказателство за това е фактът, че най-голямата дълбочина в пристанище \"Варна-изток\", е 11.5 м, но това е достатъчно за акостирането на до 100 хил. тонни кораби. Именно заради далекопровода, преминаващ над т. нар. Канал 1 и 2 (стария и новия канал под Аспарухов мост), в момента допустимата височина на корабите, преминаващи през тях е до 44.19 м през първия и до 43.90 м през втория. Тези височини са определени през 2014 г. с разпореждане на тогавашния директора на \"Морска администрация\" Валентин Енчев. Другата \"тайна\", за която се говори от години, но никога не е коментирана официално е, че кейовете на девненското пристанище \"Варна-запад\" потъват, което ги прави неустойчиви за натоварване по-голямо от това, на което са подложени в момента при разтоварването на големи количества контейнери.", "date": "2019.11.11", "title": "Чии проблеми ще реши удълбочаването на варненското пристанище"}
{"url": "https://www.dnevnik.bg/sport/2019/11/11/3990250_kak_rasistki_obidi_i_sreden_prust_dovedoha_do_skandal/", "text": "С проява на расизъм беше белязан футболният уикенд в Украйна за голямото дерби между \"Шахтьор\" (Донецк) и \"Динамо\" (Киев). Победата на шампионите от \"Шахтьор\" с 1:0 остана на заден план, след като звездата на тима Тайсън стана обект на расистки обиди, а това доведе до червен картон за бразилеца. Четвърт час преди края на срещата Тайсън се оплака на арбитъра на срещата Николай Балакин, че е чул маймунски звуци, идващи от сектора с фенове на гостите от Киев. По уредбата на стадиона прозвуча съобщение в предупреждение на агитката, но това не даде резултат. В 81-ата минута Тайсън за втори път реагира, но този път показвайки среден пръст към сектора с фенове на \"Динамо\". После бразилецът взе топката от вратаря на гостите и я изрита към трибуните. Резултатът беше червен картон за футболиста на \"Шахтьор\". В резултат ръководството на Висшата лига в Украйна призова за разследване. Ръководителите на играта осъдиха поведението на феновете на \"Динамо\" и също така останаха разочаровани от жеста на Тайсън.      \"Няма как да замълча, когато стана свидетел на такъв нечовешки и неприличен акт. В едно расистко общество не е нужно просто да не си расист. Важно е да бъдем антирасисти. Да се уважаваме като хора\", написа бразилецът в социалните мрежи. От \"Динамо\" (Киев) побързаха да се извинят за скандалната случка и обявиха, че ще започнат разследване. Клубът дори съобщи, че очаква кадри от хора на стадиона, за да може да идентифицира своите запалянковци. Това не е първи подобен случай за киевчани. През 2015 г. фенове на \"Динамо\" нападнаха чернокожи мъже на трибуните по време на мач с \"Челси\" в Шампионската лига.", "date": "2019.11.11", "title": "Червен картон след расистки обиди: странният случай на Тайсън от \"Шахтьор\""}
{"url": "https://www.dnevnik.bg/sviat/2019/11/11/3990288_holandiia_triabva_da_pribere_decata_na_isliamska/", "text": "Холандската държава е длъжна активно да съдейства да репатрирането на децата на жени, присъединили се към  \"Ислямска държава\"  в Сирия, но и да приема майките им. Това постанови съд в Хага днес, цитиран от агенция \"Ройтерс\". Адвокатите на 23 жени, присъединили се към терористичната организация, поискаха миналата седмица съдът да нареди репатрирането им заедно с 56-те им деца от  лагери в Сирия,  където живеели в \"ужасяващи условия\". Според съдията обаче не е необходимо жените да бъдат връщани, но държавата трябва да положи \"всички възможни усилия\" да прибере  децата, които имат холандско гражданство  и са на възраст под 12 години. Повечето нямат и шест години. \"Не може децата да бъдат държани отговорни за действията на родителите си, колкото и сериозни да са те\", гласи решението. \"Децата са жертви на действията на родителите си\", но майките им \"са били наясно  с престъпленията на \"Ислямска държава\"  и трябва да бъдат съдени\". Холандското правителство настоява, че е прекалено опасно държавни служители да ходят в лагерите, за да търсят жените и децата и да им помогнат да се върнат в страната. В лагера в Северна Сирия, където се намират ищците, има около 68 хил. бойци и техни роднини. Според холандското разузнаване в региона има 55 бойци и поне 90 деца с родители, които или са холандци, или са живели дълго време в страната. Миналата седмица  Турция обяви, че ще започне да репатрира бойци  в родните им държави, дори ако гражданството им е бил отнето. През 2017 г. Холандия прие закон, който ѝ разрешаваше да отнема гражданството на хора, присъединили се към \"Ислямска държава\". Досега това е направено за 11 бойци, същото наказание се обмисля за стотина други.", "date": "2019.11.11", "title": "Холандия трябва да прибере децата на \"Ислямска държава\", но не и майките им"}
{"url": "https://www.dnevnik.bg/analizi/2019/11/11/3990265_30_godini_ot_10_noemvri/", "text": "Преди 30 години на 10 ноември българите получихме редкия шанс да станем свободни. Само още веднъж в новата ни история сме получавали шанс за свобода – при Освобождението. Тези две възможности съществено се различават. Възстановяването на българската държава след пет столетия чуждо владичество идва не просто след една руско-турска война. Българите от онази епоха са направили много, за да постигнат своето освобождение. И с борбите за независима църква, и с Априлското въстание, и с героизма на опълченците на Шипка. Руската империя ни освобождава от османско владичество, но не възнамерява да ни предостави суверенитет или самоопределение. Стратегията на Петербург е България да бъде приобщена към руското имперско наследство, да смени един имперски контрол с друг. Българите в края на 19-и век използват успешно възможността да се еманципират от чуждо господство – чието и да е то. Водена от лидери, стоящи на висотата на времето и на своята мисия, като Стефан Стамболов, България за кратък период от време се превръща в най-бързо и успешно модернизиращото се общество на Балканите. 10 ноември 1989-а завари българското общество в състояние, доста по-незряло за свобода. За половин век България бе преживяла изтреблението на своя обществен елит, контролът на комунистическата диктатура върху обществото бе сред най-силните и репресивни форми на тоталитарно управление в болшевизирана Източна Европа. Насилието бе последвано от десетилетия на развращаване на нововъзникващите елити – културни, стопански, експертни, с комбинация от репресии и съблазни. Когато рухването на съветската империя дойде като неочакван подарък за нас, българското общество все пак успя да се мобилизира и да създаде – в сравнение с всички други посткомунистически общества на Югоизточна Европа. Тази опозиция имаше много недостатъци. Тя бе незряла, неопитна, инфилтрирана с доносчици и агенти, нападната от нищожни амбиции и кариеристи на дребно и на едро. Тази опозиция страдаше от синдрома на радикализма, разцеплението и липсата на по-дълбока стратегическа визия отвъд няколкото ясни цели, поставени като ориентир за поведение. Въпреки всичко тази опозиция успя да се пребори срещу опитите трансформацията на българското общество да приключи с един модел на видоизменен контрол на бившата комунистическа партия върху обществото и държавата. Под ръководството на новосъздадената демократична общност бяха постигнати значими цели на общественото развитие. Бе създадена демократична политическа система. Макар и с много противоречиви стъпки в резултат на остра политическа борба бе осъществена икономическата реформа след комунизма. Постигнати бяха двете ключови стратегически цели за бъдещето на България – членството в НАТО и ЕС. И най-важно – дори и в най-опасните, тежки периоди на предизвикателства срещу демократичната система в страната ние успяваме – поне засега – да съхраним до известна степен своите граждански свободи – на словото, на гласоподаването, на свободно движение и на собствен личен избор за житейска реализация. Това не е малко – на фона на това, от което тръгнахме преди 30 години. Но много неща не успяхме да реализираме, още повече неща не осъзнахме докрай и не ги поставихме като цели в живота си – личен и обществен. Докато обикновените българи – с различни убеждения – се бориха за създаването на демократична система на управление, за гражданско равенство и обществен просперитет, най-ретроградните сили на комунистическия апарат и на политическата полиция, на Държавна сигурност уверено и арогантно заграбиха огромна част от националното богатство и формираха гръбнака на мощна система на организирана престъпност, подчинила стопанството и новата, крехка демократична държава. Криминалната бруталност и липсата на капацитет за ефективна икономическа дейност превърна тази олигархия в мощна преграда пред стопанския растеж и ефективното държавно управление на обществените процеси. Естественият процес на миграция в резултат на новопридобитата свобода се превърна за почти два милиона българи в императив за емиграция с цел прехрана и професионална реализация – които милиционерската мафия и нейната мутренска репресивна система отказаха на милиони обикновени българи. И до ден днешен заплащането на труда на българите е най-ниско в Европа – дори по мащабите на съседни страни като Румъния. Постигнала консолидиран контрол върху стопанството на страната и представителните институции на властта, Това даде възможност на високопоставената организирана престъпност безнаказано да развихря корупцията на високите – и на всички етажи на властта. Най-голямата опасност за демократичната система, за новопридобитата ни свобода са силните връзки и целенасочени опити на политико-икономическите мафиотски структури непрекъснато да разширяват сферите на контрол на възродения руски империализъм върху българското общество. Върху енергетиката, върху системата на публична информация, върху взимането на ключови решения за българската национална сигурност и българския национален интерес. 10 ноември е дата, която ни подсеща, че свободата и нейната настояща политическа форма – демократичната система на управление – не е удобно кресло, в което можеш да седнеш и да си починеш. Свободата е благо, което враговете на свободата се стремят да похитят и отменят с всички възможни средства – с лъжа, манипулация, хибридна война и пропагандна истерия, с контрол върху правото да избираш, с икономика по законите на джунглата, с рекет и открито насилие. Голямото мнозинство сред нас не сме доволни от резултатите, които постигнахме за тези 30 години възможна свобода. Но е жалко, когато недоволството води до озлобление или до отчаяние. Необходимо е да носим съзнанието на успяла нация, на успяло общество в основното – в избора на път, на принадлежност и на перспектива. И да превръщаме своя гняв и неудовлетвореност в мотивация за промяна и за борба – срещу тези, които не се отказват от възможността отново да ни поробят. Не съществува гаранция за успех по този път. Но други достойни пътища няма.", "date": "2019.11.11", "title": "30 години от 10 ноември"}
{"url": "https://www.dnevnik.bg/sviat/2019/11/11/3990302_britanskiiat_diplomat_sur_roburt_kupur_shte_iznese/", "text": "Британският дипломат сър  Робърт Купър  ще изнесе тази вечер лекция в София на тема \"Дипломация и емоция\". Събитието е организирано от Центъра за либерални стратегии и ще се проведе на ул. \"Г. С. Раковски\" 108 от 18.30. Сър Робърт Купър  e британски дипломат и бивш специален съветник на Европейската комисия за Мианмар и по въпроси, свързани с Балканите. Участвал е в развитието на Стратегията за сигурност на ЕС и Иранското ядрено споразумение. Роден и израснал в Кения, завършва Оксфорд и Университета в Пенсилвания. През 1970 г. започва работа в британската дипломатическа служба и продължава кариерата си в Ню Йорк, Токио, Брюксел и Бон. Завръща се в Лондон и оглавява отдела за планиране на британското външно министерство. Бил е заместник главен секретар на кабинета на Тони Блеър, както и специален пратеник на Великобритания в Афганистан. От 2002 година е съветник на върховните представители по външната политика на ЕС - Хавиер Солана и Катрин Аштън. Член е на Европейския съвет за външна политика (ECFR.eu). Автор е на редица публикации и на книгата \"Разпадът на нациите\" (\"Обсидиан\", 2004, The Breaking of Nations, 2000), която печели литературната награда \"Оруел\".", "date": "2019.11.11", "title": "Британският дипломат сър Робърт Купър ще изнесе лекция в София"}
{"url": "https://www.dnevnik.bg/v_pamet/2019/11/11/3990306_na_90_bez_nikoga_da_e_pushil_pochina_edin_ot_purvite/", "text": "Един от иконичните \"Мъже на \" Марлборо \" Робърт Норис почина на 90-годишна възраст, без никога всъщност да е пушил. Ликът му беше използван в кампаниите на  \"Марлборо\"  през 50-те, които целяха да променят имиджа на марката, промотирана преди това като \"женска\". В рамките на месеци образът на каубоя мъжкар увеличава продажбите, водейки до 300% увеличение в рамките на по-малко от две години, а \"Марлборо\" става водещата марка цигари на света през 1972 г. и остава такава и досега, пише в. \"Ню Йорк таймс\". 43% от всички цигари, купени в САЩ миналата година, са нейни, пише в. \"Форбс\". Норис е лице на кампанията в продължение на 12 години, но напуска, защото не иска да дава лош пример на децата си. ", "date": "2019.11.11", "title": "На 90 години почина един от първите \"Мъже на \"Марлборо\""}
{"url": "https://www.dnevnik.bg/bulgaria/2019/11/11/3990012_kratki_novini_direktorut_na_bolnicata_v_pazardjik_e/", "text": "                         Независимият и подкрепен от БСП кандидат за кмет на София Мая Манолова внесе в Общинската избирателна комисия искане за касиране на изборите в столицата. Според нея и инициативния комитет, който издигна кандидатурата ѝ, има сериозни нарушения, сред които и сигнали за купуване на гласове. \"Ние сме предприели каквото е трябвало. Да разобличим фалшификациите и злоупотребите с гласовете на гражданите и да призовем институциите и партиите да застанат зад честността на изборите\", заяви Манолова, цитирана от БНР. Манолова остана втора на балотажа срещу досегашния кмет Йорданка Фандъкова (ГЕРБ), която събра 49.98%. В група за лихварство са намерени ценности за 1 млн лева Трима души са задържани за организирана престъпна група за лихварство, действала в продължение на пет месеца в района на Павликени, съобщи Димитър Петров от Специализирана прокуратура. При процесуално-следствени действия са намерени над 1800 броя юбилейни монети, ценни метали, предимно златни. Като по първоначални данни тяхната стойност се оценява на около милион лева. Двама от задържаните за лихварство са и осъждани. Групата била добре организирана, като арестуваните имат и легален бизнес в областта на земеделие. Над 20 човека са пострадалите от дейността на групата. Директорът на болницата в Пазарджик е освободен поради съмнение за злоупотреби Директорът на Многопрофилната болница за активно лечение в гр. Пазарджик д-р Васил Вълчев е освободен по разпореждане на министър-председателя Бойко Борисов, съобщи правителствената информационна служба. Причината са появили се информации за злоупотреби с издаването на ТЕЛК решения. По разпореждане на здравния министър те ще бъдат проверени. В допълнение Изпълнителна агенция \"Медицински надзор\" от днес започна пълна проверка на лечебното заведение в Пазарджик.", "date": "2019.11.11", "title": "Кратки новини: Манолова поиска касиране на изборите в София"}
{"url": "https://www.dnevnik.bg/sviat/2019/11/11/3990309_diplomaticheski_trilur_-_djihadist_zasedna_v_nichiia/", "text": "Мъж, свързан с \"Ислямска държава\" в Сирия, е в капан - в \"ничия земя\" между Турция и Гърция. Това пишат гръцките издания  \"Прототема\"  и  \"Катимерини\" . Източници на двата вестника обясняват, че мъжът вероятно има американско гражданство и е бил изгонен от Турция. Гръцките власти обаче не му дават да влезе в страната. Турски медии отбелязват, че след това той бил насочен обратно към турската граница, но не бил пуснат в страната, от която тъкмо дошъл. Според \"Прототема\" той е бил транспортиран през границата, но не е пуснат на граничния пункт при Кастания (Черекьой), недалеч от Одрин. Не е известно как и дали той ще напусне буферната зона. Вестникът нарича случващото се \"дипломатически трилър\". Кадри на телевизия \"Хабер\"  показаха мъж, който маха към Турция  от буферната зона между двете граници. Това се случи, след като Анкара обяви, че започва да репатрира бойци на \"Ислямска държава\", които Западът не иска да прибира. Експерти обаче поставиха под въпрос как точно ще се осъществи това. Западни държави отказват да приемат бойците на \"халифата\", които в някои от случаите дори са лишени от гражданство и  не е известно по какъв механизъм  би могла да ги изгони Турция. Ситуацията се усложни и  след решение на холандски съд , че само децата на майки, присъединили се към \"халифата\", трябва да бъдат върнати, но държавата не е длъжна да приеме майките.", "date": "2019.11.11", "title": "\"Дипломатически трилър\" - джихадист заседна в \"ничия земя\" между Гърция и Турция"}
{"url": "https://www.dnevnik.bg/sviat/2019/11/11/3990280_katalunia_franko_i_nasilieto_nad_jenite_-_zashto/", "text": "Неотдавна Испания спря да бъде последната западна демокрация, устояла на изкушението на крайнодесния популизъм. Снощи пък \"Вокс\", партията, довела до промяната, се превърна в трета политическа сила в испанския парламент. \"Вокс\" - силно консервативната, искаща централизация на Испания организация, успя да увеличи подкрепата си с около милион гласа - от 2.6 на 3.6 млн. - и с почти 5 пункта, от 10.2 на 15.1% от гласовете, по-малко от година  след като за пръв път се озова във властта . На първите два от четирите парламентарни вота от 2015 г. насам (2015 и 2016 г.) тя взе едва над 0.2 на сто. Тя измести \"новите традиционни\" играчи на терена. Някога двупартийният модел на Испанската социалистическа работническа партия (PSOE) и консервативната Народна партия бе разбит от крайнолевите \"Подемос\" и центристите \"Граждани\". Сега втората от тези партии се срина (загуби 2.5 млн. гласа и 47 места) и голяма част от гласовете ѝ отидоха именно у \"Вокс\", а лидерът ѝ, начело от основаването преди 13 години,  се оттегли от политиката . Какво се случи и защо крайнодесните триумфираха със закъснение, в момент, когато най-силните години големите партии с подобна ориентация в Европа изглеждат отминали? Каталуня Безредиците, организирани от партиите на независимостта в Каталуня след присъдите срещу сепаратистки лидери - две години след събитията, временно ограничили автономията на областта - помогнаха на \"Вокс\". Партията иска централизация на испанската власт, при която множество автономни области се самоуправляват по редица въпроси. В Каталуня партията обеща и най-тежките възможни мерки срещу сепаратистите, каквито нито управляващите социалисти, нито Народната партия подкрепиха: въвеждане на извънредно положение и задържането на премиера Ким Тора. Испания, която опустя \"Вокс\" е големият победител от разгрома на \"Граждани\". Партията изсмука гласовете от най-обезлюдените общини в сърцето на Испания. Общо 66 депутатски места зависеха от гласовете в 19-те най-опустели провинции в сърцето на страната. Част от тях (13) бяха в ръцете на \"Граждани\", които опитваха да привлекат изгубилите населението си райони, някои заприличали на \"демографски пустини\". В област Кастия и Леон например пет от седем изгубени от \"Граждани\" места отиват при \"Вокс\". Заедно с Народната партия тя взе общо 11 от всички 13 изгубени депутати на центристката формация.      Франко и насилието над жените Историческата памет и насилието над жените бяха другите основни теми в кампанията на \"Вокс\". Те сплотиха електората, а покрай спора за препогребването на диктатора  Франсиско Франко  партията взе страната на семейството му и спечели  симпатиите  на все още франкистки настроената част от електората. Законите за наказания, свързани с убийства при насилие над жени, които бях друг ключов момент от програмата на Педро Санчес, също попаднаха на острите критики на \"Вокс\". Крайнодесните ги заклеймиха като дискриминация срещу мъжете и прекалено остри срещу извършителите. Например, смята \"Вокс\", трябва да се прави разлика дали извършителят е пил алкохол, или има психиатричен проблем, когато не може да се говори за \"омраза срещу жените\". Насилието, основано на полов признак, е \"политическа измислица\", а статистиките с подобни случаи се фалшифицират, защото \"фалшиви неправителствени организации\" живеят от тях, без да казват нищо например за насилието в мюсюлманските държави, продължаваха от \"Вокс\". Какво означава \"Вокс\" вече има над 50 депутати и може да поиска да бъдат обявени за противоконституционни законопроекти, които смята за проблемни. Вече няма да има възможност да го направи за двата закона - за историческата памет (и премахването на франкистките символи) и за затягане на мерките срещу насилието на жените. Така партията ще има по-голяма законодателна тежест в парламента. Лидерът Сантяго Абаскал заяви, че смята да използва това, за да се отърве от \"прогресистката диктатура\". Освен това партията дава заявка, че ще опитва да гледа и наляво, и надясно. Още преди изборите Абаскал се представяше като \"социалнопатриотична алтернатива\", която някой ден трябва да може да приобщи и левите избиратели. Абаскал заяви, че триумфът му е символ на \"усъвършенстването на испанската демокрация\", тъй като в парламента сега са \"по-истински и достоверно\" представени  нагласите  на избирателите.", "date": "2019.11.11", "title": "Каталуня, Франко и насилието над жените - защо крайнодесните успяха в Испания"}
{"url": "https://www.dnevnik.bg/sport/2019/11/11/3990294_mesi_moje_da_produlji_dogovora_si_s_barselona_kolkoto/", "text": "Лионел Меси сам ще избере дали и за колко време да продължи договора си с \"Барселона\", обяви президентът на клуба Хосеп Мария Бартомеу. Според ръководителя на каталунците аржентинецът все още може да играе на високо ниво и да бъде лидер на каталунците. \"Със сигурност, ако Лео продължи договора си, това ще задоволи желанието на всички страни. Той може да го направи за неопределен срок и той е този, който да го реши. Меси си е спечелил правото да каже кога ще спре с футбола. Виждам, че той още е силен и много амбициозен\", каза Бартомеу. Наскоро аржентинецът изрази желание да завърши кариерата си в \"Барселона\". Той дебютира за каталунците преди 15 години и е най-успешният играч в историята на клуба. Меси има 698 мача и 612 гола за \"Барселона\". \"Нямам съмнение, че Лео ще бъде с нас още две-три или пет години. Той не просто ще играе, а ще бъде лидер на този отбор\", добави президентът на \"Барселона\". \"Мисля, че е най-логичното Меси да остане в клуба и след края на кариерата си, той е свързан с \"Барселона\", през целия си състезателен път играе тук и може да предаде лидерските си качества и своя талант.\" През уикенда Меси  отбеляза хеттрик  при успеха над \"Селта\" с 4:1, негов 34-и в Ла Лига, с което се изравни с Кристиано Роналдо. \"Барселона\" е на първо място в Ла Лига и се бори за трета поредна титла.", "date": "2019.11.11", "title": "Меси може да продължи договора си с \"Барселона\", колкото поиска"}
{"url": "https://www.dnevnik.bg/sviat/2019/11/11/3990315_osnovatel_na_siriiskite_beli_kaski_e_otkrit_murtuv_v/", "text": "Британец, който е основател на организацията, обучила спасители в Сирия, станали известни като \"Белите каски\", бе открит мъртъв до жилището си в Истанбул. Говорител на организацията потвърди смъртта на Джеймс Ле Межърие, но допълни, че тепърва предстои изясняване на обстоятелствата. Дипломатически източник на \"Ройтерс\" казва, че британецът е открит мъртъв в квартал \"Бейоглу\". Турски медии съобщават, че тялото е открито в понеделник с фрактури на черепа и краката близо до сградата и изглежда, че е паднало от балкон на един от апартаментите. От службата на губернатора на Истанбул съобщиха, че е започнало обширно разследване. Източник на \"Ройтерс\" от силите за сигурност казва, че не е изключено да става дума за самоубийство. Ле Межърие бе бивш офицер от британската армия и основател на организацията с идеална цел Mayday Rescue. Тя създаде и обучи \"Белите каски\", чието официално име е Сирийска гражданска защита. Организацията с над 3000 доброволци действаше в контролираните от опозицията части на Сирия. Тя няколко пъти бе номинирана за Нобелова награда за мир, а документален филм за дейността ѝ спечели оскар през 2017 г. Британецът получи през 2016 г. Орден на британската империя за службата си в полза на сирийските цивилни. Смята се, че \"Белите каски\" са спасили хиляди хора по време на бомбардировките на руската и сирийската авиация и артилерийски удари. Но също така нейните членове документираха военни престъпления, включително употребата на химически оръжия. Тя и до днес работи в малка територия на опозицията в провинция Идлиб. Миналата седмица тя съобщи, че трима нейни доброволци са били ранени от руски обстрел. \"Белите каски\" години наред са обект на кампания за дезинформация, водена с подкрепата на руското правителство, припомня \"Гардиън\". Както тя, така и Ле Межърие и в последните седмици са атакувани от руското външно министерство, което твърди, че са свързани с местни структури на \"Ал Кайда\". В момента основатели на организацията са британското и германското правителство. Без обяснение администрацията на президента Доналд Тръмп оттегли в началото на 2018 г. финансирането за нея, което съставляваше около една трета от бюджета ѝ. Миналия месец парите отново се изпращат сред критики за изтеглянето на американските военни от Североизточна Сирия.", "date": "2019.11.11", "title": "Основател на сирийските \"Бели каски\" е открит мъртъв в Истанбул"}
{"url": "https://www.dnevnik.bg/evropa/zemedelie/2019/11/11/3990332_prez_2020_g_se_ochakva_priem_na_proekti_za_114_mln/", "text": "Преразпределяне на средства от схеми с по-нисък интерес към по-атрактивни, отваряне на нови мерки за кандидатстване и евентуален нов финансов инструмент, осигуряващ кредитиране на фермери при по-ниски лихвени нива. Това е планът за следващата година по програмата за развитие на селските райони, който бе разглеждан по време на заседание на Комитета по наблюдение, състоял се в понеделник. Очаква се през 2020 г. да започне прием на проекти по 11 схеми за подпомагане като общият бюджет е за близо 114 млн. евро. По време на заседанието на комитета за наблюдение е прието решение за преразпределяне на 77 млн. евро към три схеми- за подпомагане на млади фермери, за биологично земеделие и за инвестиции в земеделски стопанства, става ясно от съобщение на агроминистерството. Одобрено е и прехвърляне на 70 млн. евро от нестартирали мерки, които ще бъдат ползвани за откриване на прием по нова схема за подпомагане- за възстановяване на селскостопанския потенциал, претърпял щети от бедствия и въвеждането на превантивни мерки. Идеята за подобен прием на проекти бе обявена преди около месец след случаите на африканска чума по свинете в България, които успяха да унищожат 20% от животните в големите свинекомплекси. Средствата ще могат да бъдат ползвани и от други животновъдни стопанства, пострадали от болести по животните през последните години. Отделеният ресурс по линия на схемата за инвестиции в земеделски стопанства също ще бъдат насочени към животновъдството като приоритетно ще се подпомагат инвестиции, целящи повишаване на биосигурността във фермите. Нова схема, която се очаква да стартира през следващата година, е свързана със залесяване и създаване на горски масиви чрез почвоподготовка, закупуване на залесителен материал, ограждане на залесени територии като ще се насърчи и създаването на медоносни видове, съобщава агроминистерството. Проекти за биопроизводство пък ще се приемат само в случаи, че предстоящият одит на биосектора и системите за контрол в него излезе с положителни резултати. Комитетът за наблюдение на програма е взел решение и да бъде разработен финансов инструмент за кредитиране при по-ниски лихвени нива на земеделски стопани, млади фермери, микропредприятия и получаване на финансови помощи по отделни мерки от програмата, става ясно от информацията. Програмата за развитие на селските райони е с бюджет от 2.9 млрд. евро в периода 2014-2020 г.", "date": "2019.11.11", "title": "През 2020 г. се очаква прием на проекти за 114 млн. евро по земеделската програма"}
{"url": "https://www.dnevnik.bg/bulgaria/2019/11/11/3990311_cacarov_izbegna_otgovora_koi_sa_dvete_sgradi_v_koito/", "text": "Две сгради\", в които се назначават главният прокурор и председателите на върховните съдилища, е една от темите, които Сотир Цацаров коментира, но не изясни, в изказването си по време на  изслушването на Иван Гешев  във Висшия съдебен съвет (ВСС) на 24 октомври. Днес Цацаров бе попитан  кои са тези сгради , но вместо да отговори еднозначно на въпроса, го препрати към председателя на Върховния касационен съд (ВКС) Лозан Панов. \"Ще минат още два месеца и тъй като никой мандат не е вечен, от тази зала ще изляза и аз и никой няма да помни какво се е случило тук вътре – и което е по-важно – в две други сгради\",  каза Цацаров по време на изслушването  на Гешев, след като взе думата след председателя на Върховния касационен съд (ВКС) Лозан Панов и се обърна към него. \"Г-н Панов посочи по Би Ти Ви едната сграда - президентската. Предполагам, че той я знае. Вие пропуснахте да му зададете този въпрос, когато имате възможност го зададете. Очевидно той го знае по-добре\", каза днес Цацаров в отговор на въпрос на Силвия Великова от БНР дни след като  държавният глава отказа да издаде указ  за назначаването на Гешев и върна процедурата във ВСС. Така на практика той избегна пряк отговор на въпроса и насочи темата само към решението на президента по финализирането на избора на главен прокурор.  Помолен да уточни с въпрос: \"Тоест два пъти президентската?\", той отвърна: \"Да, най-вероятно два пъти е влизал там\". А в изслушването Цацаров твърдеше \"в две други сгради\", което не звучи като една и съща. \"Стана ясно, че не ВСС избира главния прокурор...\", започна с въпрос Великова, цитирана от  \"Клуб Z\" , но Цацаров я прекъсна: \"Не ми слагайте думи в устата. Става ясно - това го твърдите вие\". Той се обърна към нея, като посочи, че е излишно да водят такива диалози. \"Ще стигнем до това кой назначава директора на радиото и кой мести журналистите там\", допълни главният прокурор. \"Нали вие проверявате?\", попита Великова, а Цацаров отвърна, че не знае, като добави \"и аз слушам и гледам\". Включително и за сградата на радиото. И работата там и вътре в нея. Нали? Разбирате ме много добре. Мисля, че ви отговорих съвсем ясно\", заключи Цацаров. Той повтори пред журналисти тезата си, че Конституцията и законът изискват след отказа на Радев да назначи с указ Иван Гешев номинацията на единствения кандидат  да бъде прегласувана отново . В Закона за съдебната власт обаче  не е ясно регламентирано  на какъв етап трябва да се върне процедурата във ВСС, нито в какви срокове. \"Протакането на нещата не е решение. Този президент е показал, че няма склонността да протака нещата или да прехвърля отговорност\", отбеляза Цацаров, като преди това поздрави Радев, че даде мотиви за решението си открито, въпреки че Конституцията не го задължава. Но така или иначе президентът доказа съвсем ясно с позицията си до настоящия момент, че действа, както той се изрази, в обозрим срок. Следователно, така както досега Конституцията бе спазена, аз очаквам тя бъде спазена и в бъдеще\", каза още главният прокурор. По-късно в Благоевград Иван Гешев отново потвърди, че не се притеснява от \"поправителния изпит\" в четвъртък и добави, че някои хора се страхуват от закона и затова неговият избор се е оказал толкова труден. \"В резултат на работата в последните години много хора се притесняват от това, че прокуратурата активно осъществява своите пълномощия за противодействие на престъпността\", повтори за пореден път тезата си Гешев. Той добави, че не вижда причина държавният глава да се страхува от този избор, но не пожела да коментира мотивите на Радев да върне избора на ВСС.", "date": "2019.11.11", "title": "Цацаров избегна отговора кои са двете сгради, в които се избират \"тримата големи\""}
{"url": "https://www.dnevnik.bg/v_pamet/2019/11/11/3990254_novinata_za_smurtta_na_pisatelkata_alis_munro_e_bila/", "text": "Канадската писателка и носителка на \"Нобел\" за литература Алис Мънро почина на 89 години - това съобщение се появи в \"Туитър\" профил на издателството, което работи с нея McClelland & Stewart, позоваващо се на потвърждение от нейната дъщеря Шейла Мънро. Малко, след като новината се разпространи онлайн, се оказа, че е фалшива. Била е пусната от фалшив \"Туитър\" профил, създаден от италианският журналист Томасо Дебенедети, който и преди е разпространявал фалшиви новини за известни личности, писа сайтът Free News. За съжаление и \"Дневник\" попадна в капана на тази фалшива новина и за кратко тя беше публикувана. През 2013 г. Шведската академия присъди на канадската писателка престижното отличие, определяйки я като\"майстор на съвременния къс разказ\". Така Мънро, която е популярна с нейните \"големи хроники на малък канадски град\", се превърна в 13-ата поред жена, носителка на отличието, и първи лауреат на Канада в историята на наградите за литература, основани през 1901 г. Родена е в Уингам, Онтарио, на 10 юли 1931 г. като най-голямото дете на фермер с често гневен характер и болна от паркинсон учителка. Родният й град се превръща във фон на голяма част от сюжетите й.  Кариерата й като писател започва преди около 60 години, а нейните навици на писане, споменати в книгата \"Дневни ритуали\" (Daily Rituals), се изучават от почти всички начинаещи автори. \"През 60-те години като млада майка, грижеща се за две малки деца, Мънро пише в снопчетата време между домакинската работа и детския рев. Когато се отбивали съседи, не й било удобно да им казва, че се опитва да работи. Опитала се да наеме офис, но словоохотливият хазяин я прекъсвал и едва намирала време да довърши писането. В крайна сметка й отнело почти две десетилетия, за да събере материала за първия си сборник Dance Of The Happy Shades\", пише за нея \"Гардиън\". Първия си разказ публикува на 19-годишна възраст, а в ранните си години пише и поезия. В интервю за сайта VQR тя казва, че винаги е искала да пише, което се е струвало безкрайно странно в обкръжението й, основно съставено от фермерски семейства. Но според нея това всъщност е помогнало на спонтанността в прозата й. \"Бях голяма късметлийка, защото ако бях родена в богато семейство, например в Ню Йорк, и с родители, които знаят всичко за литературата, щях да си кажа, че не мога да пиша именно заради тази обремененост. В Онтарио, където никой нямаше представа от тези работи, реших, че няма нищо невъзможно в това да стана писателка.\" На български език през 2015 г. бе издадена книгата й \"Само живо\" (изд. \"Сиела\") в превод на Красимир Желязков.", "date": "2019.11.11", "title": "Новината за смъртта на писателката Алис Мънро е била фалшива"}
{"url": "https://www.dnevnik.bg/sport/2019/11/11/3990340_vlizane_vuv_formula_1_ne_stoi_na_dneven_red_za_mik/", "text": "Синът на седемкратния световен шампион във Формула 1 Михаел Шумахер  Мик Шумахер  не разглежда като опция влизане в шампионата през 2020 г. Германският пилот, който от началото на годината се състезава във Формула 2, предпочита да остане в поддържащите серии и да натрупа още опит. Шумахер младши е на 20 години, а през миналия сезон спечели  титлата в европейската Формула 3  във втората си година в шампионата. От 2019 г. освен с влизане във Формула 2 Шумахер отчете и с договор с академията на \"Ферари\". Той дори участваше в  тестове за скудерията в Бахрейн . Във Формула 2 германецът записа една победа и една най-бърза обиколка в 20 старта дотук. \"Ако получа шанс ще го сграбча с две ръце, но към момента смятам, че това не е реалистична опция, поне не и за 2020 г.\", каза Шумахер. Следващият сезон ще бъде последният с настоящите правила в спорта, а от 2021 в сила влизат промените в болидите. Според пресата в Италия Мик Шумахер ще получи пилотско място именно през 2021 г. или във \"Ферари\", или в тима на \"Алфа Ромео\". \"Засега моята цел е да остана във Формула 2, първата ми победа ми даде самочувствие, че мога да се боря за още такива, както и за титли\", добави германецът.", "date": "2019.11.11", "title": "Влизане във Формула 1 не стои на дневен ред за Мик Шумахер"}
{"url": "https://www.dnevnik.bg/evropa/2019/11/11/3990098_vulna_ot_eksplozii_s_kriminalen_harakter_zalia_shveciia/", "text": "Самоделните бомби са новото оръжие във войната между кварталните престъпни босове: Швеция преживява от началото на годината вълна от криминални експлозии - уникален феномен в Европа, който допълва уреждането на сметки с \"Калашников\".  Класирана сред най-богатите и най-проспериращите страни в света, Швеция се радва на слабо ниво на насилие в сравнение с другите западни страни. Но скандинавското кралство същевременно е обхванато от нарастваща социална маргинализация и социално-икономически различия, които се задълбочават повече, отколкото в която и да било друга странаq членка на Организацията за икономическо развитие и сътрудничество (ОИСР). В големите, а все повече и в средните градове, банди, често свързани с трафика на дрога, безчинстват и водят кървава война. Освен престрелките, които всяка година причиняват десетки убити и ранени, съперничещи си групи вече използват почти обичайно и взривни устройства, ръчни гранати или термос, пълен с барут. \"Не ни е известно подобно явление в чужбина\", призна шефът на шведската полиция Андерш Торнберг на пресконференция миналата седмица. \"Разбирам, че много хора са разтревожени от случващото се - имаме усещането, че уреждането на сметки става нещо обичайно\", допълни той. През последните дни няколко инцидента потресоха южните шведски градове. Бомба избухна на стълбище на жилищна сграда в Малмьо, третия по големина град в страната, взривно устройство беше намерено пред търговски център в Кристианщад, а експлозия повреди балкон на апартамент в Хеслехолм. От януари до октомври сапьори са се намесвали при 99 експлозии, двойно повече от същия период на миналата година, и заради 76 неексплодирали взривни устройства. \"Това се превърна в тенденция, една засилваща се тенденция\", казва Линда Стааф от службите за криминално разузнаване. Няколко жилищни сгради, но също и малки фирми и полицейски управления станаха мишена на атаки. Изолирано насилие Тези умишлени експлозии рядко водят до жертви за разлика от престрелките. От януари до октомври 33-ма души, повечето мъже под 30 години, бяха убити при 268 случая на уреждане на сметки с огнестрелно оръжие. В същия период на миналата година Швеция е регистрирала 37 убити при 248 случая. \"Понякога първоначалният конфликт е забравен отдавна и става дума само за репресии\", казва Линда Стааф. Според властите повечето от извършителите на престрелките са израснали в зони, които шведската полиция квалифицира като \"уязвими\". През юни властите публикуваха списък с около 60 квартали от този тип, които се характеризират с лоши социално-икономически условия и където \"престъпниците имат влияние върху местната общност\". За повечето от младежите, които израстват там, насилието се превръща в начин да си изградят име. \"Имаме примери, при които хора бързо са си спечелили голям престиж, убивайки някого в полза на трето лице\", разказва Линда Стааф. За Андерш Торнберг тази ескалация представлява \"невероятно сложно предизвикателство\", с което силите на реда трудно се справят, и за което дори самите полицаи признават, че добива нарастваща сила. На 7 юни зрелищна експлозия разруши фасадите на две жилищни сгради в Линкьопинг, на два часа с кола от Стокхолм. По чудо нямаше тежко ранени. \"В повечето случаи само по случайност няма ранени или убити\", казва Линда Стааф, уточнявайки, че авторите на тези престъпления изглежда все по-малко и по-малко се грижат да не причинят странични жертви. Имаше обаче и няколко убити, по-конкретно две малки деца през 2015 г. и 2016 г., което предизвика възмущение в страната. За Линда Стааф по-голямата част от насилието се ограничава до престъпните среди, но властите са свидетели и на случаи, при които бомбени атаки са били извършени и заради любовни връзки или \"просто за удоволствие\". Съветът за превенция на престъпността публикува през юни изследване, което показва, че макар престъпленията с насилие да са се увеличили в Швеция, нивото им все пак е по-ниско от регистрираното през 90-те и че макар убийствата в криминалните среди да са се увеличили, битовите са намалели. \"От глобална гледна точка Швеция отчита много ниски нива на смъртоносно насилие\", изтъква съветът. Според Бюрото на ООН за борба с трафика на наркотици и престъпността средното равнище на убийствата в света е 6.1 на 100 хил. души през 2017 г., 3 на 100 хил. в Европа и само 1.1 на 100 хил. в Швеция. /БТА", "date": "2019.11.11", "title": "Вълна от експлозии с криминален характер заля Швеция"}
{"url": "https://www.dnevnik.bg/analizi/predozirane/2019/11/11/3990348_predozirane_bai_ganyo_celuva_amerikanskiia_poslanik/", "text": "                         Премиерът Бойко Борисов шокира с фамилиарното си поведение извън всякакъв протокол пред посланиците на САЩ, Азербайджан и Кипър, които заведе да разгледат как върви строежът на интерконекторната газова връзка с Гърция. - Я, мойте приятели, бе де'а! - беше една от първите му реплики, която се чу във видеото от популярния от пролетта реалити сериал \"В джипката\", който пиарката му Севделина Арнаудова снимаше. В различните му серии Борисов обикаля страната, разглежда различни строителни обекти, а местните управници угоднически му обясняват докъде са стигнали и колко са му благодарни за това, което прави за региона им. \"Тука малко кално – да видите как става\", каза той поучително, оправяйки си вратовръзката, след като се ръкува с посланика на Азербайджан Наргиз Гурбанова и която е в София от по-малко от месец. Мустафа прие бурния порив на премиера като приятелски жест. \"Време хубаво сме поръчали!\", каза свойски премиерът на дамите, повеждайки ги пеша на оглед. \"Да, да!\", отвърнаха му те любезно на български език. \"В София много бърборят, но практиката е друго\", разясни им Борисов, обяснявайки каква е била процедурата за строежа на връзката.      \"А, знаеш ли кое е най-хубавото?\", обърна се той към вървящите до него Наргиз Гурбанова и Херо Мустафа. \"Археолозите намират неща, които кой иначе ще дойде тук да рови, да търси.\" След това им обясни, че в началото не се разбирал с археолозите, но след това те напълнили музеите с артефакти. \"Само за археологията са 4 млн. лв. – 2 млн. лв.... about!\", похвали се Борисов, вметвайки дума на английски. Заради неловката пауза при дългото пешеходно разстояние премиерът отново се изтъкна: \"Ей, виж кво време поръчах, топличко...\" През това време преводачите чинно превеждаха на посланиците. Ръководителката на археологическия екип, до която стигна шествието, също беше поздравена на \"ти\": \"Здравей, госпожо!\" обърна се Борисов към Херо Мустафа, която заедно с Наргиз Гурбанова беше прегърната преди това неочаквано от познат на Борисов, представен като зам.-шеф на БАН. В разговора с него стана ясно, че не достигат археолозите и реставраторите и Борисов посъветва един от тях, който беше на обекта: \"Направи една школа, Министерството на образованието да ти я финансира...\" Идилията беше прекъсната от журналисти, които зададоха неприятни за лидера на ГЕРБ въпроси. Една от журналистките поиска да зададе въпрос за изборите, но Борисов отсече: \"Не, не ме интересува\". След това все пак отговори, но с голямо неудовлоствие. Делегацията също беше осводомена от него за медиите: \"Това знаеш ли колко е неприятно за медиите да го слушат. Това, цялата им доктрина рухва. Те искат в България да е лошо, гадно. Тогава им е приятно\", обясни премиерът на неловко кимащите дами, които съпровождаше. Качвайки се в джипа си след археологическата разходка, Борисов нареди: \"Я, Херо да дойде тук!\" \"Тя да дойде тука отпред\", получи инструкции още веднъж охраната. Американският посланик прие поканата и седна на предната седалка до премиера шофьор. Докато се возеха, тя се обръщаше към него с учтивото \"Mr prime minister\". Той продължаваше на \"ти\". Два пъти сряза агентите на НСО, които се чуват по радиостанцията с думите: \"Стига бърборили!\" \"ПращаАх едни твои колеги да гледат \"Авионамс\" – ще се сетиш за кои ти говоря\", продължи на \"ти\" към американския посланик премиерът. Най-после джипът спря и Борисов обяви: \"Само ше слеза да ти кажа довиждане и заминавам за София, пък в четвъртък ще се видим.\" Той заобиколи колата, хвана с две ръце главата на Херо Мустафа, разцелува я, стисна я до гърдите си и я благослови: \"Да си жива и здрава!\" Разбра се, че я е поканил в четвъртък сутринта на кафе в Министерския съвет, за да обсъдят \"някои стратегически работи\". През пролетта боксьорът Кубрат Пулев целуна репортерката Дженифър Равало в края на кратко интервю след победата си срещу Богдан Дину в първия си мач в САЩ. Американката, наричана Джени Суши, нае известния адвокат Глория Олред и двете поискаха наказание за българина. Впоследствие спортната комисия в Калифорния спря правата му, глоби го и го задължи да посети образователен курс, свързан със сексуалния тормоз, който Пулев се принуди да изкара. Съвпаденията със случката с интерконектора обаче се случайни.", "date": "2019.11.11", "title": "Предозиране: Бай Ганьо целува американския посланик"}
{"url": "https://www.dnevnik.bg/photos/2019/11/11/3990069_fotogaleriia_svetovnite_snimki_na_denia_-_11_noemvri/", "text": "Участник в традиционен танцов фестивал в Непал.", "date": "2019.11.11", "title": "Фотогалерия: Световните снимки на деня - 11 ноември 2019 г."}
{"url": "https://www.dnevnik.bg/sport/2019/11/11/3990368_ljubomir_ganev_ochakva_da_bude_izkljuchen_ot/", "text": "Вицепрезидентът на федерацията по волейбол Любомир Ганев очаква да бъде отстранен от ръководството на организацията на извънредно Общо събрание. След заседание на Управителния съвет в понеделник, беше свикано събрание за 20 декември, последният работен ден преди Коледа. Ганев обяви, че очаква на него да бъдат изключени хора и добавени нови. \"Със сигурност очаквам аз да отпадна. Напоследък такива бяха индикациите, но това е нормално. В крайна сметка УС има думата, то трябва да решава. Аз винаги съм помагал на българския волейбол. Всичко, което съм постигнал е благодарение на волейбола, и ще продължа да го правя, без значение дали съм член на УС, или не\", каза Любо Ганев Нова телевизия. През септември се появи  напрежение между Ганев и федерацията  в лицето на председателя инж. Данчо Лазаров. Тогава федерацията се ядоса на твърдения, че Ганев е дарил 700 топки на клубовете.", "date": "2019.11.11", "title": "Любомир Ганев очаква да бъде изключен от ръководството на волейболната федерация"}
{"url": "https://www.dnevnik.bg/sport/2019/11/11/3990377_snimka_na_denia_prezidentut_radev_i_legendi/", "text": "Президентът Румен Радев уважи церемонията по повод 100 години баскетбол в България и получи почетна значка. \"Трябва да върнем младите хора на спортните площадки и да ги научим да бъдат отбор. Трябва да сме горди с тази годишнина, защото българите са едни от първите, които започват да практикуват баскетбол на Балканите\", каза той към присъстващите.", "date": "2019.11.11", "title": "Снимка на деня: Президентът Радев и легенди отбелязаха 100 години баскетбол в България"}
{"url": "https://www.dnevnik.bg/bulgaria/2019/11/11/3990389_stomatolog_e_opravdan_za_smurtta_na_dete/", "text": "Бившият депутат от Реформаторския блок и стоматолог Валентин Павлов е оправдан за смъртта на 14-годишно момче, което почина след операция под пълна упойка, съобщи сайтът lex.bg. Това е решил на втора инстанция Софийският апелативен съд (САС) и е отменил  условната присъда на Павлов от 3 години затвор , постановена преди година от градския съд. От САС съобщиха днес, че на втора инстанция са признати за виновни само подсъдимите с Павлов – съпругата му Венета Павлова и д-р Йонна Филипова. Те са осъдени условно на по година затвор, като апелативните съдии са намалили наказанията им, които бяха също условни, но от по 3 години затвор с 5-годишен изпитателен срок. САС е отменил и забраната им да работят по специалността си. Мотивите към присъдата още не са изготвени, а тя може да бъде обжалвана и протестирана пред Върховния касационен съд. Трагичният случай, заради който стоматологът Валентин Павлов, беше пратен на съд е от юни 2016 г. Тогава Павлов оперирал 14-годишния Алекс Иванов под пълна упойка в стоматологичната клиника, която управляват със съпругата си. Според обвинението, въпреки че били приятелски семейства, Павлов не уведомил родителите на момчето за рисковете от операцията, а им казал, че става въпрос за \"рутинна интервенция\", като последствията можели да бъдат леко неразположение и незначителни болки. Според констатацията на комисията, която бе сформирана по случая, непосредствена причина за настъпилата смърт на момчето е остра сърдечна и дихателна недостатъчност в резултат на малигнена хипертермия. Заболяването се среща изключително рядко, не може да се предвиди, при отключването му овладяването му е почти невъзможно, твърдяха в заключението членовете на комисията доц. д-р Росен Коларов и д-р Райна Боянова. В хода на разследването стана ясно, че на 14 юни 2016 г. момчето е постъпило на лечение в клиниката на Павлови за отстраняване на киста в лявата част на долната челюст. Според прокуратурата Павлов оперирал детето, след като еднолично и без консултация с анестезиолог, насрочил операцията под пълна упойка. Освен това, клиниката не разполагала с логистична и материална обезпеченост за въвеждане на пациентите под обща интубационна анестезия, в случай че възникне усложнение. След операцията състоянието на детето рязко се влошило – вдигнало температура 39.5 градуса, получило тахикардия – 152 удара в минута, затруднено дишане и повишено отделяне на въглероден диоксид. Това са и признаци на \"малигнена хипертермия\". Състоянието е рядко и животозастрашаващо, като се предизвиква от някои медикаменти, използвани за обща анестезия. В използваната упойка било посочено, че употребата ѝ би могла да доведе до злокачествена хипертермия. Обвинението твърдеше, че в такива случаи трябва да се използва дантролен натрий, което не било сторено с момчето. След като състоянието му не се подобрило, Павлов се обадил в \"Пирогов\" за линейка, но тя нямала нужното оборудване и детето било откарано в болницата час по-късно, където починало. Валентин Павлов беше кандидат-депутат и водач на листата на \"Реформаторски блок – Глас народен\" в Перник преди две години, когато главният прокурор Сотир Цацаров му поиска имунитета заради инцидента.  Обвинителният акт  беше внесен в съда в началото на юни 2017 година.", "date": "2019.11.11", "title": "Стоматолог е оправдан за смъртта на 14-годишен пациент"}
{"url": "https://www.dnevnik.bg/sviat/2019/11/11/3990247_teilur_suift_uteshi_samotnite_kitaici/", "text": "С концерт на американската певица  Тейлър Суифт  започна Денят на самотните сърца в Китай. Екстравагантното шоу бе платено от гиганта \"Алибаба\" (Alibaba) и Суифт се появи в края му, за да изпълни трите си песни Me!, Lover и You Need to Calm Down. Повече за Деня на самотните сърца  четете тук .", "date": "2019.11.11", "title": "Тейлър Суифт утеши самотните китайци"}
