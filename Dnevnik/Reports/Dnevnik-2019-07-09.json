{"url": "https://www.dnevnik.bg/evropa/2019/07/09/3936124_vupreki_vsichko_i_vsichki_prichinite_za_uspeha_na/", "text": "Обвиняван е, че лъже, че разделя хората, че е некомпетентен - няма значение, той е фаворитът на крайните консерватори за следващ британски премиер, защото в тази борба за властта Борис Джонсън има един главен коз:  Брекзит . Бившият кмет на Лондон изигра основна роля в кампанията за излизане на Обединеното кралство от ЕС на референдума през юни 2016 г. Това, което му печели доверието на твърдолинейните тори днес, е обещанието му да реализира Брекзит след провала на Тереза Мей. За разлика от него съперникът му, външният министър Джереми Хънт, страда от факта, че е  \"новопокръстен\" в каузата на Брекзит . Отначало той защитаваше оставането в ЕС по време на кампанията за референдума, после промени мнението си в края на 2017 г., както обясни - заради \"арогантното\" отношение на Брюксел на преговорите. Борис Джонсън  има \"поддръжници на места, много отдалечени от Лондон, където хората са много недоволни, че са гласували за Брекзит, а той още не се е състоял\", макар че първоначално бе предвиден за 29 март, обяснява пред АФП неговият биограф Андрю Гимсън. 160-те хиляди членове на Консервативната партия ще изберат един от двамата кандидати до края на месеца. Тази седмица те започнаха да получават бюлетините за гласуване. И това, което ги води, е Брекзит: 54 на сто от тях декларираха, че са готови заради него да жертват партията, а 61 на сто - да понесат значителните икономически последици, според проучване на \"ЮГов\" от миналия месец. Според друго проучване, публикувано миналата седмица, 90 процента вярват, че Борис Джонсън ще изпълни докрай обещанието си за излизане от ЕС без споразумение, ако не успее да предоговори плана за Брекзит, договорен от премиера Тереза Мей, срещу 27 процента за Джереми Хънт. \"Борис е смятан за истинския \"Брекзитър\", който ще изведе Великобритания (от ЕС) без сделка\", подчерта Антъни Уелс, директор на политическите изследвания в института \"ЮГов\". 55-годишният Борис Джонсън се кандидатира за премиерския пост дори още преди Тереза Мей да обяви оставката си на 24 май. Оттогава наблюдателите дебнат за гафа, който би могъл да спре похода му към властта. Но бившият шеф на британската дипломация ограничи медийните си изяви, с което си навлече обвинения, че бяга от дебата за стратегията си за Брекзит, оценена от критиците му като прекалено обща. Той избегна и въпросите след домашен скандал с партньорката си през юни, за който добросъвестни съседи подали сигнал в полицията. Поддръжниците му бързо му простиха скандала. \"Единственото, което има значение е, че този приятел ще реализира Брекзит\", заяви пред АФП Хаснаин Ахмед, 23-годишен технологичен анализатор, на неотдавнашна среща на Консервативната партия в Бирмингам. \"БоДжо\" наистина  очарова публиката  си със своята харизма и чувство за хумор и успява да отклони вниманието и критиките с импровизирани шеги или абсурдни анекдоти. \"Борис не отговаря много добре на въпроси, но пък Джереми Хънт е по-скоро скучен\", преценява Ричард Таскър, лидер на местна консервативна асоциация. \"Ще гласувам за Борис, защото той е най-добрият избор, за да обедини отново нашата велика партия.\" Страхувайки се от предсрочни избори, ако блокирането на Брекзит продължи, крайните консерватори мислят, че той е способен да обедини партията им, разделена между поддръжници и противници на Брекзит без отстъпка. През 2008 г., а след това и през 2012 г., Джонсън беше избран за кмет на Лондон със социално либерална и проимиграционна програма. После възприе съвсем друг тон по време на референдума през 2016 г., например като защитаваше ограничаването на имиграцията или цитираше неточни данни за цената на членството на Великобритания в ЕС. Освен това шокира много британци, сравнявайки забулените мюсюлманки  с \"пощенски кутии\" , макар че неговата платформа фактически защитаваше свободата човек да практикува религията си чрез облеклото. Представяйки се като победител, той \"почива на лаврите на миналите си успехи\", отбелязва Антъни Уелс. Все пак \"това изобщо не намалява неговата харизма и въпреки че в момента не е популярен\" извън партията си, \"мнозина (консерватори) вярват, че щом е успял преди, значи ще успее отново\". /БТА", "date": "2019.07.09", "title": "Въпреки всичко и всички: причините за успеха на Борис Джонсън"}
{"url": "https://www.dnevnik.bg/citat_na_deniia/2019/07/09/3936288_citat_na_denia_ukraina_i_gruziia_sa_zlobni_invalidi/", "text": "Това заяви известният с често шовинистичните си изказвания руски депутат Пьотр Толстой в реч пред долната камара на руския парламент. Зам.-председателят на Държавната Дума говори в подкрепа на искането срещу Грузия да бъдат наложени санкции заради нецензурните нападки, с които се нахвърли известен телевизионен водещ срещу президента Владимир Путин и покойните му родители. Грузия изгуби контрол над близо 20% от територията си след 5-дневната война с Русия от 2008 г., която завърши с признаването от Москва за независими републики на отцепилите се в началото на 90-т егодини Абхазия и Южна Осетия. От пролетта на 2014г. Украйна няма власт над полуостров Крим, анексиран от Русия, както и над части от две свои източни области, където Русия помага на местни сепаратисти, включително с въоръжение. Както телевизията в Тбилиси, така и държавните власти се извиниха и изтъкнаха, че това е неприемливо поведение. Но в Москва се фокусираха не върху това, че грузинското общество осъди проявата на Георгий Габуния от \"Рустави 2\" и той бе отстранен за 2 месеца от работа, а че са атакувани президентът и Русия. Русия не може просто да остави без отговор оскърблението по адрес на държавния ни глава и да позволи да се разговаря с подобен тон, каза още Толстой. Според него е дошло време да остане в историята \"съглашателската външна политика от 90-те години\". Думата  препоръча на правителството  да разгледа дали е целесъобразно срещу Грузия да бъдат наложени икономически санкции и да отправи подобно предложение на президента. Конкретните мерки може да са забрана за внос на грузински вина и вода, както и на паричните преводи между двете страни. Путин реагира в следобедните часове, като каза, че няма намерение да санкционира Грузия, а правителството препрати позицията му на депутатите като обяснение защо засега няма да предприеме нищо. Въпреки това председателят на Думата Вячеслав Володин обяви, че парламентът не променя мнението си, защото \"в Грузия се раздухва русофобия и предложихме конкретни мерки, които би било правилно да приемем\". Леонид Калашников, председател на парламентарната комисия за отношенията със Съюза на независимите държави (формацията, събрала повечето от бившите съветски републики след разпадането на бившия СССР), каза, че Думата няма да оттегли препоръката си към правителството. Той обаче зае по-обща позиция и обясни, че не ставало дума за конкретната ситуация, а за инициатива да се реагира, \"ако грузинското ръководство продължи да прави антируски изявления\"", "date": "2019.07.09", "title": "Цитат на деня: Украйна и Грузия са злобни инвалиди, има ги само благодарение на Русия"}
{"url": "https://www.dnevnik.bg/gradska_sreda/2019/07/09/3936158_shte_ima_200_parkinga_za_e-trotinetki_i_velosipedi_v/", "text": "Схема от 200 паркоместа за велосипеди и електрически тротинетки е изготвена за центъра на София. Те ще могат да се ползват от всички софиянци и ще са безплатни, обявиха от общинската програма \"Зелена София\". Всяка стоянка ще бъде разположена върху едно сегашно паркомясто за кола в синята или зелената зона, като ще бъде обозначена със знак и боядисана, за да е разпознаваема. Тя ще може да побира 10-12 тротинетки и 6 велосипеда. Подготовката на системата от такива паркоместа в центъра вече предизвика интереса на три компании за даване на велосипеди и главно на електрически тротинетки под наем, обяви Петко Анчев от общинската програма \"Зелена София\". Тротинетките ще се зареждат през нощта, а рано сутрин – между 6 и 7 ч., ще бъдат предлагани на желаещите да ги наемат почасово. Всеки ще може да включва е-тротинетката чрез телефона си, след като плати. Засега няма огласени варианти на цената за ползване. Е-тротинетките имат пробег до 25 км с едно зареждане, а скоростта, която могат да развиват е до 20-25 км/ч. Те ще се вземат от една стоянка и после ползвателят ще ги оставя на друга. Затова центърът на града ще е наситен с толкова много паркоместа за е-тротинетки, обясниха от \"Зелена София\". \"Миналата седмица бяхме във Виена с общински съветници от транспортната комисия и проучихме техния опит\", каза Анчев днес пред общинската комисия по околна среда. В австрийската столица вече се дават под наем 7000 е-тротинетки. До входовете на парковете и градините ще има буферни стоянки за двуколесните возила като по този начин ще се показва, че общината не толерира ползването им в зелените площи. \"Забранено е карането на велосипеди и тротинетки, както по тротоарите и в пешеходните зони\", напомни Анчев. Е-тротинетките под наем не би трябвало да се крадат, тъй като ще имат собствен софтуер, който няма да разрешава да се задвижи мотора, смята той, но решение на този проблем ще търсят компаниите, които ще ги дават под наем. През есента на стоянките ще се монтират скоби за заключване на велосипедите. Планира се изграждането на още 40-50 стоянки, но на тротоари, които не се ползват от пешеходци. На въпрос защо не са предвидени стоянки в по-крайните квартали, Анчев обясни, че сега идеята е да се овладее евентуалния хаос в центъра на града от предстоящото масово навлизане на този начин на придвижване като се наложат ясни правила.", "date": "2019.07.09", "title": "Ще има 200 паркинга за е-тротинетки и велосипеди в центъра на София"}
{"url": "https://www.dnevnik.bg/sviat/2019/07/09/3936284_ruski_komici_zaburkaha_zaev_v_skandal_sus_zapis_s/", "text": "Премиерът на Северна Македония Зоран Заев си навлече критики и призиви за оставка, след като стана поредната жертва на руски комици със спорна репутация. Представили се в телефонен разговор за бившия украински президент Петро Порошенко. В публикувания запис се чува как Заев казва на руснаците Владимир Кузнецов (известен като Вован) и Алексей Столяров (Лексус), с които говори три пъти за месеци, че е готов да даде 100 хил. евро на Вселенския патриарх Вартоломей в името на предоставянето на автокефалност на Македонската православна църква. Според достъпния онлайн аудиоматериал Порошенко казва, че това е \"малко пожертвование\". \"В моя случай платих 150 хил. евро, за теб е по-евтино\", продължава \"Порошенко\", имайки предвид признаването на украинска православна църква по-рано тази година. \"Да! Това е много хубаво. Без проблем. Нормално,\" отвръща Заев при обяснението, че тези 100 хил. евро в брой са нужни, за да се забърза процедурата за признаването на автокефалността на Македонската православна църква - Охридска архиепископия. \"Порошенко\" допълва, че парите трябва да се дадат лично. Според Заев \"няма никакъв проблем\". В публикувания материал може да се чуе и как \"Порошенко\" казва на македонския премиер, че в момента е с генералния сектетар на НАТО Йенс Столтенберг и пита събеседника си дали би искал да разговаря с него. В резултат и \"Столтенберг\" се включва в разговора. \"Пряко посегателство срещу интересите\" Заев реагира часове след публикацията. На пресконференция той каза, че се възприема като \"жертва на отвореността си към всички македонски партньори и гражданите\", без същевременно да е ощетил държавата. Уточнявайки, че в записа, отнасящ се до предложението за 100 хил. евро и МПЦ, е имало \"намеса\" и манипулациите могат да създадат погрешни заключения, той добави, че случаят \"нанася пряка вреда на стратегическите ни интереси в НАТО\" и е \"пряко посегателство\" срещу целите на Скопие. \"Но не съм единственият. С такива разговори са изманипулирани голям брой политици. И мога да кажа, че съм в добра компания,\" допълни той. Премиерът обясни, че в записа за МПЦ може да се чуе \"лична позиция, че ще направя всичко, което трябва, за автокефалността на МПЦ\", предаде  електронното издание МКД . С думите си Заев не потвърди, че записът не е подправен, но даде да се разбере, че е разговарял с комиците. Това подтикна опозиционния лидер Християн Мицкоски да поиска оставка вместо извинение\", тъй като всичко освен \"оттегляне и подписване на извънредни парламентарни избори\" би било \"лицемерие\" (редовните трябва да са в края на следващата есен). На някои македонски издания прави впечатление, че Заев показва в записите отрицателно отношение за политиките на Русия и Сърбия към Косово, за намесата на Русия на Балканите и присъствието на шпиони в региона. Други обръщат внимание на необичайните му реакции - \"Порошенко\" казва, че е открил далечна родствена връзка с Александър Македонски (и се шегува, че би трябвало да бъде наричан Питер Македонски), а Заев не поставя въпроси; когато чува, че според учени в Киев украинците са \"древни шумери\" отговаря, че е чел за това. Работят ли за някого Вован и Лексус Заев не уточни за кого смята, че работят Вован и Лексус, но добави, че са част от схема за \"класическа политическа дискредитация\". Случилото се обаче трябва да разтревожи целия демократичен свят и да се разгледат сериозни промени в протоколите за сигурна комуникация. Според публикувания в \"Ютюб\" запис трите представени разговора са се състояли в края на август 2018 г., януари 2019 г. и на 20 април тази година. От момента на първия досега е изминала почти годита, а Заев е \"уверен, че общува с президента Порошенко\", доказателство е начинът, по който е обсъждал с фиктивния украински президент както страната си, така и международната обстановка, продължават комиците. Списъкът на Вован и Лексус с \"жертви\" се разраства. В него са френският президент Еманюел Макрон, фаворитът за британски премиер Борис Джонсън, председателят на Европейската комисия Жан-Клод Юнкер, бившият грузински президент и украински политик Михаил Саакашвили, турският президент Реджеп Тайип Ердоган, беларуският му колега Александър Лукашенко и изпълнителят Елтън Джон. В списъка, заедно с други политици от Балканите, влиза и лидерът на опозицията и признат от близо 50 държави за временен президент на Венецуела Хуан Гуайдо. Начинът, по който комиците се представят, се променя в зависимост с кого трябва да разговарят - общувайки с Макрон, един от тях твърди, че е украинският президент Володимир Зеленски. Макрон от своя страна честити на Зеленски победата на изборите и получава отговор, че новият държавен глава \"се чувства като руския президент Владимир Путин\" заради близо 73-те процента от гласовете, които спечели. Записът с Ердоган бе публикуван на сайта на телевизия RT, но Анкара отрече автентичността му. Вован и Лексус твърдят, че просто шегаджии и се ръководят в действията си от желанието за смях. Те отхвърлят предположенията за политически елемент, тъй като звънят и на футболисти, телевизионни водещи и други, които нямат нищо общо с политиката. Критиците им твърдят, че това е част от стратегия на Кремъл за дискредитиране на доверието към чужди лидери и че телефонният контакт със световни ръководители не може да стане без поддръжката на служби за сигурност. Комиците настояват, че им помага само \"мрежа от доброволци\" и действият само чрез мобилни телефони, пише скопският сайт  \"Нова\" . Попитани защо никога не са се шегували с Путин, те казват, че \"не е лесно да се влезе в контакт\" с него, тъй като той няма личен болине телефон и използва само \"официалните канали\". Вован и Лексус обаче добавят, че проявяват известна автоцензура - не искат да се шегуват с Путин и да вредят на страната си.", "date": "2019.07.09", "title": "Руски комици забъркаха Заев в скандал със запис с идея за подкуп за Вселенския патриарх"}
{"url": "https://www.dnevnik.bg/sport/2019/07/09/3935738_i_vlizat_v_edin_bar_borisov_bojkov_ganchev_domuschiev/", "text": "Звучи като начало на виц. Само че не е. И не се засичат случайно някъде, а сядат съвсем тържествено в кабинета на премиера. В понеделник  министър-председателят привика трима от най-големите играчи в българския футбол , ръководещи съответно \"ЦСКА-София\", \"Левски\" и \"Лудогорец\" - те седнаха от едната страна на масата, като до тях застана и председателят на Българския футболен съюз Борислав Михайлов. Срещу тях се подредиха освен домакина Борисов - главният прокурор Цацаров, заместник главният прокурор Иван Гешев (спряган за евентуален негов наследник) и министърът на вътрешните работи Младен Маринов. И това звучи като виц. Но не е. От малкото официални изявления след срещата беше потвърдено, че това са се договорили участниците няколко дни преди старта на новото първенство. Дали все пак няма да се окаже виц, ще си проличи в мачовете. Каквито сте ги вършили досега - забравяме, но внимавайте  Човек с голямо въображение би си помислил, че информацията за покупка на мачове не би трябвало да е обект на преговори, а на проверки и разследване...Или че поне на срещата са били поставени въпроси, свързани със скандали, като този от последния кръг в миналия сезон, в който се решаваше титлата, а  \"Черно море\" отстрани свои основни играчи за гостуването си на \"Лудогорец \" заради съмнения, че са играли симулативно срещу ЦСКА три седмици по-рано. Но не. Както каза президентът на БФС Борислав Михайлов казусът \"Черно море\" не е обсъждан, защото \"никой не е питал\". Едва ли изтерзаният български футбол би могъл да понесе по-голям удар от това, че открито от най-високите етажи на властта се говори за проблема му с почтеността. И от това, че на място са главният прокурор и министърът на вътрешните работи, за които явно всичко, ставало до момента, е без значение, важно е започващото първенство да върви \"спокойно\". Всъщост от коментар на Борисов се разбра, че ролята на Цацаров била по-скоро за тежест - да имат едно наум събеседниците отсреща за действията си в бъдеще. А миналото? То си остава назад и в него никой не гледа. Можем да питаме и за кои дейности. Всеки от футболните босове има големи бизнес интереси в различни сфери, някои са били разследвани от прокуратурата, други проверки - може и да не са станали публични, но проверка може да им бъде образувана по всяко време и все ще се намери за какво. Макар и не за това, за което може би трябва. И всички стоят и пред официалната камера се усмихват на Борисов (МС разпространи кратко видео без звук). Или взаимно си се подсмихват. А главният прокурор - за тежест. Срещата даде отговор на много въпроси. Но остави във въздуха други. Като например ще се зарови ли някой в скандалите от предния сезон или в думите, на Ганчев от по-миналата пролет, когато той директно заяви, че титлата е капарирана и ЦСКА и \"Левски\" ще си \"играйкат\"? Каква е ролята на агитките и имат ли друга употреба извън стадионите. Спасителят Борисов първо предупреждава Проблемите с почтеността в българския футбол не са от днес и вчера, нито започват от началото на хегемонията на \"Лудогорец\". В последните години обаче осезаемо се задълбочиха, като за лошия цялостен образ на българския футбол спомага и пълният крах на националния отбор, който не е играл на голямо първенство от Евро 2004. Кулминацията дойде в края на миналия сезон с  огромния скандал  с отстранените играчи на \"Черно море\", останал невидим за БФС и прокуратурата. Първенството свърши, \"Лудогорец\" отпразнува осмата си поредна титла и... нищо. Подобен скандал - без значение кой е виновен - би довел до сътресения във всяко нормално първенство. Не и в България, където просто се чака хората да забравят и да им се сервира ново зрелище. А то е на прага и Борисов влезе в любимата си роля - на спасител и умиротворител. Той се намеси, като направи немислимото и събра на една маса Домусчиев (макар и Георги, а не Кирил), Ганчев и Божков. \"Не пренебрегвам останалите (клубове), но щеше да стане голям панаир\", каза министър-председателят пред \"Дарик\". И обясни мотива за срещата: \"Имаме претенциите не да се месим в дейността на футболния съюз, но да изкажем своите виждания\". Едно от предположенията за необичайната среща е, че е дошъл сигнал или предупреждение от чужбина, свързано със скандалите в българския футбол и премиерът е решил да действа в неговия си стил. Друга версия е, че министър-председателят прави превантивни движения преди сезона, за да се избегнат тежки конфликти и нагнетяване на напрежение сред фенските маси. Според непотвърдена информация на \"Дневник\" преди месеци Борисов вече е предупредил Домусчиев и Ганчев да играят честно през пролетта. Само че тогава това е станало в неофициален разговор. Министър-председателят насочи вниманието към проблема с натиска върху  футболните съдии, които щели да имат таен телефон  и при проблем - ще се намесват властите. \"За да си имаме уважението, аз първо предупреждавам. Дали сме им таен телефон. Който има желанието да ги плаши, да ги тормози или да ги подкупва, може да попадне на подобни мероприятия и тогава всеки да си носи отговорност, няма значение колко велик е клубът. И няма на кого да се сърди. Затова и бях поканил на срещата главния прокурор, заместник главния прокурор и вътрешния министър. Ако са ме разбрали - добре, ако не - ние все пак ще си проведем своите мероприятия\", каза Борисов. И това звучи като виц, но не е. Посланието е предадено публично - като строг родител премиерът накара трите най-големи деца да внимават, за да няма последствия. Президентът на БФС Борислав Михайлов, каза, че  най-влиятелните клубове са си обещали да има пълен феърплей  и да не се притесняват съдиите. \"Големите клубове си стиснаха ръцете, което се случва доста рядко\", уточни той. Най-силно прозвуча  изказването на Ганчев . \"Договорихме се - дано да е за последен път и да има феърплей. Разбрахме се да не се купуват мачове, да не се купуват съдии, да не се пробиват отбори. Да има пълен феърплей и да победи най-добрият\". Главните заподозрени Отсъствието на Кирил Домусчиев направи най-силно впечатление. Според непотвърдена информация на \"Дневник\" Ганчев казал на срещата, че собственикът на \"Лудогорец\" е трябвало да присъства, защото е в основата на необходимостта да се организира срещата. \"Георги Домусчиев се занимава повече с футбол от брат си\", опита да обясни Борисов, но думите му прозвучаха изключително неубедително и нелогично предвид това, че Кирил Домусчиев е лицето на властта в \"Лудогорец\", член е на изпълнителния комитет на БФС и обикновено той е човекът от двамата братя, който говори пред медиите по въпросите с клуба и футбола. Тъкмо преплитането на многото функции на Домусчиев (който е собственик на \"Нова броудкастинг груп\", която излъчва мачовете от Първа лига, и е собственик на \"Футбол про медиа\", която купи телевизионните права от БФС и ги продаде на \"Нова броудкастинг груп\") е в основата на недоволството на \"ЦСКА-София\". Ръководеният от Ганчев клуб  поиска БФС да даде зелена светлина мачовете му да се излъчват по друга телевизия , заради \"четворен конфликт на интереси\" при Кирил Домусчиев. Темата е била засегната на срещата при Борисов, като Георги Домусчиев се е позовал на решението, с което Комисията за защита на конкуренцията посочи при сключването на сделката за \"Нова броудкастинг груп\", че  конфликт на интереси няма . Михайлов каза, че юристите на БФС ще разгледат случая и ще отговорят на червените. Желанието на \"ЦСКА-София\" да се отдели от договора за телевизионните права беше изразено публично в деня след скандала от последния кръг на миналия сезон. Тогава от \"Борисовата градина\"  видяха целенасочена атака от \"Лудогорец\" и от някои медии . \"Ще обмислим начин как да се преразгледа участието ни в договора за собственост на телевизионните права и ние да не бъдем отразявани от тези навързани като свински черва медии, сайтове и телевизии. Не е тайна, че ЦСКА генерира най-голям зрителски интерес и рейтинг на гледаемост. Готови сме обаче на крайни действия само и само да защитим честта на на армейския клуб\", казаха от клуба на 25 май. Отношенията между Ганчев и Кирил Домусчиев са крайно обтегнати от много години, като вероятно в основата са засегнати икономически и бизнес интереси. Преди повече от четири години \"Литекс\", чийто ръководител беше Ганчев, излезе с остра декларация, насочена към Домусчиев, в която се говори за  \" намазана и гелосана делиорманска мъжка мастия\" . Третото (не)очаквано лице на масата на Борисов беше Васил Божков. Появата му може да се приеме като новина, тъй като е първата в качеството му на човека на новата власт в \"Левски\" (любимият отбор на премиера Борисов - бел.ред.). Официално Божков няма общо със сините, а като собственик на клуба в началото на март беше представен Георги Попов - негов приближен в \"Нове холдинг\". До момента бизнесменът, чиито интереси са силно застъпени в хазартния сектор, нямаше официална публична поява, свързана с \"Левски\". Според неофициална информация, на срещата Божков заявил, че няма да инвестира, ако се помага само на един отбор. А след събитието разговарял няколко часа с Ганчев. Светлото бъдеще Времето ще покаже дали и как срещата на високо ниво в Министерския съвет ще се отрази на футболното първенство. То се очаква с интерес заради заявката, която \"Левски\" дава, че може да се включи в надпреварата за титлата докато продължава да се бори за стабилизирането си. Главният мениджър на ЦСКА Стойчо Стоилов заяви, че не вярва, че нещата ще се променят. \"Премиерът щом лично се е заел и с неговия авторитет, ако той не може да промени тези неща, значи... Нека видим тази година какво ще се случи\", каза Стоилов пред Би Ти Ви. БФС продължи традицията преди сезона да пожелава на клубовете успех и да играят честно. Този път го направи с \"приятелски апел\". \"От позицията си на регулаторен орган на футбола на всички нива у нас, БФС изразява категоричната си готовност да осигури безпроблемното протичане на сезон 2019/2020 и отправя приятелски апел към клубовете-участници за тяхното съдействие с цел новото първенство да е още по-вълнуващо и атрактивно\", пише в сайта на футболния съюз. Успоредно с това дойде и друго послание на премиера - държавата да поеме издръжката на клубовете за детско-юношеския футбол - за треньори, деца, екипировка. \"Без такси - всяко дете, което иска да тренира, дори да е от по-бедно семейство, да има екип, обувки. Или както финансовият министър казва - за децата няма да инвестираме само за татуировки\", каза Борисов. По думите му \"след три-четири години ще видите как ще се развият клубовете\". Дали това е възможно, след като същите тези клубове трябва да се \"договарят\" и да обещават пред министър-председателят да играят честно? И това как се обяснява на деца ?!", "date": "2019.07.09", "title": "И влизат в един бар Борисов, Божков, Ганчев, Домусчиев и...Цацаров"}
{"url": "https://www.dnevnik.bg/sviat/2019/07/09/3936294_za_pruv_put_kompaniia_za_kosmicheski_turizum_shte/", "text": "Британският милиардер Ричард Брансън планира да направи \"Върджин галактик\" (Virgin Galactic) първата листвана компания в сектора на космическия туризъм, предадоха световните агенции, цитирани от БТА. Върджин галактик и нейното производствено подразделение \"Спейсшип къмпани\" (The Spaceship Company) предприеха стъпки за излизане на борсата на за първи път на компания за полет на хора в космоса, посочва Брансън в съобщение, цитирано от ДПА. Преди да започне търгуването на борсата, Върджин галактик трябва да приключи сливане със \"Сошъл кепитъл хедософиа\" (Social Capital Hedosophia), специализирана компания за целеви сливания и поглъщания, начело на която е бившият мениджър на \"Фейсбук\" (Facebook) Чамат Палихапития. \"Сошъл кепитъл хедософиа\" ще притежава 49 процента от компанията, която се оценява на около 1.5 млрд. долара. Палихапития каза днес пред Си Ен Би Си, че \"Върджин галактик\" планира да стане печеливша на годишна основа до 2021 година, като компанията е на път да полети с първия си клиент до една година. Цената ще намалее \"Върджин галактик\" се сблъска с жестока конкуренция на компании като \"Блу ориджин\" (Blue Origin) на основателя на \"Амазон\" (Amazon) Джеф Безос и \"Спейс екс\" (SpaceX) на основателя на \"Тесла\" (Tesla) Илон Мъск. \"Върджин галактик\" съобщи, че има резервации от над 600 души, сред които и много популярни личности, от 60 страни, като е получила депозити на стойност 80 млн. долара и потенциални приходи от 120 млн. долара, отбелязва \"Асошиейтед прес\". Някои от притежателите на билети на \"Върджин галактик\" чакат вече над 14 години за пътешествието си. Полет от 90 минути, който позволява на пътниците да усетят за няколко минути безтегловност, струва около 250 хил. долара, отбелязва \"Ройтерс\". Очаква се цената рязко да се понижи през следващото десетилетие, като пътуването в космоса ще става по-достъпно за обикновените хора, каза пред Си Ен Би Си Брансън.", "date": "2019.07.09", "title": "За пръв път компания за космически туризъм ще излезе на борсата"}
{"url": "https://www.dnevnik.bg/sport/2019/07/09/3936210_sasho_dikov_cacarov_i_geshev_se_pokazaha_kato_pionki/", "text": "Свръхинтересен беше форматът. От едната страна бяха един бивш охранителен бос, до него един бивш охранител на престъпен бос. От другата страна на охранителния бос беше една персона, чиято жена е участвала в доказана престъпна имотна сделка. На другия край на масата беше една друга персона, чиято майка на децата е участвала в съмнителни бизнес сделки със съдружника на главния обвиняем по едно от най-скандалните дела в България. Естествено, че става дума за Бойко Борисов, вътрешния министър и за главния прокурор и за заместник главния прокурор. Интересно е срещу тях кой седеше. В центъра на другия отбор - дрескодът също е много важен и предполагам, че е направил впечатление на немалко хора - човек с тениска и дънки, чийто дрескод отговаряше по какъв начин се отнася човека срещу него с бялата риза и навитите ръкави до лактите. Човекът с тениската и дънките е царят на хазарта. До него беше царят на захарта, който заради обвинения в ДДС измами от години е подсъдим. От другата страна - братът на царя на корабите и царя на зоофармацевтиката. А на всичкото отгоре самият цар на корабите блестеше с отсъствието си. Всъщност именно този цар беше повод за тази среща, заради писмо написано от царя на захарта, че има четворен конфликт на интереси, касаещ Кирил Домусчиев. Накрая на единия отбор, вместо да е в центъра - като президент на БФС, седеше царят на дансинга по чалготеките. Оттук-нататък при тези два отбора, които имаха среща, всеки опит за сериозен коментар губи всякакъв смисъл. Това е поредната нелепа и абсурдна проява на Цацаров и Гешев, които се показаха като пионки, стоящи там незнайно за какво. Вместо Цацаров да ги привиква тези от другата страна. Достатъчен е само последният случай - шест човека от \"Черно море\" са махнати за съмнения за корупция. Това е предостатъчно основание да разкатаят играчи и шефове от \"Черно море\" и ЦСКА.", "date": "2019.07.09", "title": "Сашо Диков: Цацаров и Гешев се показаха като пионки на срещата при Борисов"}
{"url": "https://www.dnevnik.bg/sport/2019/07/09/3936317_cska_potegli_v_evropa_s_ubeditelna_pobeda_nad/", "text": "ЦСКА започна европейското си участие през сезона с убедителна победа над черногорския \"Титоград\" 4:0. Червените на практика си осигуриха продължаване към втория предварителен кръг на Лига Европа, още преди изиграването на реванша. Близо 12 хиляди зрители на стадион \"Българска армия\" видяха четири гола и много атрактивни изпълнения. За ЦСКА се разписаха Евандро, Тиаго, Жеферсон и Кристиян Малинов. \"Доволен съм като за първи мач. В играта ни обаче имаше и много пропуски. Казах на момчетата, че трябва да се раздават и да работят\", каза след двубоя треньорът на ЦСКА Добромир Митов. Освен четирите гола в играта на ЦСКА се видяха и доста пропуски в защита. Съперникът не се възползва от неточностите, които имаше преди почивката. Треньорският щаб на червените заложи на няколко нови имена, сред които бяха Греъм Кери, Диего Фабрини и Пламен Гълъбов.Последният стартира вместо опитния Николай Бодуров. ЦСКА можеше да открие резултата още във втората минута, но изстрел на Али Соу мина край вратата. В началните минути червените действаха активно и наложиха домакински натиск, който принуди гостите от Черна гора да се защитават в своята половина. Постепенно след 20-ата минута \"Титоград\" погледна по-смело в предни позиции и без да прави нищо кой знае какво стигна до ситуации. Те дойдоха след грешки в защитата на ЦСКА, най-вече от Гълъбов, който беше колеблив. На ниво обаче се представи вратарят Витаутас Черниаускас. Проблемите на ЦСКА идваха от липсата на идеи в предни позиции и еднообразието в атака, което се свеждаше до центриране на топката от фланговете. Защитата на \"Титоград\" обаче се справяше с всички ситуации. Пет минути преди края на първата част ЦСКА поведе чрез гол на Евандро. Бразилецът добави, след като вратарят на черногорците Саша Иванович изпусна топката при изстрел на Тиаго от свободен удар. Червените можеха да удвоят аванса си малко по-късно, но Гълъбов удари греда от няколко метра. През втората част ЦСКА продължи да бъде значително по-добрият отбор на терена и да създава положения. Червените се нуждаеха от осем минути след подновяването на играта, за да стигнат до втори гол, който да ги успокои. Негов автор стана Тиаго. Той вкара с глава от няколко метра, добавяйки изстрел на Кери. Първоначално вратарят Иванович парира удар на крилото, но нямаше шанс срещу португалеца. Само две минути по-късно ЦСКА вкара още веднъж. И третият гол падна след неубедителна намеса на черногорския вратар. Този път Али Соу стреля, но вратарят изби, а при добавката притичалият Жеферсон се разписа. Крайният резултат фороми Криситян Малинов, който влезе от пейката. Той наказа грешката на защитата на гостите и вкара от около 30 метра.", "date": "2019.07.09", "title": "ЦСКА потегли в Европа с убедителна победа над черногорци"}
{"url": "https://www.dnevnik.bg/bulgaria/2019/07/09/3936321_obshtinskiiat_suvet_otpuska_pari_za_bolnicata_vuv_vidin/", "text": "Общинският съвет във Видин гласува да се създаде фонд за подпомагане на болницата в града, съобщи БНТ. Парите ще са за доплащане към възнагражденията на медицинските специалисти, които от март протестират. Една трета от тях обявиха, че са готови да напуснат в края на септември, заради непосилни условия на работа. Мажоритарен собственик на лечебното заведение е държавата, а общините от областта също имат дялово участие в акционерното дружество. Според решението, от бюджета на общината ще се заделят по 250 000 лева годишно за болницата. \"До края на тази година да се отпуснат 150 000 лева, за да се коригират заплатите и да не се налага след няколко месеца те да напускат\", коментира общинският съветник Димитър Велков от БСП. За да влезе в сила решението, е нужна промяна в общинска наредба, което ще отнеме месеци, коментираха съветници. Настояват за бързата намеса на държава. \"Стоката здраве, обявена за стока със Закона за здравеопазването, не се харчи във Видин, ами няма хора. Ако държавата мисли държавнически, тя трябва да финансира тази болница, за да съществува, за да няма окончателен демографски, не срив, вече катастрофа\", заяви Цецо Иванов от коалиция \"Надежда\". Според медицински специалисти единственият начин за спасяване на болницата е повишение на заплатите. \"Аз разговарях с колежките, поне на 30%, ако не 50, наистина ще си подадат заявления за напускане, индивидуални молби\", каза пред БНТ Албена Попова, старши рентгенов лаборант. В декларация до премиера Бойко Борисов, министъра на финансите Владислав Горанов и здравния министър Кирил Ананиев, от Общинския съвет настояват за незабавна финансова помощ, за да се съхрани лечебното заведение.", "date": "2019.07.09", "title": "Общинският съвет отпуска пари за болницата във Видин"}
{"url": "https://www.dnevnik.bg/photos/2019/07/09/3936082_fotogaleriia_svetovnite_snimki_na_denia_-_9_juli_2019_g/", "text": "Фен преди футболен мач между Мали и Кот д'Ивоар в Египет.", "date": "2019.07.09", "title": "Фотогалерия: Световните снимки на деня - 9 юли 2019 г."}
{"url": "https://www.dnevnik.bg/sviat/2019/07/09/3936305_suvetska_podvodnica_izpuska_radiaciia_30_godini_sled/", "text": "Норвежко-руска експедиция взе проба от потънала преди повече от 30 години съветска ядрена подводница, в която по предварителни данни радиацията е около 100 000 пъти над нивото, обичайно за чистите води в района,  съобщи телевизия TV2 . Предстоят нови анализи, но засега ръководителят на норвежкия екип казва в репортаж, че няма директна опасност за хората на изследователския кораб G.O. Sars, както и че изглежда може да се лови риба в тази част на Норвежко море. \"Комсомолец\" потъна на 7 април 1989г. далеч на север - на около 100 мили от Мечия остров (Bjørnøya), след тежка авария и пожар в двигателния отсек. Загинаха 42-а съветски подводничари от 69-членния екипаж, а повреденият корпус е на дъното на около 1700 м дълбочина заедно с реактора и две торпеда с бойни глави от плутониев заряд. Оцелели твърдят, че е имало опасност от голяма катастрофа, ако техни колеги не са останали на борда, за да изключат реактора. Новината от съветската подводница идва малко след трагедията със секретен дълбоководен военене апарат на Русия с ядрена инсталация на борда, в която загинаха 14 души. Норвегия следи дали от района на инцидента има повишена радиоактивност, но засега такива данни не са регистрирани. Москва също твърди, че част от загиналите са проявили героизъм по време на подводен пожар и са се жертвали, за да изолират реактора. Няколко източника на изданието \"Фонтанка\" твърдят, че причината е избухване на литиева акумулаторна батерия. Хилде Елизе Хелдал от Норвежкия институт за морски изследвания каза пред телевизията, че пробата е взета от вентилационна тръба, която вероятно е директно свързана с отсек с реактор. Редиоактивното изтичане от K-278 \"Комсомолец\" не е изненада, защото то бе установено и при предишното взимане на проби през 2007 г. Този път е използван подводен робот Ægir 6000 за по-прецизни манипулации. Предишните две проби не са показали сериозно отклонение, но третата е показала 100 бекерела на литър. Малко преди взимането на пробата от тръбата се е издигнал \"облак\" от частици и учените допускат, че това се случва периодично, вероятно под влияние на морските течения в района. Тази тръба вече ще бъде следена много по-внимателно K-278 остана единствената от Проект 685 \"Плавник\", катастрофата с нея е една от най-тежките в историята, а последиците вероятно тепърва ще се появяват. Норвегия взима проби от мястото всяка година от 1990г. насам и установи повишено съдържание на Цезий-137 между 1991 г. и 1993 г., но не и изтичане на радиоактивна вода или материали. \"Важно е наблюдението на подводницата да продължи, за да имаме актуална информация за положението със замърсяването на района около нея\", обяняна Хелдал. \"Мониторингът помага да се запази доверието към норвежката риболовна индустрия\", допълва тя, макар че колегите ѝ казват, че на тази дълбочина няма морски животни, които да са обект на комерсиален риболов.", "date": "2019.07.09", "title": "Съветска подводница изпуска радиация 30 години след като потъна край Норвегия (видео)"}
{"url": "https://www.dnevnik.bg/bulgaria/2019/07/09/3936326_cvetan_vasilev_se_opital_da_prikrie_lipsata_na_206_mln/", "text": "Цветан Василев се е опитал да прикрие липсата на 206 млн. лв от централната каса на КТБ. За целта подсъдимият бивш банкер е наредил да се изготви документ със задна дата, стана известно от показанията на основния свидетел по делото за фалита на КТБ Бисер Лазов, съобщи БНТ. Пред съда Бисер Лазов разказа, че Цветан Василев е напуснал България на 10 юни 2014 г - 10 дни преди КТБ да бъде поставена под особен надзор. Охраната на банкера дала на изпълнителните директори на банката и на самия Лазов обикновени GSM апарати с тестови карти, които не могат да се подслушват и по тях се провеждали разговорите с Василев. На 20 юни, когато КТБ вече е под особен надзор и минути след като била изключена от системата за банкови операции, Лазов бил в кабинета на един от директорите на банката и провел няколко телефонни разговора с Василев. По думите на свидетеля било разпоредено при инвентаризацията на главната каса да не се установи липсата на 206 милиона лева и се обсъждало как да стане това. Било решено да се състави протокол-разписка, че тези пари са отпуснати на дружеството \"Бромак\", чийто собственик е Цветан Василев. \"Това е счетоводна операция, която между другото е осчетоводена в банката. Но не бих искал сега да коментирам въобще изявленията на Бисер Лазов, защото предстои негов истински разпит\", коментира Константин Симеонов, адвокат на Цветан Василев. Според показанията на Лазов протоколът е създаден на 20 юни 2014 г. вечерта, след 18 ч, но носи дата 19 юни, денят преди КТБ да бъде поставена под особен надзор, а подписите под него не са положени от Цветан Василев и изпълнителния директор на банката, защото по това време и двамата били във Виена. На системния администратор било разпоредено с тази задна дата операцията по прехвърлянето на тези 206 милиона лева да бъде въведена и в компютърната система. Константин Симеонов коментира, че истиността на тези показания ще бъде проверена наесен, когато свидетелят Бисер Лазов ще отговаря на въпросите на адвокатите.", "date": "2019.07.09", "title": "Цветан Василев се опитал да прикрие липсата на 206 млн. лв. от КТБ със задна дата"}
{"url": "https://www.dnevnik.bg/photos/2019/07/09/3936332_snimka_na_denia_modno_revju_sreshtu_izbivaneto_na/", "text": "Протест за забрана на фермите за ценни кожи се проведе тази вечер в София, съобщи Би Ти Ви. Над 50 души се събраха на площад \"Независимост\" с възгласи срещу фермите за кожи.", "date": "2019.07.09", "title": "Снимка на деня: Модно ревю срещу избиването на животни с ценни кожи"}
{"url": "https://www.dnevnik.bg/biznes/2019/07/09/3936341_obmislia_se_nova_platforma_za_turgoviia_s_el_energiia/", "text": "Вече около месец в рамките на Министерство на енергетиката и с колегите от Българския енергиен холдинг обсъждаме и проучваме възможността за това на българската независима електроенергийна борса да бъде създадена нова платформа, която да бъде предназначена за търговия с ел. енергия по отношение на големите индустриални консуматори - това заяви енергийният министър Теменужка Петкова в интервю за БНТ. Тя каза, че е обявила това и на днешното заседание на Комисията по енергетика в Народното събранние. Подобен тип платформи има във Франция и Румъния, каза Теменужка Петкова. Вчера тя е провела разговори с Европейската комисия, за да запозная колегите в главна дирекция \"Енергетика\" с това предложение. \"Това ще бъде платформа, предназначена за голямата индустрия. Това, разбира се, няма да е задължително - който иска може да закупува своята ел. енергия в рамките на платформата\", каза Петкова. Аргументите за създаването на тази платформа на първо място са, че България към настоящия момент не е част към нито едно пазарно обединение на съседните ни страни. \"Тази мярка ще има временен характер, докато България стане част от общия пазар и влезе в определени пазарни обединения със съседни на нас страни\", допълни енергийният министър. Петкова заяви, че не бива да се фиксираме върху държавната енергетика, защото тя осигурява 60 процента от енергията, останалите 40 се осигуряват от други производители. Важното е да се получи обективна оценка и преглед на цялата пазарна ситуация по отношение на търговията с ел. енергия, смята Петкова. По отношение на нарушение на правилата за конкуренция енергийният министър каза, че единствено и само компетентните органи в тази област могат да се произнесат и да направят своите проверки.", "date": "2019.07.09", "title": "Обмисля се нова платформа за търговия с ел. енергия за голямата индустрия"}
{"url": "https://www.dnevnik.bg/bulgaria/2019/07/09/3936048_sudut_otmeni_reshenie_na_antikorupcionnata_komisiia_za/", "text": "Административният съд - София-област, е отменил решението на антикорупционната комисия, с което тя е установила конфликт на интереси за кмета на Ботевград Иван Гавалюгов, пише Mediapool. В решението на комисията се казваше, че той е нарушил закона, тъй като, след като е бил избран за кмет, е прекратил производства за премахване на кабелни мрежи на фирмата, която е управлявал, преди да заеме поста. След като поема общината, Гавалюгов продал дяловете си на майката на децата си. През 2014 г. по разпореждане на бившия кмет Георги Георгиев общински служители проверяват кабелни мрежи, изградени от фирмата на Гавалюгов. Проверката установява, че са незаконни и трябва да се премахнат. Гавалюгов първо обжалва, а след това печели изборите и като кмет издава заповеди за прекратяване на производствата. \"Комисията приема, че при издаване на заповедите Гавалюгов е бил повлиян от частния интерес на свързаното с него лице. В конкретния случай частният интерес на свързаното лице се изразява в това образуваните срещу дружеството, в което тя е съдружник, административни производства да бъдат прекратени\", пише в решението на антикорупционната комисия. Оттам посочват също така, че в случая облагата се изразява в избягване на санкция - премахване на незаконни строежи. \"Налагането на санкция неминуемо ще се отрази на имуществото и дейността на дружеството, което от своя страна ще рефлектира в патримониума на свързаното лице\", смята антикорупционната комисия. Според Административния съд на София-област обаче конфликт на интереси няма, тъй като липсва една от основните предпоставки Гавалюгов и майката на децата му да се считат за свързани лица – двамата нямат общ адрес. Това е ключово, защото никъде в законодателството няма определение за \"фактическо съжителство\", в каквото е бил Гавалюгов, а само за \"семейство\". Освен тези, сключили граждански брак, то включва и \"съвместно живеещи родители без сключен граждански брак, които съжителстват на един настоящ адрес\", заедно с децата им до определена възраст. Случаят на Гавалюгов не попада в тази хипотеза, тъй като двамата живеят на различни адреси. От антикорупционната комисия са приели, че двамата са в съжителство, защото имат общи деца и трябва да се грижат за тях, но това не е правилно, на мнение е съдия Мария Попова. Следват проверки и справки в националната база данни \"Население\", за да се установи дали кметът и майката на децата му живеят на един и същ адрес. Те установяват, че двамата нямат общ постоянен или настоящ адрес и заради това съдът не може да приеме, че те живеят във фактическо съжителство. \"Неправилно е прието, че частният интерес на дружеството е повлиял върху обективното и безпристрастно изпълнение на служебните задължения на кмета на община Ботевград. Липсата на частен интерес и следващата го облага налагат извода, че издаването на процесните заповеди не съставлява нарушение\", посочва съдия Попова. Решението на съда не е окончателно.", "date": "2019.07.09", "title": "Съдът отмени решение на антикорупционната комисия за кмета на Ботевград"}
{"url": "https://www.dnevnik.bg/analizi/2019/07/09/3935757_socializmut_obiasnen_kato_za_tiineidjuri/", "text": "Здраве желаем, другарко Касимова!  Ако социализмът не си беше отишъл преди 30 години, ето така щяхме да се обръщаме едни към други, уважаеми съвременни тийнейджъри. И много още неща нямаше да са така, както ги виждате днес, както други не бяха такива, каквито напоследък разни хора ви ги разказват. Слушах наскоро едно двайсет и няколко годишно красиво създание да ми обяснява колко хубаво и спокойно било по времето на Тодор Живков. За него чувала от баба си, която й разказвала още какви хубавини сме преживявали през социализма и как сме били на ръба да влезем в комунизма, когато строят се променил. Да оставим настрана, че винаги е подозрително да слушаш какви ги говори баба ти, когато самият ти си в своите двайсет, ама и да се възторгваш по нещо, което няма как да си познавал, е направо глупаво. Затова и пиша този текст. В него няма да ви обяснявам геополитическия контекст, вечното съревнование между Запада и Изтока, няма да ви говоря за Русия като стратег на репресивната социалистическа практика, икономическата система на социалистически пазар и утопичната доктрина на комунизма. То не би било интересно, защото си беше мъртво родено и такова си остана. В следващите редове ще ви разкажа какво беше да си тийнейджър в онова време. Ще го направя практически, така че да можете да съпоставите нашето тийнейджърство с вашето днес. Това няма да го видите в учебниците - те очевидно са написани от хора с доста продажна памет и твърде зависими спомени. И така. По времето, когато родителите ми ме създали, хората трябвало задължително да са женени, за да могат да живеят заедно и да имат деца. Когато пък майка ми е била тийнейджър (тогава такава дума не е съществувала в езика ни - на тийнейджърите им се викало \"подрастващи\", \"младеж\" или \"юноши и девойки\"), ако те сварят, че например си в една хотелска стая с момче или, както се казва, ви хванат \"на калъп\", задължително ви оженват. На такива бракове им се викало \"комсомолски\", защото Космосолът ги организирал. Комсомолът пък беше организация, в която всички млади хора от 14 до 30 годишна възраст задължително членуваха. Той беше нещо като люпилня на Комунистическата партия - преди да влезеш в нея (можеше след навършване на пълнолетие), те подготвят за това велико събитие, като ставаш комсомолец. Комсомолът беше адски тъпа работа - даваш някакъв дребен членски внос, за да получиш червена членска карта, а после, ако те изберат на някаква отговорна работа в структурата, се разбиваш от следучилищни заседания, оперативки, срещи на колективите и т.н. Комсомолците си имаха строга структура и всеки на някого беше началник. В йерархията аз стигнах до завеждащ културно-масовата работа на училищния комитет, което си е нещо като министър на културата, ама в училище. Караха ме да организирам рецитали, изложби на патриотични картини на деца художници и масови посещения на скучни музеи. Имахме главен секретар на Учкома (училищен комитет) - една Борислава, която, ако не беше се сменил строят, вероятно вече щеше да е министър на нещо - толкова отдадена на комитета и комунизма беше! В Комсомола приемаха първо седмокласници отличници. Понеже бях такъв, трябваше да съм кандидат с първата група, което значеше голям гърч. Три месеца учихме устав, история и идеи, и назубряхме някакви много важни Тезиси, написани от Първия секретар на БКП и ръководител на страната, другаря Тодор Живков. Разбира се, тайно на тия тезиси им викахме \"тестиси\", тестисите на Бай Тошо. Ама много тайно, защото по онова време всеки всекиго подслушваше и можеше да го докладва като непрогресивен или враг на народа, ако нещо не го кефи. И затова всички лъжеха, че много обичат партията, персонално Бай Тошо (така му казваха хората на Тодор Живков - както сега на Бойко Борисов казват Бате Бойко) и безпределно вярват в идеята на комунизма за равенството между хората. В същото време имаше много вицове, с които му се подиграваха, но те се разказваха само сред проверени хора. Групата от \"прогресивни младежи\", които трябваше да станат комсомолци, се явихме на два изпита - на районно ниво и на градско ниво. Препитваха ни по конспект разни малко по-големи от нас, които го играеха големи шефове. Питаха ни например колко са петимата от РМС. Не ви е важно да знаете какво е РМС - ама пък колко да са тези петима, а?! Приеха ни, купихме си специални светлосини ризи и униформи за комсомолци и много се надухме, че сме \"некви специални\". На следващата година във въпросния Комсомол приеха и последните хаймани на училището, без изпит. Тогава разбрахме, че някои неща наистина нямат смисъл. Комсомолът определено. По време на социализма нямаше Дядо Коледа, а Дядо Мраз. Вършеше същата работа, но си имаше с него една Снежанка да му помага. Великден и Коледа не съществуваха и по време на тези празници из църквите се разхождаха разни проверяващи шайки, които можеха да ти извоюват наказание по комсомолска линия, защото се разправяш с църкви и религии, вместо с правилния идеалистически материализъм. Комсомолът регулираше изцяло извънсемейния ни живот. Дискотеките ни се организираха под негово ръковотство и се провеждаха следобяд или рано надвечер, но никога не свършваха след 22 ч. Там алкохол не се сервираше, но ние се напивахме, защото криехме алкохол под дрехите си. Ако ни хванеха, лошо. Музиката беше и българска, и чужда, като на една западна песен, се падаше да има три от социалистическия блок. Затова слушахме Майкъл Джексън, в компанията на Алла Пугачова, Карел Гот и върха на сръбския рок \"Бело дугме\". Смелите диджеи (известни тогава като диско жокери) нарушаваха това правило, но си беше опасно да не им цъкнат тока. Плакати на любимите банди се продаваха на черно и с това се занимаваха най-отворените. На мен ми донесоха за един рожден ден плакати на някакви немски певци, които даже не ги знаех кои са, ама снимките им бяха на средната страница на списание \"Браво\", бяха шарени и модерни и аз тутакси си ги закачих на стената в стаята. Касетофон получих в шести клас - моно. Двукасетъчен дек пък ми подари майка ми между 10 и 11 клас - голям зор беше и пак стана чрез познати моряци, които ми го купиха от Корекома (какво е това, ще разберете след малко). Записи на касети се продаваха в сувенирни магазини и принципът на подбора в тях пак беше като онзи в дискотеките. Иначе презаписвах музика от радиото - предаванията Нощен хоризонт, \"Музикална стълбица\" и \"Пулсиращи ноти\" - директно чрез външния микрофон. Молех се горещо водещият да не се обади с някаква реплика, майка ми да не влезе в стаята или да не звънне телефонът, че да ми развалят записа. Не можехме също така да си боядисваме косите, да си правим розови или зелени кичури, да имаме пънк гребени или изобщо да ходим на училище с необран врат за момчета и несплетена коса за момичета. Няма дълги коси, няма бради, няма мустаци. И конските опашки не важат - плитка или късо младежко! Никакъв грим, никакви лакове и дълги нокти. Униформите бяха задължителни, но не във всяко училище. В моето не бяха до гимназия. В гимназията трябваше да носим сини престилки върху другите си дрехи, а когато имаше официален повод, носехме костюми в един убийствено отвратителен нюанс на синьото - нещо като днешните униформи на ватманите. Не ни пускаха да припарим в училище, ако чорапите ни не бяха бели, без никакви ленти, мотиви или каквото и да е по тях. Мен ме върнаха един ден от училище, заради синя и червена лента на късите чорапки. Да имаш дънки беше голяма работа. Дънки с маратонки, които не са родно производство (имаше едни \"Ромика\" само) си беше направо мега модерно. По едно време дънките се носеха с китайски кецове. Едва си намерих едни с три номера по-големи - шляпах с тях из града като с плавници, но гордостта, че съм модна икона не ме напусна цяло лято. Изобщо готини дрехи нямаше и за да си \"по-така\" някой трябваше да ти донесе нещо от чужбина или вашите да могат да пазаруват в специалния магазин за стоки от Западна Европа, наречен Кореком, за който вече ви споменах. Това бяха моряци, пилоти, търговски представители на някакви определени и много малко компании, дипломати, гурбетчии в Либия, Сирия, Конго и т.н.. Нашите не можеха да стъпват в Кореком, затова и носех едни ужасно грозни дънки, които някаква приятелка на майка ми й подарила. Носих ги пет години. Само тях. Стремежът да си по-различен от общата маса беше толкова силен, че изобретаталността ни беше впечатляваща. С две съученички намерихме познати бензинджии, които имаха специфични униформи. Уговорихме ги да ни намерят по едно от техните якета, сложихме им собственоръчно копчета \"тик-так\", налепихме някакви емблеми кой откъдето има, и станахме \"различни\". В десети клас си накъдрих косата на студено къдрене. За малко да ни намалят поведението - спаси ни високата ни комсомолска активност и училищен успех. В междучасията ядяхме от лавката в училище, където се продаваха мазни и студени пържени картофи, нещо като соцвариант на чипса, ама влажен, прегорен и супер солен. Казваше се \"картошки\". Имаше още два-три десерта с имена като \"Република\", \"Байкалче\" и суха паста \"Родопи\". Ядяхме сандвичи в пликчета - филия студен бял хляб с маргарин и две кръгчета салам. Саламът беше два вида - шпек и мек. Имаше и два вида сирене - бяло и кашкавал. Кисело мляко, прясно мляко, брашно и разни там други неща се правеха от няколко държавни фирми и стояха в безкрайни еднакви редици по супермаркетите. Кока кола, Пепси, Севън ъп - забрави! Вместо тях - \"Алтай\", \"Кооп кола\", Лимонада, \"Бреза\" и варианти на швепсове, които незнайно как бяха част от социалистическия пазар на безалкохолни у нас. Кафето също беше просто кафе - каквото са докарали в магазина, ако са докарали. Нескафе не се продаваше. Дъвките бяха едни - \"Идеал\". Правеха балончета, вкусът им минаваше с пет предъвквания, ама той и без това миришеше на прано. Пицарии нямаше - на пиците им викаха \"гарнирани пити\" и представляваха парче влажно тесто с много доматен сос и лигав кренвирш с някакви вариации. Ресторантите бяха малко и сервираха една и съща храна, защото навсякъде тя се приготвяше по един рецептурник, одобрен от държавата. Да си готвач беше унизително, шефове нямаше. Шоколадът беше само български, най-хубавият беше фин млечен, на който му викахме \"Крава\", защото имаше снимка на крава на опаковката. Беше отвратителен, но това го разбрах късно, като един приятел на татко ми донесе Tobleron - видя ми се небесна храна. Шоколадово яйце видях на 10 години, подари ми го приятелка на мама, беше си дошла от Франция и разказваше за там все едно е била в друго измерение. Така беше - когато някой заминаваше за чужбина, носеше подаръци за всички и те идваха у тях, за да го слушат да разказва. Беше празник! Гледахме го като божество - изглеждаше някак по-модерен и винаги миришеше хубаво. За това, когато някъде миришеше хубаво, децата казвахме, че мирише на чужбина. Дамските превръзки бяха едни и да се доредиш до тях в аптеката (само там се подаваха) беше трудно. Жените масово ползваха лигнин и памук. Тампони и презервативи пък нямаше хич - за да се сдобиеш, трябва майка ти да е приятелка с аптекарката. Нямаше скъпи парфюми, ползвахме един поносим дезодорант, наречен \"Хоби\", а впоследствие се появиха и някакви Рексони и Fa, които се ползваха и вместо парфюми. Много желан подарък беше сапун LUX и цветен чорапогащник, хеле пък ако е и с фигури. Кремът за лице беше един - NIVEA. Имаше и някакви други - \"Ален мак\", \"Невен\" и прочие, ама те бяха съвсем долна класа. Шампоанът за коса в нашия магазин беше два вида - Коприва и Лайка. Препаратът за миене на чинии - един, казваше се Веро. Разбира се, правехме секс като вас, въпреки че полово ни възпитаваха, че \"не са хубави тия работи\" и \"интимност\" може да имаме, когато сме в брак и сме полово съзрели. Така че за секса научавахме от по-отворени приятели, от тайните порно списания на съученици, чиито бащи бяха международни шофьори, и от една единствена книга, наречена \"Книга за пубертета\". Е, това не ни пречеше, само дето сума момичета забременяваха и или се женеха по принуда за момчетата, дето са им ги направили, или правеха криминални аборти. Имаше и някакви немски контрацептиви, от които, според легендата, ти поникват мустаци и косми по гърдите, но аз не стигнах до тях - първоначално се пазехме на принципа \"Пази ме ти!\", което си е било страшен риск, а впоследствие, като дойде демокрацията, започнах да си купувам качествени контрацептиви.. През социализма беше трудно и да намерим място за секс. Криехме се като диверсанти, докато нашите са на работа, а те не ни пускаха да спим при гаджетата си, защото беше супер неприлично. Купони си правехме вкъщи, като мажехме сандвичи в индустриални количества. Масло, салам, луканка, резен краставичка, майонеза, лютеница и стръкче магданоз за украса - това беше. В стаите ни в училище винаги имаше портрет или на Тодор Живков или на Георги Димитров. В тази на класа ни си спомням едно дървено табло над дъската, на което е снимката на Георги Димитров, а до нея е изписано ето тази негова мисъл: \"Дружбата ни със Съветския съюз е тъй жизнено необходима, както слънцето и въздуха за всяко живо същество.\" Как стояха нещата у дома! Ами майка ти и баща ти, ако са членове на Българската комунистическа партия, имат шанс да направят кариера. Ако работят в заводи, институти и разни други производства, може и да им дадат да си купят апартамент. Иначе могат да ползват ведомствено жилище - оборотни маломерни апартаменти в панелен блок, които им се дават на нисък наем. На семейство с едно или две деца, се полагаше двустаен апартамент - кухня, хол, баня с тоалетна заедно и една стая. Спиш със сестра ти или брат ти в една стая, а вашите разтягат дивана в хола или са сбутали на неговите 12 квадрата и спалнята си. У вас изглежда почти както и у всеки друг апартамент - има едни и същи секции, кухнята е готова и също е една и съща, уредите се купуват пак с връзки и са почти съвсем едни и същи. Кола имате, ако на баща ти \"му е излязъл номера\". Това значи, че се записваш, че искаш да си купиш кола и чакаш вносът да стигне до теб. За Шкода, ЗАЗ и Трабант се чакаше малко, но са Лада и Москвич - дълго. Баща ми чака 13 години, след смъртта му ние се надявахме още три и накрая така и номерът не излезе - просто дойде демокрацията и скоро вече можехме да си купуваме когато искаме и каквито искаме коли. Цветен телевизор не можеше да си купиш просто така. Нашият беше с белгийски части и за него баща ми чака два дена на една опашка в магазин в Люлин, където един вътрешен човек му продаде реда си за 50 лв (все едно днес 500). Иначе щяхме да се вредим за догодина. На море се ходеше с карта от работата. Предприятията си имаха ведомствени бази по курортите (в планината също), в които ходеха служителите и някои хора с връзки. Иначе можеше и на квартира при някоя баба от Царево, тогава Мичурин, ама не беше лесно да си намериш, затова и се съгласяваш на каквито и да е условия, само да има там едно легло и място за душ. На \"Слънчев бряг\" и \"Златни пясъци\" ходеха само чужденци - за нас беше скъпо, а и невъзможно просто така да отидеш. За да излезеш от страната, трябваше да те пуснат. Свободно пътувахме до социалистическите страни, които - малко или много - бяха като нас. Чехословакия (Чехия и Словакия бяха една държава) и Източна Германия ни изглеждаха много по-модерни. За Югославия да не говорим - те бяха нещо като Корекома на Социалистическия блок - пътуваха, обменяха германски марки (немската валута преди еврото) и бяха отворени. Съветският съюз - обратно. Там можеха да те спрат на улицата да те молят да им продадеш старите си дънки, дето са ти на задника, или пък да те проследят до хотела и там да те кандърдисват да си продадеш бельото. Руснаците много се радваха и на нашите дъвки - викаха им \"жвачки\". Ние от там си носехме бонбони и много грозни електрически уреди. Излизането \"на Запад\" ставаше с виза. За да ти я дадат, трябваше да имаш основания да отидеш там - да си поканен официално, да си по работа или да си на организирана екскурзия от работата, защото агенциите не предлагаха такива пътувания. Ако те пуснеха за пътуваш на Запад, първо те инструктираха я в работата, я по местоживеене, я просто така с една повиквателна в МВР. Предупреждаваха те да не си общуваш много с местни хора, защото ще се опитват да те убеждават да предадеш родината и идеалите си. За да са сигурни, че няма да го направиш, в групите по пътуване винаги имаше по един-двама наблюдатели. Не можеше да имаш повече от 30 долара за цялото ти пътуване, които държавата ти отпуска да си купиш. Някои хора така успяваха да емигрират, като най-трудното беше да се отделят от групата и \"наблюдателя\". После в родината бяха обявявани за предатели и не можеха да се върнат просто така, защото щяха да ги арестуват за държавна измяна. Близките им обираха пешкира - изселваха ги от градовете им, не им позволяваха да учат в университети, забиваха ги на най-тъпите работи, кариерата им беше невъзможна. За сметка на това беше много популярно да си пишеш с русначе. Адреси на \"непознати другарчета\" раздаваха в Пионерския дворец. Отиваш, взимаш и почваш кореспонденция. Аз си пишех с една Света. Русначетата пишеха много красиво и рисуваха в писмата си. Много се стремях да съм като тях, но бързо ми омръзваше, затова и не създадох трайни контакти с тях по онова време. Накрая сигурно ще ме питате бяхме ли щастливи при тая ужасяваща и неприемлива от днешна гледна точка житейска перспектива. Бяхме, да. Но не заради социализма, а въпреки него. Защото бяхме деца и детството е хубаво нещо. Нещо, за което после цял живот ти е мъчно. А ако ми кажете, че сега такива извращения вече не биха били възможни, нека ви кажа, че те не са били определени от някаква реалност, а от определен начин на мислене. Днес този начин на мислене на тези хора е същият. Така че нещата ще се повторят, макар и в по-различен вид. Но в края на краищата пак ще става дума за позволено и забранено, за оскъдица и умишлено нямане, за създаване на непрекъснато чувство за благодарност към някой и нещо, който се грижи за теб.Това, мили деца на 21 век, не е свобода. И не е човечност. Така че оставете го тоя социализъм - ние бяхме там и го живяхме. Не си заслужава, честно.", "date": "2019.07.09", "title": "Социализмът, обяснен като за тийнейджъри"}
{"url": "https://www.dnevnik.bg/bulgaria/2019/07/09/3931486_cenata_za_f-16_moje_da_sa_zabaveni_evroproekti_v/", "text": "Финансирането на сделката за американски самолети F-16 вероятно ще бъде комбинация между използване на натрупан дотук бюджетен излишък, съкращаване на правителствени разходи и емитиране на нов дълг. Но е вероятно правителството да не пипа бюджета, а да предпочете отлагане с няколко месеца на проекти в транспорта, енергетиката и строителството в следващите 2 години.", "date": "2019.07.09", "title": "Цената за F-16 може да са забавени европроекти в транспорта и енергетиката"}
{"url": "https://www.dnevnik.bg/sport/2019/07/09/3935791_cska_zapochva_noviia_sezon_s_evropeisko/", "text": "ЦСКА започва новия сезон с предизвикателство на европейската сцена. Червените се изправят срещу черногорския \"Титоград\" на старта на квалификациите в Лига Европа. Българският представител приема съперника си на \"Българска армия\" тази вечер от 20.30 часа. Двубоят ще бъде излъчен по \"Би Ти Ви екшън\". \"Искаме още в София да решим изхода на двубоя и да си облекчим малко задачата. От нас зависи\", каза треньорът Добромир Митов в навечерието на срещата. По думите му е важно ЦСКА да не допусне гол. Той посочи, че изпитанието е сериозно, но е уверен в успеха. ЦСКА промени състава си през лятото, като за разлика от предни години направи стегнато селекцията си още преди началото на подготовката. Червените привлякоха защитника Петър Занев,  италианския плеймейкър Диего Фабрини , руския  атакуващ полузащитник Денис Давидов , шотландския нападател Тони Уот,  ирландския атакуващ полузащитник Греъм Кери , вратаря  Густаво Бузато  и взеха за постоянно бранителя Нуно Томаш, който през пролетта игра в отбора под наем. Преди ден на \"Българска армия\" дойде и крилото Вив Соломон-Отабор, който е играл в английския \"Бирмингам\". ЦСКА остави добри впечатления с играта си в някои от приятелските срещи, а в последната  отборът спечели с 3:0 срещу \"Вихрен\" .", "date": "2019.07.09", "title": "ЦСКА започва новия сезон с европейско предизвикателство"}
{"url": "https://www.dnevnik.bg/analizi/2019/07/09/3935787_d-r_magnus_oman_horata_triabva_da_se_razgneviat_kogato/", "text": "Заглавието е на \"Дневник\". - Нивото на доверие към политическите партии спада от десетилетия, така че това не е нещо ново, макар и обществата значително да се различават по отношението им към партиите. В последния Евробарометър, по данни към ноември 2018 г., само 18 процента от европейците заявяват, че имат доверие в политическите партии, а в България – едва 11%. - Когато се пита обществеността за мнението й за държавно финансиране на партиите в различните държави, обикновено то е негативно. Това е разбираемо, защото публичното финансиране означава, че парите на данъкоплатците, които могат да се дадат за построяване на болници или училища, се дават на политическите партии, на които хората нямат доверие. Държавната субсидия за партиите обаче трябва да се разглежда като част от цената на демокрацията, ако тя спомага за балансирана среда и намаляване на влиянието на икономическите интереси върху политическия процес. През последните години, държави като Италия значително намалиха държавното финансиране за политически партии, докато други като Северна Македония и Румъния значително ги увеличиха. - Най-важният принцип в европейския модел на финансиране на партиите е прозрачността на начина, по който тези, които искат да управляват, набират и разходват пари. Прякото проявление на този принцип е необходимостта от детайлни финансови отчети, които са навременно достъпни до широката публика и по разбираем за нея начин. Регулациите, които се използват при финансирането, варират. Те могат да включват ограничения на размера на даренията и лимити върху разходите, включително и за публичното финансиране, но няма европейски консенсус докъде да се разпростират тези регулации. Най-често срещаният начин на регулация е държавно финансиране на политическите партии, който се прилага във всички държави освен Беларус, Италия, Малта (която се очаква да премине към такъв модел), Монако и Швейцария. - Това става, след като се прецени какви са целите на държавното финансиране, които да се постигнат, както и текущите практики и нива на приходи и разходи на партиите. - Подобен модел на финансиране значително би се отличавал от съществуващия в САЩ. Там физически лица не могат да даряват повече от 200 долара в избирателна кампания, а корпоративните дарения са забранени. Това, което най-вероятно се е имало предвид, е даренията към трети страни, които се ангажират в предизборните кампании. В американската система тези дарения обикновено се регулират от Комитетите за политическо действие (Political Action Committees - PACs), a т.нар. Големи комитети (Super-PACs) имат позволение да получават почти неограничени по размер дарения (тук трябва да се отбележи, че на тях им е забранено да координират дейности по кампаниите с партии и кандидати). В този модел няма нищо особено, но в повечето държави от Европа няма регулация на даренията към т.нар. трети страни. Основната разлика между партийното финансиране в САЩ и Европа е, че в САЩ (почти) липсва държавно финансиране, докато то е основният източник на доходи за партиите в Европа. Има и изключения, разбира се, като Англия и отскоро Италия. - Никога не може да има \"най-добър модел\", тъй като всяка държава напасва режима на финансиране спрямо политическата и икономическата си ситуация, но винаги в рамките на демократичния процес. - С някои редки изключения (най-вече в недемократични държави), частните дарения са допустими както за политическите партии, така и за избирателните кампании. - Винаги има риск частните дарения да влияят върху управлението, например върху това какви закони се приемат или върху процедурите за възлагане на обществени поръчки. Ограничения върху размера на даренията могат да намалят този риск, въпреки че по-важно е прозрачността и откъде идват парите за кампаниите. - Повечето държави не регулират начините за разходване на държавното финансиране, освен че то не може да се използва за лично облагодетелстване (което важи за всякакво държавно финансиране). Дали да се приеме такава дефиниция и какво да включва зависи от това какви цели иска да постигне държавното финансиране. В някои държави части от финансирането са обвързани с конкретни цели, които се смятат за особено важни, като например дейности за увеличаване на равенството между половете в политическите партии и в политическия процес. - Необходим е комплексен подход за наблюдение на потенциални незаконни парични потоци към политическите партии. Официалните надзорни институции върху политическото финансиране имат важна роля в този процес, но тя никога не е напълно достатъчна. Задълбочена работа от финансовите сектори на полиция и разследващи органи също са необходими, тъй като по правило само те имат ресурсите да засичат такива финансови потоци. Понякога се налага и специална проверка за съответствие от банките, които се занимават с лица и институции, които имат някаква политическа обвързаност с партии и предизборни кампании. Необходима е и ефективна система за защита на тези, които разобличават. В допълнение, разследващата журналистика също може да изиграе важна роля в проследяването на финансовите потоци, както и да изкарва на светло скандали, работейки заедно със структурите на гражданското общество. - Злоупотребата с публични ресурси се оказа един от най-широко разпространените проблеми на финансирането на политическите партии в Европа. За справянето с него трябва е необходима комбинация от различни усилия. Създаване на законови ограничения по отношение на конкретни партии е полезно, както и забрана за увеличаване на публичния разход непосредствено преди избори, за който може да се предположи, че подпомага правителството и по този начин и партията на управляващите. Въпреки това, правните разпоредби не могат да бъдат достатъчни (още повече, че те рядко се прилагат на практика). Много е важно да се изгради усещане за професионална гордост сред държавните служители. Това означава хората, заети в публичния сектор, да отказват да се подчиняват на искания за използване за политически цели на публичен ресурс, който е под техен контрол. И това трябва да бъде подкрепяно от медиите и от мониторинг от гражданското общество, в смисъл да бъдат осветлявани случаи, в които служители от публичния сектор са отказвали да участват в злоупотреба с публичен ресурс и са били наказвани за това. - Публичният (държавният) ресурс е всъщност ресурсът на хората и злоупотреба с него на практика означава, че хората биват ограбвани с техните собствени пари. Хората следва да реагират с гняв, когато пътища започват да се поправят малко преди изборите, защото това ще означава, че ремонтът се извърша в зависимост от нуждите за предвижване преди избори, а това означава разхищение на публичен ресурс. Когато хората спрат да се впечатляват от подобни усилия, злоупотребата с публичен ресурс ще стане неефективна и постепенно ще изчезне. Достигането до такава ситуация обаче може да отнеме много време. - Одитирането на политически партии и сметки, свързани с кампании, може да бъде важна част от увеличаването на прозрачността на финансирането на политическите партии и привеждането му в съответствие с регулациите. За да се направи това, трябва да се следват много стриктно националните стандарти за одит. Понякога обаче има неразбиране относно това какво одитите могат да добавят към процеса на наблюдение на финансирането на политическите партии. Одиторите по закон са задължени да следват много строги правила на работа – често от тях не се изисква, а понякога дори не им е позволено, да търсят широко информация и да разследват потенциални връзки. При одитиране например на сметка, свързана с конкретна кампания, одиторът обикновено не гледа финансови потоци, които формално не са свързани със съответната предизборна кампания, но пък биха могли да я повлияят положително. Последствието от това е, че одитирането на финансовите отчети може да бъде само част от едно по-широко наблюдение на финасиите на политическа партия или кампания. - Финансирането на политическите партии е важно за всекидневието на средностатистическия гражданин, защото то е директно свързано с поведението на политиците. Дали те работят в интерес на хората, или търсят да направят услуга на тези, които са дали пари за последната им предизборна кампания? Дали обществената поръчка за ремонт на пътя отива при компанията, която може да свърши работата най-добре, или отива при фирми, които са в тесни връзки със замесени политици? Изкушението за участие в корупционни схеми винаги ще присъства и рискът от това политиците да работят срещу интереса на хората никога няма да може да бъде напълно премахнат. Въпреки това тези рискове могат да бъдат намалени, когато се полагат усилия за увеличаване прозрачността на финансирането на политическите партии и съответствието на това финансиране със съответните стандарти. Така ще се засили и отчетността в политиката.", "date": "2019.07.09", "title": "Д-р Магнус Оман: Хората трябва да се разгневят, когато пътищата се поправят малко преди изборите"}
{"url": "https://www.dnevnik.bg/sviat/2019/07/09/3935547_iemen_opustoshenie_sled_pet_godini_voina/", "text": "Като много жители на Амран - стратегическо населено място на 50 км от йеменската столица Сана - Мохамед ал Наджри бил убеден, че бунтовниците хуси, превзели преди пет години града, няма да се задържат дълго. Войната обаче бързо обхвана повечето райони на Йемен и най-бедната държава на Арабския полуостров е затънала в унищожителен хаос, който, изглежда, няма край. Амран бе първият голям град, паднал в ръцете на хусите, които по-късно завладяха обширни територии с мълниеносно настъпление, предприето на 8 юли 2014 г. от техния бастион Саада в Северен Йемен. \"Изминаха пет години, но ние знаем, че войната далеч не е приключила\", казва Наджри. \"Положението ни става все по-лошо. Стигнахме дъното. Всичко е в разруха\", добавя той. От две години Наджри, 40-ина годишен служител в министерството на образованието, чака заплатата си. Повечето чиновници са изгубили работата си и не им се плаща, откакто Аден - голям град в южната част на страната - стана \"временна\" столица след падането на Сана, в която признатото от международната общност правителство премести централната банка. Хуманитарна катастрофа Мохамед Таха, 48-годишен журналист от Амран, е изгубил всякаква надежда за уреждане на конфликта. \"Пет години бяха достатъчни за мен, както и за моето семейство, да се приспособим към този нов живот. Разбира се, в началото войната ни засегна, но съумяхме да заживеем с това. Днес не ме интересува дали тя продължава или не\", казва лишеният от илюзии мъж. Конфликтът в Йемен взе десетки хиляди жертви, повечето от които - цивилни, твърдят различни хуманитарни източници. Около 3.3 милиона души продължават да са вътрешни бежанци, а 24.1 милиона, което значи 80 процента от населението, се нуждаят от помощ, сочат данни на ООН. Според международната организация в момента това е най-тежката хуманитарна криза в света. Особено уязвими са децата - жертва на \" остро недохранване \". Колкото до здравеопазването, то е съсипано - много болници пострадаха или бяха разрушени, а страната е тежко засегната от  епидемия от холера . Образованието и икономиката не са в по-добро състояние. Положението се влоши още повече през март 2015 г., когато в конфликта се намеси международна коалиция начело със Саудитска Арабия и Обединените арабски емирства. Целта бе да се спре настъплението на бунтовниците. В Амран въоръжени бунтовници охраняват денонощно историческия квартал, чиито сгради в цвят червена охра са изпъстрени с революционни лозунги. \"Смърт на Америка\", \"Смърт на Израел\", \"Проклети да са евреите\" и \"Победа на исляма\", се чете по стените. Разделената страна  Когато Амран беше превзет след двумесечна обсада, никой не подозираше, че хусите имат толкова \"опасни\" намерения, казват местни чиновници. Известен с археологическите си обекти като впечатляващия мост Шахара, градът лежи на пътя между бунтовническия бастион Саада и Сана. Пет години след началото на въоръжените действия поддържаните от Иран хуси си остават господари на територията въпреки операциите на правителствените сили и продължаващите бомбардировки на коалицията. Опитни планински бойци, бунтовниците запазват контрола си върху Сана и повечето градове на север, в централната и западната част на Йемен, включително върху пристанищния град Ходейда на Червено море, където пристига хуманитарната помощ от чужбина. \"Войната раздели страната - по идентичност, географски и идеологически различия, по начин, който беше на практика немислим преди избухването на конфликта\", казва Питър Солсбъри, анализатор за Йемен в мозъчния тръст \"Международна кризисна група\". \"Ако изобщо е възможно, ще са нужни много повече от пет години за възстановяване на вътрешното единство отпреди 2014 г.\", отбелязва той. Бунтовниците и правителството се срещнаха няколко пъти на преговори под егидата на ООН. Последните се състояха през декември миналата година, но така и не успяха да се договорят за прекратяване на конфликта. \"Страната не е на ръба на пропастта, тя вече е в нея\", каза миналата седмица в Женева Фабрицио Карбони, директор на Международния комитет на Червения кръст за Близкия изток. /БТА", "date": "2019.07.09", "title": "Йемен: опустошение след пет години война"}
{"url": "https://www.dnevnik.bg/sviat/2019/07/09/3935602_afrika_poloji_osnovite_na_nai-goliamata_turgovska_zona/", "text": "Африканските лидери поставиха началото на зона за свободна търговия на континента, която, ако се окаже успешна, ще обедини 1.3 млрд. души, ще създаде икономически блок на стойност 3.4 трлн. долара и ще възвести нова ера на развитие. След четири години преговори през март бе постигнато споразумение да търговски блок на 55 държави. Споразумението очерта пътя за срещата на върха на Африканския съюз вчера в Нигер, където Гана бе обявена за страната, в която ще бъде централата на бъдещата търговска зона. Проведоха се и дискусии за това как точно ще работи блокът. Надеждите са, че Африканската континентална зона за свободна търговия (African Continental Free Trade Area -AfCFTA), най-голямата от създаването на Световната търговска организация през 1994 година - ще отприщи отдавна спъвания икономически потенциал на Африка, като насърчи вътрешнорегионалната търговия, укрепи веригите на доставки и разпространи натрупания опит. Очите на света са обърнати към Африка, каза египетският президент и председател на Африканския съюз Абдел Фатах ал Сиси на церемонията по откриването на срещата. \"Успехът на AfCFTA ще бъде истинският тест за постигане на икономически растеж, който ще превърне в реалност мечтите на народите ни за благосъстояние и качество на живот\", каза той. Африка има доста да наваксва - нейната вътрешнорегионална търговия представлява едва 17% от износа през 2017 година спрямо 59% в Азия и 69% в Европа. Освен това Африка пропусна икономическия бум, който преживяха другите търговски блокове през последните десетилетия. Икономистите посочват, че остават значителни предизвикателства, включително лоши пътища и железопътни линии, големи райони на вълнения, прекомерна бюрокрация по границите и корупция, които спъват растежа и интеграцията. Членките на зоната се ангажираха да премахнат митата за повечето стоки, което ще увеличи търговията в региона с 15-25% в средносрочен план, но тя би нараснала над два пъти, ако тези останали проблеми бъдат решени, сочи оценка на Международния валутен фонд (МВФ). В доклада си от май МВФ описва зоната за свободна търговия като потенциален \"икономически решаващ фактор\", подобен на далия тласък на растежа в Европа и Северна Америка. Същото време обаче Фондът отправя и предупреждение. \"Само намаляването на митата не е достатъчно\", се посочва в документа. Разнопосочни интереси Африка и без това вече разполага с голям брой конкуриращи се и припокриващи се търговски зони - ECOWAS на запад, EAC на изток, SADC на юг, COMESA - на изток и юг. Само че единствено EAC, движена предимно от Кения, отчита значителен напредък към общ пазар на стоките и услугите. Тези регионални икономически общности ще продължат да търгуват помежду си както сега. Ролята на AfCFTA е да либерализира търговията между тези страни членки, които не са в същата регионална икономическа общност, каза Труди Хартценберг, директор на Tralac, южноафриканска организация за търговско право. Потенциалната мощ на зоната получи тласък във вторник (миналата седмица), когато Нигерия, най-голямата африканска икономика, се съгласи да подпише споразумението на срещата на върха. Бенин след това също се съгласи да се присъедини. 54 от 55-те държави на континента вече подписаха, но само около половината са ратифицирали документа. Една от пречките в преговорите ще бъдат противопоставящите се мотиви на страните. За недиверсифицираните, но сравнително развити икономики като Нигерия, която разчита изключително много на петролния износ, ползите от членството вероятно ще бъдат по-малки, отколкото за другите, казва Джон Ашборн, старши икономист, отговарящ за нововъзникващите пазарни икономики в Capital Economics. Нигерийски представители изразиха притеснения, че страната може да бъде залята от евтини стоки, подкопавайки усилията за насърчаване на затрудненото местно производство и за растеж на селското стопанство. От друга страна, южноафриканските производители, които са сред най-развитите в Африка, биха могли бързо да се разширят извън обичайните си износни пазари на пазарите на Западна и Северна Африка, което ще им даде предимство пред производителите от другите страни, каза Ашборн. Президентите и на двете страни присъстваха на срещата на върха. Огромната разлика в икономическата позиция на страните е друг усложняващ фактор в преговорите. Нигерия, Египет и Южна Африка представляват над 50% от общия брутен вътрешен продукта на Африка, докато шестте африкански суверенни островни държави представляват около 1%. Ще бъде важно да започне преодоляването на тези различия, да се гарантира приемането и успешното прилагане на специални и различни мерки за най-слаборазвитите страни, каза Лендри Син, изследовател към Инициативата за африкански растеж на Brookings Institution. На срещата на върха бе дадено началото и на система за дигитални разплащания за зоната и на инструменти, които ще регулират правилата за произхода на стоките и митническите облекчения, а освен това има инструменти и за премахване на немитническите бариери в търговията, съобщи Африканският съюз. /БТА", "date": "2019.07.09", "title": "Африка положи основите на най-голямата търговска зона в света"}
{"url": "https://www.dnevnik.bg/sport/2019/07/09/3935601_kakvo_e_budeshteto_na_jenskiia_futbol_sled/", "text": "С втора  поредна титла за САЩ  завърши световното първенство по футбол за жени. Турнирът във Франция подобри всички рекорди за интерес към дамския футбол, базиран на рейтинги, посещаемост на мачовете и медийно внимание, което предизвика надпреварата. Тя показа още желанието на женския футбол да излезе от сянката на мъжете и да се бори за равенство. Именно това е основният въпрос, който стои пред женския футбол и ФИФА след края на световното – накъде ще продължи да се развива спортът. Президентът на Световната футболна федeрация Джани Инфантино веднага изрази готовност да разшири световното. Той заговори за турнир с 32 отбора от 2023 г., който да увеличи двойно досегашните 16 участника. \"Искам да разширя световното за жени до 32 отбора и трябва да го решим наистина близо. Може би да направим голяма среща, да обсъдим всичко и да изберем домакин. Възможно е дори две страни да организират световното\", каза Инфантино. Идеята му веднага срещна противници, тъй като САЩ победи Тайланд с 13:0 в хода на турнира. Увеличеният брой участници ще доведе и до по-голям шанс за такива резултати при влизане на слаби отбори. Най-големият проблем пред женския футбол не е въпросът с увеличаването на отборите или запазването на настоящия формат, а финансовата страна. Дамите вече  изразиха желание за увеличение на наградния фонд  и равенство с мъжкия футбол. Първа това наглас изрази звездата на победителите от САЩ Меган Рапиноу. Наградният фонд на световното във Франция беше 30 милиона долара, а шампионките взеха 4 милиона. За сравнение този на световното за мъже преди година в Русия беше 400 млн. долара с гарантирани 38 за първенеца Франция. Приходите на ФИФА преди година надхвърлиха 6 милиарда долара, докато сега се говори за сума в рамките на 130 милиона. Инфантино вече изрази готовност да увеличи наградния фонд до 60 милиона долара, но дали това би било достатъчно. Нарастваща популярност Женският футбол е област, която бележи голям ръст в последните години, не само по набиране на публика, но и по броя въвлечени в спорта. Две от страните, които допринасят най-много за това са САЩ и Англия. Според данни на ФИФА в САЩ има регистрирани 1.5 милиона играчи при дамите под 18 годишна възраст. В Англия те са много по-малко в тази възрастова група. На Острова обаче има над 200 хиляди жени, които практикуват футбол и се отчита ръст от 7%. Прогнозата е за достигане до 230 хиляди през 2023 г. Все повече британци се интересуват от женски футбол, като световното първенство доказа това. Данните за телевизионните рейтинги сочат, че 47% (28.1 милиона души) от населението на Англия е гледало загубата в полуфинала от САЩ. Това е и най-гледаното събитие в английския ефир от началото на годината. В САЩ финалът имаше рейтинг 10, като почти се доближи до постижението от 2015 г., когато американките отново спечелиха титлата. Двубоят с Холандия е значително по-гледан от финала на световното за мъже от 2018 г. между Франция и Хърватия. \"Женският футбол е важен за ФИФА и ние ще продължим да бъдем отговорни към него и към всички въвлечени\", обеща Инфантино.", "date": "2019.07.09", "title": "Какво е бъдещето на женския футбол след най-успешното световно първенство"}
{"url": "https://www.dnevnik.bg/video/2019/07/09/3934611_kakvo_finansira_kohezionnata_politika_na_es_video/", "text": "София се сдоби с първото си метро. Смъртоносен път в Гърция стана една от най-безопасните магистрали. Какво е общото между тях? Отговорът е кохезионната политика, позната още като политика на сближаване. Тя е една от онези политики на Европейския съюз, които са най-близки до хората. Целта на проектите, които тя финансира, е да се ограничат разликите в икономическото и социалното развитие на всички над 270 региона на съюза и да се насърчат промени, които да доведат до растеж. Как се променя кохезионната политика и защо бъдещето крие рискове за нея вижте във видеото. Всичко от рубриката \"С две думи\" гледайте  тук .", "date": "2019.07.09", "title": "Какво финансира кохезионната политика на ЕС (видео)"}
{"url": "https://www.dnevnik.bg/sport/2019/07/09/3935841_psj_obmislia_razdiala_s_neimar_sled_neiaviavane_na/", "text": "Раздяла между френския футболен шампион ПСЖ и Неймар изглежда все по-възможна, след като бразилецът не се яви на тренировка на отбора преди началото на новия сезон. Звездата на парижани, който е спряган със завръщане в \"Барселона\", не е получил разрешение от ПСЖ да отсъства. \"Този понеделник Неймар Силва Сантос Жуниор бе призован да се върне към тренировъчните занимания. Клубът обаче потвърждава, че Неймар не се е появил в уговореното време и място, без предварително да бъде упълномощен. ПСЖ изразява съжалението си за тази ситуация и ще предприеме съответните мерки, произтичащи от нея\", написаха в сайта си парижани. Бащата на футболиста и негов агент Неймар-старши оправда случката с благотворителни акции. Според него звездата на ПСЖ ще се върне към тренировките на 15 юли. \"Това е включено в графика му повече от година и ПСЖ бяха уведомени. Неймар работи с благотворителни мисии, които подкрепяме\", каза баща му. След случката се засилва и желанието на ПСЖ да се раздели с играча. За това намекна преди около месец президентът Насер ал Хелайфи, който каза, че \"Неймар не е каран насила да подпише с клуба\". Спортният директор Леонардо обяви, че са водени разговори с бразилеца и ако той иска да си тръгне, няма да бъде спиран. ПСЖ обаче ще търси достатъчно добра оферта. \"Неймар може да напусне ПСЖ. Това ще се случи, ако дойде оферта, която задоволява всички страни. Вече имаше първоначален контакт с Барселона, но той беше по-скоро само повърхноствен и опознавателен\", каза Леонардо пред \"Паризиен\".", "date": "2019.07.09", "title": "ПСЖ обмисля раздяла с Неймар след неявяване на бразилеца за тренировка"}
{"url": "https://www.dnevnik.bg/bulgaria/2019/07/09/3935842_borisov_kum_srubskiia_premier_nishto_ne_sum_rekul/", "text": "Премиерът Бойко Борисов разговаря със сръбския си колега Ана Бърнабич в рамките на работната вечеря в Сараево на държавите от Процеса за сътрудничество в Югоизточна Европа, на която постави въпроса за дипломатическото напрежение между София и Белград след остро изказване на сръбския външен министър Ивица Дачич, съобщи БНР. \"Толкова ви обичам, толкова са ми приятели, как може да ме разбере по начин, по който викаме си посланици, правиме си, а нищо не съм рекъл\", каза Борисов емоционално на сръбския си колега след вечеря в известния ски курорт Яхорина.  Борисов повтори, че не е имал никога лоши намерения към Сърбия, нито пък е търсил намеса във вътрешни работи. Повод за напрежението и разговора е емоционалната реакция на Ивица Дачич след изказване на Борисов, че новият представител на Евросъюза по външна политика испанеца Жозеп Борел няма да защитава националната политика на Испания за Косово, а европейската.  Испания не признава Косово, а изказването на Борисов в Познан провокира Дачич да коментира остро и да призова българския премиер \"да не дава акъл\". На срещата в Познан присъства и Ана Бърнабич. \"Ти беше там.. И се прибирам и той казал – няма да даваш акъл на външния министър. Аз съм най-добронамереният човек за него\", каза българският премиер на Бърнабич. От разговора между Борисов и Бърнабич става ясно, че той не се е срещал със сръбския външен министър Ивица Дачич, който също беше в Сараево за среща на първите дипломати на страните от региона, информира кореспондентът на БНР на срещата. Премиерът Борисов разпространи видео от разговора си в профила си във \"Фейсбук\".", "date": "2019.07.09", "title": "Борисов към сръбския премиер: \"Нищо не съм рекъл\""}
{"url": "https://www.dnevnik.bg/zelen/2019/07/09/3935844_uvolnen_ekspert_po_ekologiia_vuv_vraca_e_vurnat_na/", "text": "Служител на Районната инспекция по околната среда във Враца беше уволнен, но бързо върнат на работа лично от премиера Бойко Борисов. Служителят Георги Караиванов е бил съкратен под предтекста \"намаляване на обема на работата\", но самият той си го обяснява с ангажираността си с казуса за транспортирането на опасни химикали от \"Химко Враца\". Той е председател на междуведомствената комисия за проверка на предприятия с висок рисков потенциал към РИОСВ - Враца, която е отговорна за контрол на инсталацията в \"Химко\". Проектът за извозването на опасни цистерни серовъглерод, престояли на територията на \"Химко\" в продължение на 20 г., е на фирма на депутата от ГЕРБ Станислав Попов \"Камибо- Хименерго\". За случая стана известно през май от репортажи на Би Ти Ви. Точно преди евроизборите Борисов коментира казуса като каза, че не познава човека, но той би трябвало да реши сам проблема. \"Ако не, ще дадем пари, ще ги изчистим и после знаете какво се случи с Баневи...\", каза Борисов. Сега Попов обяви, че фирмата му възнамерява да извози опасните вещества и изчаква пристигането на цистерни от чужбина, но според експерта от районната екоинспекция това не е безопасно. Днес пред Би Ти Ви възстановеният на работа Караиванов каза, че вчера лично премиерът му се е обадил и му е казал, че го връща на работа. Не са обсъждали конкретния казус, но по-късно Караиванов разговарял за него с министъра на околната среда, който му възложил да си довърши работата по този случай. Караиванов каза, че има подкрепата на обществеността и медиите във Враца, но не и на колегите си.", "date": "2019.07.09", "title": "Уволнен експерт по екология във Враца е върнат на работа от премиера"}
{"url": "https://www.dnevnik.bg/sport/2019/07/09/3935849_nacionalna_lotariia_e_noviiat_sponsor_na_levski/", "text": "Левски\" обяви, че компанията \"Национална лотария\" е новият спонсор на клуба. Хазартната фирма, която е свързана с Васил Божков, заменя  \"Ефбет\" , чието лого стоеше на фланелките на сините от декември 2018 г. Букмейкърската компания подписа тригодишен договор със сините в разгара на финансови сътресения в клуба преди анонсирани промени в собствеността. \"Играчите ще излязат с логото на 7777.bg на екипите си още този четвъртък, 11 юли, в първия квалификационен кръг на Лига Европа срещу словашкия \"Ружомберок\", съобщиха от клуба. \"С Национална лотария тръгваме на дълъг път, по който ще се опитаме да върнем \"Левски\" към корените, към идеите и принципите, вдъхновили неговите основатели в далечната 1914 г. Това партньорство е много повече от спонсорски договор – това е социален проект\", каза изпълнителният директор на \"Левски\" Павел Колев. Основният акционер в \"Левски\" Георги Попов, който е свързан с Васил Божков, е в Съвета на директорите на \"Национална лотария\". Божков, който преди ден беше на  среща с премиера Бойко Борисов  и ръководителите на останалите водещи клубове, също е в Съвета на директорите. \"Радваме се, че Национална лотария ще подкрепи един от най-обичаните български клубове. Много ни допадна стратегията на \"Левски\" за развитието на отбора и спорта в страната. Тя съвпада и с нашата политика, която се фокусира върху създаването на нови възможности за талантите на България и всички, които искат да постигнат големи спортни успехи\", заяви Милен Ганев, управляващ съдружник на \"Национална лотария\". Досегашният спонсор \"Ефбет\" също е свързан с Божков. Собственик на онлайн букмейкъра е близкият до него Цветомир Найденов.", "date": "2019.07.09", "title": "\"Национална лотария\" е новият спонсор на \"Левски\""}
{"url": "https://www.dnevnik.bg/evropa/2019/07/09/3935847_kristalina_georgieva_vse_oshte_e_sred_obsujdanite/", "text": "ЕС иска европеец да замени Кристин Лагард начело на Международния валутен фонд (МВФ), запазвайки традицията Европа да държи поста, каза високопоставен служител от съюза, цитиран от \"Ройтерс\". МВФ ще трябва да намери приемник на Лагард, след като миналата седмица л идерите на ЕС я номинираха  за президент на Европейската централна банка (ЕЦБ), където би трябвало  да започне да работи през ноември . Имената, споменавани от служители, са тези на холандеца и бивш председател на Еврогрупата Йерун Дейселблум, на бившия финландски премиер Александър Стуб и на главния изпълнителен директор на Световната банка Кристалина Георгиева. Въпросът бе обсъден от финансовите министри на еврозоната на среща в понеделник, каза по време на пресконференция ръководителят на Еврогрупата Марио Сентену. Не е взето решение, защото МВФ още не е отворил процедурата за избор на нов управляващ директор. \"За Испания и, мисля и за всички страни от ЕС, приоритетът е генералният директор да продължи да бъде европеец\", каза испанският финансов министър Надя Калвиньо в понеделник. Френският й колега Брюно Льо Мер призова ЕС да намери общ кандидат възможно най-скоро. Ръководителят на базирания във Вашингтон МВФ винаги е бил европеец, макар в миналото големи и нововъзникващи икономики да са оспорвали тази практика. САЩ обикновено не предлагат кандидат, защото според неформална сделка с европейските партньори получават ръководството на Световната банка. Източник от ЕС каза, че някои държави членки искат кандидат от страна от блока, което би изключило евентуални британски кандидати, защото Обединеното кралство трябва да напусне ЕС в края на октомври. Гуверньорът на Bank of England Марк Карни се споменаваше в медийни публикации като един от възможните европейски кандидати. Макар да е роден и израснал в Канада, той има британски и ирландски паспорт освен канадското си гражданство. Попитан за възможността за Дейселблум, холандският финансов министър Вопке Хоекстра каза: \"Холандия има някои отлични кандидати\". Според източник Дейселблум е единственият холандец в надпреварата. По думите на двама служители Георгиева също е била обсъждана от министри. Миналата седмица тя бе обсъждана за друг висш пост в ЕС, но не събра достатъчно подкрепа.", "date": "2019.07.09", "title": "Кристалина Георгиева все още е сред обсъжданите имена за ръководител на МВФ"}
{"url": "https://www.dnevnik.bg/na_put/2019/07/09/3935439_slunchev_briag_li_i_na_maiorka_hotelierite_pitat_kude/", "text": "На фона на слабото начало на летния туристически сезон в България, проблемите на други по-развити и скъпи дестинации изглеждат значително по-големи, а България дори се приема за конкурент. И ако у нас сезонът тепърва започва и има надежда нещата да се подобрят впоследствие, на Балеарските острови той е в разгара си, но туристите просто ги няма. Включително и местните, на които, както и у нас, се разчита да подобрят нещата. Хотелиерите на най-популярните курортни острови в Испания, и особено на Майорка и Менорка, бяха принудени да намалят цените си с цели 60% през юли и август, заради спад на резервациите, съобщава всекидневният англоезичен бюлетин за новини от Майорка ( www.majorcadailybulletin.com ). Основната причина е промяната в търсенето на почивки в по-евтините и развиващи се дестинации като Гърция, Турция, Египет, България и Северна Африка, се казва в съобщението. Изглежда, че всички почиващи традиционно на Балеарските острови, са избрали да отидат другаде това лято. Засега само британският пазар запазва дела си, но германците и французите са по-малко. И въпреки надеждите, че вътрешният испански пазар ще запълни празнотата, пиковият сезон, който вече настъпи, най-вероятно ще е с 30-процентен спад спрямо миналата година. Разбира се, 2018 г. отбеляза поредния рекорд в броя на туристите, но резкият спад сварва хотелиерите изненадани и те не знаят как да реагират. Ударени са всички категории настаняване, дори и петзвездните и бутиковите хотели в Палма. Представители на туристическата индустрия на Майорка коментират, че ситуацията е невиждана от десетилетия. Освен конкуренцията на по-евтини дестинации, туроператорите съобщават за спад в продажбите на туристически пакети. Все повече туристи използват онлайн агенции за резервации вместо традиционните туроператори. Това, което прави ситуацията още по-сложна за хотелиерите на Балеарите, е че Гърция и Турция, например, все още имат свободни места и предлагат специални отстъпки за записалите се в последния момент, с което отнемат още повече туристи от местните хотели. По ирония на съдбата данните за пътниците, обслужвани на летището, са подобни на миналата година, така че въпросът, на който хотелиерите се опитват да си отговорят е: Къде са туристите? В резултат на спада туроператорите на свой ред опитват да коригират договорите за догодина и притискат хотелиерите да намалят още цените за 2020 г. Така че, може би е време за планиране.", "date": "2019.07.09", "title": "Слънчев бряг ли? И на Майорка хотелиерите питат къде са туристите"}
{"url": "https://www.dnevnik.bg/analizi/predozirane/2019/07/09/3935679_predozirane_rodi_na_maika_si_vnuche_vmesto_da_i/", "text": "Кампанията \"Направи го сега\" на Движението за национална кауза (ДНК), която иска да насърчи повишаването на раждаемостта у нас, разбуни духовете. Причината е, че сдружението е поставило постери на публични места с меко казано странни послания: че майка ти предпочита внуче вместо нов тиган, че бащинството прави мъжа по-привлекателен, че селфитата с деца са по-харесвани, а жените могат да се сдобият с \"чашка С\" на сутиена си по естествен път. Авторите на кампанията са привлекли за посланици известни хора от шоу бизнеса и медиите. Идеята е да насърчава двойки и семейства да създават деца, вместо да отлагат. Кампанията се стреми към \"осезаема ефективност и реални резултати\". На желаещите да участват се обещава Национално кръщене на всички деца, заченати между 1 март и 31 декември 2019 г. Според коментатори в социалните мрежи подходът напомня на масовите сватби на сектата на Муун. Освен това 20 бебета ще бъдат изтеглени с лотария и родителите им ще получат най-необходимото за отглеждането им през първите 12 месеца – дрехи, памперси, храна и козметика. \"Участието е лесно, чрез регистрация в сайта на кампанията. Ако очаквате първото си дете, качете обща снимка с партньора ви, заедно с тест за бременност или снимка от видеозон. Ако е второ или следващо, на снимката да присъства и по-голямото дете\", канят организаторите, които подчертават, че това е третата им кампания, след като първите две дали плодове. Единственият недостатък бил отстранен - преустановена била практиката от първото издание с опция за избор на известни личности да кръщават деца.", "date": "2019.07.09", "title": "Предозиране: Роди на майка си внуче, вместо да й купуваш тиган"}
{"url": "https://www.dnevnik.bg/evropa/2019/07/09/3935853_polsha_prizova_kitai_da_uvelichi_investiciite_si_v/", "text": "Полският министър на външните работи Яцек Чапутович призова вчера китайския си колега Ван И страната му да увеличи своите инвестиции в Централна Европа и да премахне митническите бариери. Ван лобира пред Чапутович за китайския технологичен гигант \"Хуауей\" (Huawei) и изгражданите от него мобилни мрежи от пето поколение (5G) на фона на полемиката по въпроса, предаде \"Франс прес\". Агенцията отбелязва, че арестът през януари в Полша на бивш директор на \"Хуауей\" по обвинения в шпионаж е предизвикал опасения у китайската компания, че централноевропейската държава, която е тясно свързана със Съединените щати, може да не иска да използва китайски 5G технологии. САЩ забраниха на \"Хуауей\" да инсталира такова оборудване на тяхна територия, като се позоваха на рискове за националната си сигурност. \"Китай инвестира много в Европа, но само 5 процента от (неговите) инвестиции в Европейския съюз са в страни от Централна и Източна Европа\", каза полският външен министър в столицата Варшава на съвместна пресконференция с китайския си колега. Чапутович заяви, че е \"насърчил (Ван Китай) да инвестира повече, в интерес на нашето общество... в Полша и Централна Европа\". Полският външен министър призова още Китай да премахне митническите бариери и да се отвори повече за внос от страната му и други европейски държави. Чапутович подчерта увеличаването на износа на полски селскостопански продукти за Китай. Ван от своя страна каза, че е получил гаранции, че Полша ще разгледа кандидатурата на Пекин за изграждане на мобилна мрежа от пето поколение. Според китайския външен министър полският му колега е обещал \"честен, недискриминационен и справедлив подход\" при избора на доставчиците. Съединените щати никога не са представяли, поне публично, доказателства в подкрепа на своите обвинения към \"Хуауей\", но оказват натиск върху съюзниците си да не поверяват изграждането на своя инфраструктура на китайската компания, отбелязва \"Франс прес\". Европа е разделена по въпроса - Германия и Великобритания се съгласиха \"Хуауей\" да участва в изграждането на техните мрежи от пето поколение, но други страни, например Чехия, проявяват предпазливост. /БТА", "date": "2019.07.09", "title": "Полша призова Китай да увеличи инвестициите си в Централна Европа"}
{"url": "https://www.dnevnik.bg/bulgaria/2019/07/09/3935845_svurzani_bazi_danni_shte_izkljuchat_choveshkata/", "text": "Свързване на информационните системи ще изключи намесата на човека при техническите прегледи на автомобилите и корупцията няма да е възможна. Законопроектът, който предвижда това, е на етап обществено обсъждане и се очаква да бъде внесен в Народното събрание през есента. Това съобщи пред Нова телевизия министърът на транспорта Росен Желязков, помолен да коментира случая в Германия, когато български бус беше хванат с  66 нередности и изрядни документи.   По искане на българските власти германската полиция ще предостави следващата седмица данните за регистрационния номер и собственика на превозното средство, поясни Желязков. Министърът увери, че контролът се затяга и 17 пункта са в процес на отнемане на разрешителните за работа. \"Законопроект за пътните превозни средства променя регулациите и сертификатите на тези пунктове и на сервизите. Важно е да има по-малка човешка намеса, информационните системи ще са интегрирани и няма да може да се договаря привидна изправност на превозното средство. И това ще се случи в много скоро време\", каза министърът. Предстои в близко бъдеще да бъде въведена и онлайн система за покупка на билети за БДЖ, каза Желязков, което пък ще спре продажбите, които сега не се отчитат. Държавната субсидия покрива 80% от себестойността на пътуването с влак и това ще продължи и в бъдеще, увери министърът.", "date": "2019.07.09", "title": "Свързани бази данни ще изключат човешката преценка при автопрегледите"}
{"url": "https://www.dnevnik.bg/evropa/2019/07/09/3935860_hurvatski_ministur_podade_ostavka_sled_tvurdeniia_za/", "text": "Хърватският министър на публичната администрация Ловро Кушчевич подаде оставка след информация в медиите за съмнителни сделки със земя и недвижими имоти, предаде \"Ройтерс\". Кушчевич отрече да е извършил нарушения. Според публикации обаче стойността на неговите земя и имот на Брач се е увеличила на фона на сделки, включващи промени в градското планиране, докато той бе начело на една от общините на острова. \"Аз нося политическа отговорност, ясно ми е, че тази негативна представа в медиите е бреме за правителството. Но се гордея с работата си\", допълни Кушчевич. По-малкият партньор във водената от консерваторите коалиция, либералната Хърватска народна партия, настоя за оттеглянето му. Управляващата коалиция има крехко мнозинство в парламента и всеки спор между консервативната Хърватска демократична общност и либералите може да постави в риск това мнозинство. \"Оценихме, че той лично, хърватска демократична общност и правителството страдат значително (от всичко това)\", коментира премиерът Андрей Пленкович.", "date": "2019.07.09", "title": "Хърватски министър подаде оставка след твърдения за съмнителни имотни сделки"}
{"url": "https://www.dnevnik.bg/sport/2019/07/09/3935871_serena_uiliame_e_globena_s_10_hiliadi_dolara_za/", "text": "Седемкратната шампиона от \"Уимбълдън\" Серена Уилямс получи глоба от организаторите на турнира заради вреди, които е нанесла на кортовете в \"Ол Инглънд клъб\". Американката, която се бори за 24-та титла от шлема, е наказана с 10 хиляди долара (близо 8 хиляди паунда) заради това, че хвърли ракетата си в първия мач от надпреварата. Това е довело до увреждане на тревната настилка. Случката е от мача с италианката Джулиа Гато-Монтиконе. Във вторник Уилямс се изправя срещу своята сънародничка Алисън Риске, която отстрани световната №1 Ашли Барти. Двубоят ще определи първата полуфиналистка при дамите. Организаторите оповестиха и други глоби, които са наложени на играчите в Лондон. Фабио Фонини е санкциониран с три хиляди долара заради \"неприлично поведение\" по време на загубата в трети кръг от Тенис Сандгрен (САЩ). Тогава Фонини каза, че се надява \"бомба да избухне на целия комплекс\". Общо 8000 долара (6347 паунда) са глобите, наложени на Ник Кириос в мачовете му от първи и втори кръг. Австралиецът, който загуби от Рафаел Надал, беше въвлечен в различни инциденти от началото на надпреварата. Рекордната глоба беше наложена на  Бърнард Томич . Австралиецът беше лишен от сумата за загуба в първия кръг (45 хиляди паунда), след като организаторите сметнаха, че не е положил усилия да се противопостави на съперника си.", "date": "2019.07.09", "title": "Серена Уилямс е глобена сурово за увреждане на тревата на \"Уимбълдън\""}
{"url": "https://www.dnevnik.bg/evropa/2019/07/09/3935872_es_obeshta_nova_finansova_pomosht_za_ukraina/", "text": "Председателите на Европейския съвет и на Европейската комисия Доналд Туск и Жан-Клод Юнкер обещаха подкрепа и финансова помощ на Украйна по време на посещение в Киев в понеделник, като призоваха Русия да направи повече за постигането на мир в Донбаския регион, предаде EurActiv. В конфликта между украинските войски и подкрепяните от Русия сили в източния Донбаски регион загинаха 13 хил. души през изминалите пет години въпреки спирането на огъня, договорено в Минск през 2015 г. ЕС наложи икономически санкции на Русия след анексирането на Крим през 2014 г., като в същото време отпусна милиарди евро помощ на Украйна. Блокът освен това настоя Киев да приложи реформи и да вземе мерки срещу корупцията. По време на срещата вчера Туск и Юнкер казаха, че санкциите ще останат. Те се срещнаха с украинския президент Володимир Зеленски, който пое властта през май, обещавайки да постигне траен мир с Русия. \"Проевропейски дух\" \"Във време на политически преход в Украйна и ЕС нашето предизвикателство е да защитим проевропейския дух в Украйна и проукраинския дух в Европа\", посочи Туск, който е бивш полски премиер. \"Само преди няколко дена ЕС единодушно удължи икономическите санкции срещу Русия с още шест месеца. Санкциите ще останат, докато споразуменията от Минск не бъдат напълно приложени\", допълни той. ЕС обяви нови 119 милиона евро подкрепа, включително помощ за малкия бизнес в региона на Азовско море, където миналата година ескалира конфликтът между Украйна и Русия. ЕС отпусна 3.3 милиарда евро макрофинансова помощ на Украйна от 2014 г. досега – най-голяма сума за страна извън ЕС. Още 500 милиона зависят от прилагането на реформи в Украйна. \"Идеята е да се задържи фокусът върху Украйна, опитваме да задържим новия президент възможно най-близо\", коментира дипломат от ЕС, цитиран от \"Ройтерс\" за разговорите на Туск, Юнкер и Зеленски. \"(Зеленски) казва правилните неща, но ние все още не знаем много за него, той трябва да се докаже, да потвърди на практика решимостта си да остане на пътя на реформите\", допълни източникът. По време на пресконференция президентът заяви, че специален съд за корупционни случаи ще започне изслушвания по дела в началото на септември. Той освен това отбеляза, че би искал да проведе разговори с Москва през септември за транзита на руски газ през Украйна.", "date": "2019.07.09", "title": "ЕС обеща нова финансова помощ за Украйна"}
{"url": "https://www.dnevnik.bg/sviat/2019/07/09/3935875_za_pruv_put_ot_sedem_godini_bogatstvoto_na_milionerite/", "text": "За първи път през последните седем години богатството на свръхзаможните хора по света е намаляло през 2018 година, сочи доклад на консултантската фирма \"Капджемини\" (Capgemini), цитиран от ДПА. Богатството на милионерите е намаляло с почти 3 на сто до 68.1 млрд. долара в сравнение с 2017 година. Това е първият спад на на този показател от 2011 година. В същото време е отчетен и по-малък брой на милионерите. Това става за първи път от финансовата криза от 2008 година. В Германия броят на хората с богатство над един милион долара е намалял до 1.35 милиона души, което е 1.1 на сто от населението на страната. Експертите на \"Капджемини\" посочват, че причините за тази тенденция са международните търговски конфликти и несигурността,  произтичащи от Брекзит,  както и загубите на фондовия пазар. Според германската централна банка спадът на фондовия пазар през 2018 г. е оставил своя отпечатък. За първи път от три години  богатството на частните домакинства  в Германия спада и инвеститорите отчитат най-тежките си загуби от 2008 година. Въпреки забавянето на темпа на икономическия растеж Германия все още е една от страните с най-много милионери в света. САЩ са на челно място, следват Япония, Германия и Китай. Според доклада в тези четири държави живеят 61.2 на сто от най-богатите хора в света. В доклада се допълва, че в света има 18 милиона милионери, което е с 0.3 на сто по-малко в сравнение с 2017 година. Най-големите загуби отчитат свръхзаможните, хората със състояние над 30 милиона долара. Общото им богатство е намаляло с около 6 процента. Капджемини включва в изследването си акциите, ценните книжа с фиксиран доход, алтернативните инвестиции като природни ресурси или хедж фондове, парични средства и недвижими имоти за годишния си доклад за световното богатство. /БТА", "date": "2019.07.09", "title": "За пръв път от седем години богатството на милионерите по света намалява"}
{"url": "https://www.dnevnik.bg/evropa/2019/07/08/3935531_vinetki_i_ogranicheniia_na_dvijenieto_uslojniavat/", "text": "Край на пътешествията с кола до Брюксел, за които решавате в последната минута! Да седнете зад волана в Европа вече изисква известна подготовка, за да можете да маневрирате между електронни пътни такси, зоните с ограничения на движението, за които се изисква регистриране на колата, и различните винетки. За първи път Швейцария въвежда винетка за пътищата си през 1985 година. Независимо какъв ви е маршрутът, има един-единствен тип винетка, която важи 14 месеца - от 1 декември на предишната година до 31 януари на следващата и тя струва в момента 40 швейцарски франка (36 eвро). Други страни последваха примера на Швейцария. Те изискват от шофьорите определена сума и като цяло винетките са с различна продължителност: Австрия, България, Унгария, Словакия, Словения, Чехия... Трябва, както в Швейцария, да залепите стикера на предното стъкло. Покупката му може да се направи и онлайн - най-вече чрез специализирани посредници - на границата или в бензиностанция. Унгария и Словения имат електронен вариант, докато Австрия предлага избор между физическа винетка и регистриране на номера на колата. Пътуването става малко по-сложно, когато няма пункт за плащане на такси по някои (авто)магистрали: за да пресечете Темза по-надолу от Лондон по периферното шосе M25, трябва да платите 2.50 британски лири (2.80 евро) същия ден или на следващия - онлайн или в посочен търговски обект. В противен случай глобата може да достигне 105 лири (117 евро). Същият е принципът и за редица други електронни такси в Европа по основните пътища в Португалия, Италия, Ирландия, Норвегия, Швеция и скоро и във Франция ... Това важи и когато искате да влезете с кола в градове като Лондон, Милано, Болоня, Стокхолм, Гьотеборг или Осло. Няма хармонизиране Появилите се неотдавна \"зони със слаба емисия\" (LEZ) на континента също ви задължават да се подготвите добре за пътуването си. За да шофирате в центъра на Антверпен, Белгия, с френска кола, трябва да регистрирате автомобила си през следващите 24 часа. Това се прави безплатно, но процедурата налага да изпратите сканиран регистрационния талон на колата. Във всички случаи, ако въпросният автомобил се окаже прекалено замърсяващ, ще трябва да се плаща. Брюксел възприе същия модел, но вече предварително трябва да се показва удостоверение, че автомобилът е ваш, а това може да се окаже проблем, ако автомобилът е под наем. Глобата от 150 евро за нарушение на разпоредбата вече удари по джоба някои смаяни туристи. И ако белгийските градове не са координирали усилията си, то Германия измисли \"екохапче\", което е задължително за 58 населени места. За да влезете в 57 от тях, ви е необходима зелена винетка, която се купува предварително в гаражи или бензиностанции. Очевидно френският еквивалент Crit'Air не се приема в Белгия, а глобата е 80 евро. Черешката на тортата в Германия - със съдебни решения бяха наложени ограничения за движението на най-замърсяващите коли. Засега те обхващат Щутгарт и някои улици на Дармщат и Хамбург. Магистралата A40, която прекосява Рур от единия до другия край, също може да бъде забранена за дизелови коли. Германците обаче трябва освен това да се разберат помежду си за разграничаване на дизеловите коли, които засега нямат специална винетка. Тази пълна липса на хармонизация в момент, когато Франция, Испания, Холандия или още други белгийски градове подготвят нови зони LEZ, които ще засегнат и чуждестранни коли, \"изправя транспорта в ЕС пред нови предизвикателства\", признава източник от Европейската комисия. \"В момента няма никакъв проект за въвеждането на обща европейска винетка\", обясниха от Еврокомисията, защото въпросът е от компетенциите на местните власти. Брюксел поставя ударението върху информацията за шофьорите основно чрез портала  https://www.urbanaccessregulations.eu. А що се отнася до потребителите на коли под наем, анкетираните от АФП, то те не виждат никакво неудобство да лепят винетки на предните стъкла. /БТА", "date": "2019.07.09", "title": "Винетки и ограничения на движението усложняват живота на пътуващите в Европа"}
{"url": "https://www.dnevnik.bg/sviat/2019/07/09/3935889_kolumbiia_shte_razreshi_na_nelegalnite_venecuelci_da/", "text": "Колумбия подготвя временни разрешителни за работа за венецуелци без документи, информира агенция \"Ройтерс\". Това е част от усилията да се намали работата \"на черно\", при която работниците често получават по-малко от минималното възнаграждение, а държавните програми се лишават от приходи, посочи правителствен служител.  Колумбия е предпочитаната дестинация за  гражданите на Венецуела, които бягат  от задушаващата икономическа криза, обхванала родината им през последните години. Това поставя под силен натиск здравната, образователната и социалната система на страната, а същевременно подхранва и тревоги за нивото на заплатите.  \"Не можем да позволим основният актив на имигрантите да бъде, че  наемането им на черно  е по-евтино\", посочи заместник-министърът на труда на Колумбия Андрес Фелипе Урибе.  Поради това колумбийските власти се готвят да започнат въвеждане на правила за специални разрешителни за работа, така че  венецуелците да могат  да получат официално предложение за работа в момента, когато бъдат наети нелегално, допълни той.  По думите на Урибе венецуелците трябва да получат същите трудови права като колумбийските работници, включително заплата от поне 952 148 песо (288 долара) месечно и право на здравно и пенсионно осигуряване.  През 2017 г. Колумбия разработи специално двегодишно разрешително, позволяващо на венецуелците да работят и пребивават в страната, но няколко месеца по-късно спря да приема заявления, припомня агенция \"Ройтерс\". В момента законно в Колумбия живеят по-малко от половината от 1.3 милиона венецуелци, които са в страната, според колумбийските имиграционни власти. ", "date": "2019.07.09", "title": "Колумбия ще разреши на нелегалните венецуелци да работят законно"}
{"url": "https://www.dnevnik.bg/razvlechenie/2019/07/09/3935892_blagotvoritelnost_koiato_zapochva_ot_puba/", "text": "Наемайки бездомници и предлагайки бира, варена от остатъчен хляб, The Green Vic в един от най-модерните лондонски квартали \"Шордич\" се опитва да е \"най-етичният пъб в света\". Първоначалният план е да работи три месеца, за което основателят Ранди Рампърсанд е осигурил достатъчно финансиране. Купил е мебели втора употреба, сапун, създаден от незрящи, тоалетна хартия от рециклирана хартия и напитки на социални предприятия, които даряват част от приходите си за благотворителност. Той започва проекта с надеждата да даде възможност на един обичаен посетител на пъб да дари за благотворителност, без да се налага да променя ежедневните си навици. Кръчмата наема на работа бездомници и хора с увреждания. Храната е изцяло на растителна основа. Чрез рециклиране и компостиране максимално се избягва и изхвърлянето на отпадъци към сметищата. \"Всяка една напитка, която купувате, отива към различна благотворителност\", разказва 35-годишният Рампърсанд пред \"Ройтерс\". \"Сапунът в тоалетните, тоалетната хартия, униформите на служителите, всички те помагат или на бездомните, или също връщат парите обратно към благотворителни организации\", допълва той. Менюто с напитките е свързано с над 40 такива организации. Например крафт бирата Brewgooder, която се продава за 4,90 паунда, се произвежда от неправителствена организация, която дарява приходите си на проекти за чиста вода в Африка. Ейлът Toast, който струва 5.50 паунда, се вари от пресни остатъци от хляб. Собственикът на Green Vic се надява да успее да си осигури достатъчно финансиране, за да може да си позволи да наеме постоянна локация. Засега мястото има успех в привличането на клиенти, които са склонни да опитват нови неща с различен подход в квартал, който е известен и привлекателен за студенти, артисти и туристи. \"Никога досега не съм бил в етичен пъб и ми беше интересно да видя какво представлява\", коментира един от клиентите, 49-годишният Джон Рамптън и допълва: \"Звучеше като добро място, на което да отидеш.\"", "date": "2019.07.09", "title": "Благотворителност, която започва от пъба"}
{"url": "https://www.dnevnik.bg/sviat/2019/07/09/3935899_oon_registrira_blizo_polovin_milion_bolni_ot_holera_v/", "text": "Над 460 000 евентуални  случая на холера  са регистрирани от началото на годината в опустошения от война Йемен, съобщи ООН, цитирана от агенция \"Асошиейтед прес\". Това е рязко повишение спрямо 2018 година, когато случаите бяха 380 000.  От началото на януари са регистрирани 705 смъртни случая, за които се предполага, че са причинени от холера - огромно увеличение спрямо 75 случая миналата година.  Разпространението на холерата е било ускорено от неотдавнашните стихийни наводнения, лошата поддръжка на системата за управление на отпадъците и липсата на  достъп до чиста вода , посочва ООН. Организацията и партньорите й са управлявали близо 1200 центъра за лечение на холера в Йемен, но финансирането остава належащ проблем според говорител на световната организация.  От поисканите от ООН 4.2 млрд. долара за хуманитарни помощи за 20 милиона йеменци са осигурени едва 32 процента. /БТА", "date": "2019.07.09", "title": "ООН регистрира близо половин милион болни от холера в Йемен"}
{"url": "https://www.dnevnik.bg/evropa/2019/07/09/3935893_fon_der_laien_vse_oshte_niama_podkrepata_na_zelenite/", "text": "Ако се съди от първата им среща, Зелените в Европейския парламент ще поискат висока цена в замяна на подкрепата си за германския консерватор Урсула фон дер Лайен за поста председател на Европейската комисия, пише \"Политико\". Двамата съпредседатели на групата Ска Келер и Филип Ламбертс не дадоха особено висока оценка за германския политик в понеделник при първия й опит да си осигури гласовете им за вота в пленарна зала следващата седмица. Германският министър на отбраната изглежда \"много способен политик\", каза Келер пред репортери след срещата. \"Но от моя гледна точка това не е достатъчно\", допълни тя. За разлика от Фон дер Лайен, която  миналата седмица изненадващо бе номинирана  за поста от лидерите на ЕС, Келер бе един от \"водещите кандидати\", които се предполагаше, че трябва да се съревновават. Зелените са \"много разочаровани\" от решението на Европейския съвет да убие процеса, подчерта Келер. \"За нас това е наистина голям проблем, защото е стъпка назад в демокрацията\", допълни тя. Предвид съпротивата на много социалдемократи, подкрепата на Зелените е ключова, за да успее Фон дер Лайен, която е кандидат на дясноцентристката Европейска народна партия, да спечели абсолютно мнозинство в Европейския парламент. Ако Европарламентът я отхвърли, Съветът ще разполага с един месец, за да предложи нов кандидат за наследник на Жан-Клод Юнкер. Фин дер Лайен ще трябва да получи одобрението на най-малко 375 евродепутати на пленарното заседание във вторник следващата седмица, за да оглави Еврокомисията. Пълната подкрепа на трите най-големи групи – консерватори, социалисти и либерали, ще й осигури 444 гласа. Предвид обаче вероятността да има гласували против и въздържали се, тя би приветствала гласовете на някои от 74-мата зелени евродепутати. \"Срещата беше тежка. Тя явно търси зелената подкрепа, но не съм сигурен, че може да намери потвърден балансиран подход само за една седмица\", каза холандският евродепутат от групата и също водещ кандидат на Зелените Бас Ейкхаут. По думите му \"това само показва защо процесът (с водещия кандидат) е толкова важен. Той предлага цяла кампания, за да се разбере кой какви позиции има\". По-късно тази седмица Фон дер Лайен ще се срещне с цялата група на Зелените, както и с евродепутати от Прогресивния алианс на социалистите и демократите и центристката либерална група \"Обнови Европа\". Освен Фон дер Лайен миналата седмица лидерите на ЕС номинираха  Шарл Мишел  за председател на Европейския съвет,  Кристин Лагард  за президент на Европейската централна банка и  Жозеп Борел  за върховен представител на ЕС за външната политика. След номинацията си  Фон дер Лайен  публикува няколко туита, но избягва публични изявление и не е отговаряла на въпроси на медиите. Зелените не получиха нито един от висшите постове в ЕС, въпреки че на изборите за Европейски парламент през май  постигнаха най-добрия в историята си резултат . Един от начините да се преодолее съпротивата им заради процеса на избор може да е да им се предложат политически отстъпки и представителство на висши позиции, включително евентуално зелен еврокомисар. По думите на Келер разговорите с Фон дер Лайен в понеделник не са включвали \"никакви специфични предложения за програми\". \"Те ще дойдат по-късно\". Един от ключовите моменти може да се окаже подкрепата на групата на Фон дер Лайен, ЕНП, за целите на ЕС за намаляване на емисиите до 2030 г. Според чернова на документ, видяна от \"Политико\", желанието сегашната цел за намаляване с 40% да бъде увеличена до 55% е подкрепено от Зелените, социалисти и демократи и \"Обнови Европа\", но не и от ЕНП.", "date": "2019.07.09", "title": "Фон дер Лайен все още няма подкрепата на Зелените, за да наследи Юнкер"}
{"url": "https://www.dnevnik.bg/biznes/2019/07/09/3935917_promishlenoto_proizvodstvo_narastva_s_06_godishno_prez/", "text": "Промишленото производство през май остава на равнището от април 2019 г. и нараства с 0.6% спрямо май на миналата година, сочат предварителните данни на Националния статистически институт. За месец в добивната промишленост е регистрирано увеличението е с 9.5%, докато в преработващата промишленост има спад с 0.4%, а в енергетиката - с 0.1%. По-значителен спад в преработващата промишленост се наблюдава при: ремонта и инсталирането на машини и оборудване - с 8.4%, производството на компютърна и комуникационна техника, електронни и оптични продукти - с 4.4%, производството на основни метали - с 3.9%. По-съществено увеличение е регистрирано при: производството на тютюневи изделия - с 15.4%, обработката на кожи; производството на обувки и други изделия от обработени кожи без косъм - с 11.3%, производството на мебели - със 7.1%, производството на химични продукти - с 6.0%. Спрямо май 2018 г. добивната промишленост е с ръст от 9.7%, а преработващата - с 0.9%. В енергетиката има спад с 5.4%. За година с най-голямо увеличение на производството е печатната дейност и възпроизвеждането на записани носители - с 22.8%, производството на превозни средства, без автомобили - с 20.4%, обработката на кожи; производството на обувки и други изделия от обработени кожи без косъм - с 11.6%, производството на автомобили, ремаркета и полуремаркета - с 10.0%. Най-голямо намаление е отчетено при: производството на основни метали - с 16.0%, производството на метални изделия, без машини и оборудване - с 14.1%, производството на мебели - с 8.2%, производството на облекло - със 7.3%.", "date": "2019.07.09", "title": "Промишленото производство нараства с 0.6% годишно през май"}
{"url": "https://www.dnevnik.bg/detski_dnevnik/2019/07/09/3935913_agenciiata_za_zakrila_na_deteto_proveriava_incident_s/", "text": "Дете на две години е било намерено на люлка на Витоша със слънчево изгаряне и почти колабирало в сряда, докато за него са се грижили служители на частна занималня, които извели децата на разходка, твърди \"Нова телевизия\". Информацията тръгва от пост във \"Фейсбук\". \"Бях на Витоша със семейството ми. Когато си тръгнахме, ни посрещна жена, която носеше малко момиченце. Детето беше червено. Попита ни дали ние сме родителите му. По нейно описание то е беше стояло на слънце повече от час. Намерила момиченцето заспало на люлка. Тогава се появи една жена, която каза, че детето е с нея. Първо решихме, че е му е роднина. Оказа се, че това е учителката от занималнята, която е трябвало да се грижи за децата\", разказа пред \"Нова телевизия\" свидетелят Десислава Христова. От поста в социалните мрежи пък се разбира, че обяснението на възпитателя било, че детето е инатливо и затова по собствено желание останало на люлката. Говорителят на Държавната агенция за закри на детето Станислав Пандин обяви, че предстои сериозна проверка на занималнята. Установява се и кои са родителите на детето. По случая са сезирани кметът на Столична община, Столична регионална здравна инспекция, Агенция по безопасност на храните, Дирекция \"Социално подпомагане\" – \"Оборище\", на чиято територия се намира детският център, Национална агенция за приходите, уведомен е и началникът на 05 РУ – СДВР, за предприемане на действия по компетентност, за небрежно отношение и неглижиране на детето от страна на служителите в детския център. Институциите трябва да проверят дали детското студио има всички нужни документи и отговаря на законовите изисквания. Станислав Пандин обяви, че ДАЗД няма право да извършва проверки в частни занимални. Според него около самата занималня има много неясноти, като не е ясен неиния статут. \"На сайта пише, че това е частна детска градина. В интернет може да я намерим и като частно студио. Живеещите в района казват, че от 3 години тя не функционира. Всичко е много съмнително. Уведомихме Министерството на образованието и науката. Оттам разбрахме, че в регистрите им няма такава детска градина\", поясни Пандин. Той допълни, че в проведен телефонен разговор с управителката на студио, като тя е казала, че това не е частна детска градина, а детски клуб, в който се полагат грижи за деца на близки и познати, за което се заплаща почасово по 5 лева. Във връзка с инцидента от агенцията обръщат внимание на всички родители да бъдат внимателни на кого поверяват децата си.", "date": "2019.07.09", "title": "Агенцията за закрила на детето проверява инцидент с дете в частна занималня"}
{"url": "https://www.dnevnik.bg/evropa/regioni/2019/07/09/3935910_nov_model_za_razvitie_na_regionite_shte_obsujda/", "text": "Министерството на регионалното развитие и благоустройството съобщи вчера, че започва серия от стратегически консултации в страната във връзка с изпълнение на политиката за регионално развитие и програмирането на новата европейска оперативна програма за подкрепа на регионите в периода 2021-2027 г. Инициативата е съвместна с Международната банка за възстановяване и развитие в рамките на подписаното споразумение за консултантски услуги с министерството. Предвижда се стратегическите консултации да се проведат на национално, регионално и местно ниво с участието на заинтересованите страни - представители на министерствата и държавни агенции, областни управители, кметове на общини, неправителствени организации, представители на бизнеса и др. Целта е те да се запознаят с новия подход за изпълнение на проекти в следващия програмен период, както и да дадат мнение за ефективно структуриране на регионалните съвети за развитие, които ще бъдат натоварени с нови, по-широки функции. Ще се наблегне и на важността от започване на партньорства и оформяне на икономически обосновани проекти, допринасящи за развитието на територията. По време на консултациите ще се състои обсъждане на възможностите за по-широко участие на бизнеса, неправителствения сектор и гражданското общество в оформянето и изпълнението на проекти в следващия програмен период на ниво регион и възможностите за комбинирано финансиране между една или повече оперативни програми. Така ще могат да бъдат включвани повече заинтересовани страни и бенефициенти в изпълнението на проектите. Те ще могат да стимулират и дискусии по важни за икономическото развитие на регионите публични и публично-частни инвестиции. Ще се разясни и изпълнението на интегрирани проекти, които включват няколко компонента, всеки от които може да бъде финансиран от различна оперативна програма, т.нар. интегриран подход на въздействие върху територията. Формирането на проектни идеи ще трябва да съответства на набор от стратегически документи, от които основополагащ за регионите ще бъде регионалната схема за пространствено развитие. Ще бъдат коментирани и възможностите за разширени функции на регионалните съвети за развитие при избора на проекти на принципа от долу на горе. Стратегическите консултации за общините от за планиране ще се проведат на 15 юли в Ловеч. На 18 юли в София ще се състои срещата за представителите на общините от  . На 22 юли в Бургас е предвидена среща за местните власти от  . На 23 юли в Областна администрация – Разград ще се проведе срещата за общините от  , а на 24 юли в Търговище ще е консултацията за  . На 24 юли в Смолян е предвидена среща със заинтересованите страни от  . Неправителствените организации, бизнесът и обществените групи могат да се включат със свои предложения и на e-mail:  regionalnorazvitie@mrrb.government.bg .", "date": "2019.07.09", "title": "Нов модел за развитие на регионите ще обсъжда ресорното министерство"}
{"url": "https://www.dnevnik.bg/sport/2019/07/09/3935919_video_s_l_na_surceto_i_imena_na_kirilica_levski_se/", "text": "\"Левски\" свали емблемата си от фланелките за новия сезон и ще използва стилизирана буквата \"Л\". Сините представиха екипировката си с  новия спонсор - \"Национална лотария\", представена с логото на 7777.bg . В последните години \"Левски\" използваше емблемата, направена по повод 100-годишнината. Вместо нея е поставена буквата \"Л\", като с такъв екип сините играят за пръв път през 1924 г., заяви Илия Христов от сдружението \"Сини сърца\". Другата промяна е, че за мачовете от българското първенство имената на футболистите ще са изписани на кирилица. За двубоите от Лига Европа ще са на латиница. От вътрешната страна на врата на фланелката е поставен първият печат на \"Левски\". \"Левски\" се завръща към корените си. Човек, който не си знае историята, е без бъдеще. Правилното е да се използва буквата \"Л\", това е традицията\", каза Христов при представянето.", "date": "2019.07.09", "title": "Видео: С \"Л\" на сърцето и имена на кирилица \"Левски\" се връща към корените си"}
{"url": "https://www.dnevnik.bg/bulgaria/2019/07/09/3935876_iztochnici_na_dnevnik_gen_plamen_angelov_e_sgotven_po/", "text": "Източници на \"Дневник\" от Министерството на отбраната смятат, че директорът на Военното разузнаване Пламен Ангелов е \"сготвен\" по донос през ДАНС. Този коментар те направиха по повод съобщение на прокуратурата, което описва образуваното наказателно производство срещу началника на Служба \"Военна информация\" към Министерството на отбраната ген. Пламен Ангелов и бившия шеф на службата ген. Светослав Даскалов. В подробно  съобщение прокуратурата обяви  в понеделник, че двамата генерали са разследвани от Военната прокуратура заради нерегламентирано издаване на достъп до класифицирана информация. Въз основа на документи, подписани според прокуратурата в нарушение на правилата в Служба \"Военна ниформация\", впоследствие ДКСИ /Държавната комисия за сигурност на информацията/ издала над 500 достъпа до класифицирана информация на ЕС и НАТО. Според прокуратурата в периода април 2016 г. - май 2019 г. разрешенията за достъп до данни с гриф \"Секретно\" и \"Строго секретно\" са издавани от служител по сигурността във военната служба, а не както е по закон – от ръководителя ѝ. , Според източниците на \"Дневник\" намерението е ген. Пламен Ангелов да бъде отстранен от поста чрез отнемане на допуска му до секретна информация, по модела на отстраняването на генерал Димитър Шивиков преди няколко години. През 2015 г. Шивиков беше номиниран за заемане на международна длъжност в щаба на НАТО, но два-три дни по-късно се сдоби с обвинение, заради което му беше отнет допускът до класифицирана информация и това стана основание да бъде уволнен от действителна военна служба. Година по-късно обаче Конституционният съд обяви за противоконституционна нормата, с която властите обосноваваха автоматичното отнемане на допуска до класифицирана информация на държавните служители, когато срещу тях се образува наказателно производство. КС бе сезиран тогава от президента Росен Плевнелиев заради казуса с Шивиков. Решението на КС и последващите законодателни промени биха попречили сега на отстраняването на Пламен Ангелов, коментират източници на \"Дневник\". Ген. Пламен Ангелов е описван от негови колеги преди всичко като интелигентен, умерен и сдържан в публичните изяви човек. Влязъл е в системата след 1990 г. и няма минало в Държавна сигурност, Разузнавателното управление на Генералния щаб на БНА или обучение в разузнаванията на СССР, което са преминали много от ръководните кадри на \"Военна информация\" и Агенция \"Разузнаване\".. Депутати с допуск до разузнавателни доклади припомниха, че Държавна агенция \"Разузнаване\" и \"Военното разузнаване\" имат по начало проблеми с доверието на партньорските служби. Така например българска изпреварваща информация, свързана с конфликтите в Сирия и Украйна, не е била взета под внимание в НАТО, заради опасения, че е руска дезинформация. Пламен Ангелов е добре приет от партньорите, твърдят източниците ни. Според тях след съобщението на прокуратурата доверието към българските разузнавателни служби ще претърпи нов срив. Обширното съобщение на прокуратурата, че двaмa гeнepaли от Министерството на отбраната сa нapyшили Зaĸoнa зa ĸлacифициpaнaтa инфopмaция, не само е позорящо, но и зacтpaшaвa нaциoнaлнaтa cигypнocт. Toвa зaяви в интервю за БНР бившият директор на ДКСИ Цвета Маркова. Тя коментира, че \"такова oпoвecтявaнe e изĸлючитeлнo пoзopнo и зacтpaшaвaщo нaциoнaлнaтa cигypнocт. И искрено се надява, че \"тaзи инфopмaция нямa дa ce пoтвъpди пpи инcпeĸциятa нa HATO\". Маркова бe ĸaтeгopичнa, чe пpи пpoвepĸa oт HATO щe ce ycтaнoви, чe имa зaпoвeд, ĸoятo дaвa мaндaт нa зaмecтниĸa дa пoдпиcвa paзpeшeниятa зa дocтъп дo ĸлacифициpaнaтa инфopмaция. \"Taзи пpoвepĸa щe e aбcoлютнo диcĸpeтнa и бeз пpecĸoнфepeнции. И тaĸa тpябвa дa бъдe\", допълни Маркова. Πo дyмитe нa Mapĸoвa пyбличнocттa e вpeднa зa cфepaтa нa cигypнocттa нa дъpжaвaтa: \"Caмaтa cиcтeмa зa cигypнocт тpябвa дa имa инcтpyмeнтapиyм, ĸoйтo дa нe пoзвoлявa дoпycĸaнeтo нa ĸaĸвитo и дa билo пpoпycĸи, мaĸap и тexничecĸи, a нa втopo мяcтo – дa нe дoпycĸa тaĸoвa оповестяване. . Cпopeд Mapĸoвa, ĸoйтo e пoдaл cигнaлa в ДAHC, вepoятнo нe e зaпoзнaт cъc зaĸoнa или гo тълĸyвa пoвъpxнocтнo и нeпpaвилнo: \"Πpaвoмoщиятa нa ДAHC ce oтнacят зa вcичĸи ocтaнaли, ocвeн зa cлyжбитe зa cигypнocт\". Според нея cвeтoвнa пpaĸтиĸa e eднa cлyжбa дa нe ce мecи в paбoтaтa нa дpyгa, зaщoтo тoвa eднaĸвo вpeди и нa двeтe. \"Haдявaм ce ДAHC дa нe e влязлa нa пpoвepĸa в Cлyжбa \"Boeннa инфopмaция\". Caмaтa cлyжбa би тpябвaлo дa имa coбcтвeнo звeнo \"Cигypнocт\", ĸoeтo дa oбeзпeчaвa вътpeшнaтa cигypнocт нa тaзи cпeциaлнa cлyжбa\", заяви Цвета Маркова.", "date": "2019.07.09", "title": "Източници на Дневник: Ген. Пламен Ангелов е \"сготвен\" по донос през ДАНС"}
{"url": "https://www.dnevnik.bg/politika/2019/07/09/3935964_upravliavashtite_iskat_otmiana_na_mashinnoto_glasuva/", "text": "Машинно гласуване няма да има на местни и парламентарни избори, ако бъдат приети промените в Изборния кодекс, които бяха внесени днес от ГЕРБ с подписите на депутати от \"Обединени патриоти\" и \"Воля\". Председателят на правната комисия Анна Александрова (ГЕРБ) съобщи за внасянето на законопроекта на пресконференция в парламента. Тя каза, че е обещана подкрепа и от ДПС за отмяна на машинното гласуване. Александрова мотивира промяната на закона с анализа и доклада на ЦИК, \"който е изключително тревожен по отношение на машинното гласуване\". \"Корпуса на закона не го пипаме, пипаме преходни и заключителни разпоредби, при които предлагаме машинното гласуване да не се провежда на местните избори и на парламентарни избори. На избори за президент и европейски то да остане\", уточни Александрова. Според нея, ако машинното гласуване остане, \"рискуваме да провалим месните избори\". \"Местните избори са едни от най-сложните и тежки избори в българското законодателство. Те се провеждат в многомандатни избирателни райони в два тура. На някои места имаме между 3 и 4 вида избори, като прибавим и преференциите за общинските съветници, това са 5 вида избори\", каза Александрова. Тя смята, че ако на местните избори се гласува с 6000 машини, както е по закон, има риск от провал, \"защото сигурността на вота е изключително застрашена по отношение на сертифицирането, придвижването, зареждането на софтуера отново за втори тур\". Тя добави, че машинният вот е изключително скъп, и се позова на анализа на ЦИК, според който едва 27% от имащите право да гласуват машинно са го направили на европейските избори. 60 лв. струва 1 вот на един избирател с машинно гласуване, а цената на един глас, пуснат с хартиена бюлетина, е 77 ст. Машините за гласуване се оказаха скъпоструващи играчки, които не доведоха до по-честни и организирани избори, каза и Александър Ненков. Той даде пример с изборният ден за европейските избори в столицата, на които се гласуваше машинно, който е приключил в 9:00 часа сутринта, при положение, че е нямало втори тур и избирателната активност е била ниска. В голяма част от протоколите е имало грешки. Факт, е че на местните избори на всяка една партия ще и бъде трудно да попълни секционните избирателни комисии, каза Ненков. Ненков уточни, че промените се правят само в \"преходни и заключителни разпоредби\" на Изборния кодекс, за да не с \"отваря Кутията на Пандора\" с други промени точно преди Местните избори. Иначе имало нужда от промени в изборните правила, но те трябвало да се направят спокойно, примерно през следващата година, когато няма да има избори. Изборите вместо да се улесняват, стават все по-сложни, каза Ненков и припомни местните избори през 2015 г., когато комисиите в София успяха да предадат книжата си чак във сряда.", "date": "2019.07.09", "title": "Управляващите искат отмяна на машинното гласуване за местни и парламентарни избори"}
{"url": "https://www.dnevnik.bg/sport/2019/07/09/3935973_fotogaleriia_ekipite_s_koito_levski_poglejda_ot/", "text": "Отбор, който не познава историята си, няма бъдеще. С този мотив  .", "date": "2019.07.09", "title": "Фотогалерия: Екипите, с които \"Левски\" поглежда от историята към бъдещето"}
{"url": "https://www.dnevnik.bg/biznes/2019/07/09/3935980_turgoviiata_s_hrani_se_sviva_s_goriva_se_uvelichava/", "text": "Оборотите на магазините за хранителни стоки се свиват през май както спрямо предходния месец, така и спрямо май на миналата година. Оборотите на бензиностанциите растат. Това се вижда от предварителните данни на Националния статистически институт, оповестени днес. В раздел \"Търговия на дребно, без търговията с автомобили и мотоциклети\" оборотите намаляват с 0.2% спрямо април, а спрямо май 2018 г. увеличението е с едва 0.4%. За месец при търговията на дребно с хранителни стоки, напитки и тютюневи изделия намалението е с 1.6%. При търговията на дребно с автомобилни горива и смазочни материали месечното увеличение е с 2.7%. Сравнението с година по-рано сочи, че свиването на покупките на храни и напитки е с 2.7%, а увеличението при горивата е с 4.7%. При другите нехранителни стоки НСИ отчита увеличение на продажбите на текстил и облекло с 2.8% за месец и с 1.6% спрямо година по-рано. По-значителен месечен спад се наблюдава в търговията на дребно с битова техника, мебели и други стоки за бита - с 2.4%, докато спрямо година по-рано има увеличение с 4.2%", "date": "2019.07.09", "title": "Търговията с храни се свива, с горива се увеличава"}
{"url": "https://www.dnevnik.bg/skorost/2019/07/09/3936000_uchenici_ot_chepelare_suzdadoha_kola_izminavashta_600/", "text": "За 12-ата поредна година в традиционния \"Шел еко-маратон\" (Shell Eco-marathon) се включиха български отбори, които показаха, че в страната учат много млади и талантливи деца. Благодарение на любовта си към инженерните науки и автомобилите ученици и студенти от Чепеларе, Бургас и Русе мериха сили със свои връстници на състезанието за енергийна ефективност в транспорта, което се проведе в Лондон. Над 150 отбора от 28 държави взеха участие в тазгодишното издание на Shell Eco-marathon. Екипите на отборите наброяваха общо над 1500 души, като младежите бяха водени от преподавателите си, с които са работили месеци наред по изграждането на два типа автомобили - прототипи и такива от градски тип. Надпреварата не е за бързина, въпреки че се проведе на първата в света писта, построена за автомобилни състезания. Целта е да се изминат колкото се може повече километри с възможно най-малко единица енергия.  Сериозен ръст в представянето спрямо миналата година записа Професионалната гимназия по селско, горско стопанство и туризъм \"Н. Й. Вапцаров\" в Чепеларе. Със своя прототип, задвижван с електрическа батерия, учениците успяха да изминат 598 км с 1 кВтч. Така те удвоиха изминатото разстояние в сравнение с 2018 г., което им донесе и седмото място в класирането. Върховото постижение в същата категория е на испански отбор, чиито прототип измина 889 км. Леко отстъпление спрямо миналата година записа отборът на Русенския университет \"Автомобилист\". Тази година екипът завърши на 15-о място, като измина 424 км с 1 кВтч. Миналата година младите инженери успяха да изминат с колата си разстояние от 472 км. Дебют в надпреварата направи Професионалната гимназия по механоелектротехника и електроника в Бургас. Отборът, съставен от едва 4 души, се нареди на последно място при прототипите на електронна батерия. Въпреки това опитът, който учениците натрупаха, е голям и те гледат към следващото си участие. Техният \"Баткомобил\" обаче предизвика сериозен интерес сред всички участници заради многото екстри, с които разполагаше. Всички те увеличиха килограмите на колата до 80, което е двойно повече от почти всички участници в тази категория. Единственият български представител сред икономичните автомобили от градски тип - HydRU Racing Team, завърши на 5-о място сред използващите водородна клетка. Вторият отбор на Русенския университет измина 118 км, докато върховото постижение е на холандци. Те успяха да изминат 242 км със своята кола. Генералният директор на надпреварата Норман Кох обясни, че целта му през следващите 10 години е в състезанието да започнат да участват автономни автомобили. Според него симбиозата от автономно придвижване с енергоспестяващи източници е бъдещето на автомобилостроенето. Повече за бургаския \"Баткомобил\" и защо ученици от Чепеларе са бягали през нощта с челници на главите по улиците на Лондон, за да осигурят перфектния старт на отбора си, ще може да прочетете в \"Дневник\" този уикенд.", "date": "2019.07.09", "title": "Ученици от Чепеларе създадоха кола, изминаваща 600 км с един киловатчас енергия"}
{"url": "https://www.dnevnik.bg/kultura/2019/07/09/3935920_do_kraia_na_avgust_shte_se_priemat_idei_za/", "text": "След провеждането на последния цикъл от обществени дискусии за изработването на окончателен проект на Стратегията за развитие на българската култура 2019-2029 г. Министерството на културата обяви, че ще продължи да приема идеи и предложения за проекта до края на месец август на адрес  protocol@mc.government.bg . Обществените дискусии за стратегията се проведоха на няколко части от 17 април насам. Дебатите бяха излъчвани на живо и са достъпни публично в YouTube канала на министерството  тук . Обсъжданията бяха посветени на няколко различни основни теми като \"Културно наследство и визуални изкуства\", \"Международно сътрудничество\", \"Аудио-визия\", \"Култура и образование\" и \"Кино и филмопроизводство\", както и техните подтеми. Провелата се преди ден дискусия в НДК например бе за \"Авторско право и сродни права\", \"Книга и библиотечно дело\", \"Изпълнителски (сценични) изкуства\" и \"Читалища и любителско изкуство\".  \"Всеки един сектор ще има своя собствена отделна стратегия, за да може да бъдат засегнати и детайлно развити спецификите на всяко едно направление от българската култура\", каза доц. д-р Венцислав Велев, съветник на министъра на културата, по време на обсъждането. Документът се разработва на база Закона за закрила и развитие на културата. Съгласно него Министерският съвет по предложение на министъра на културата трябва да приеме Национална стратегия за развитие на българската култура за срок от 10 години. Стратегията за развитие на българската култура 2019-2029 е публикувана на интернет  страницата на Министерството на културата . Може да бъде намерена и в  Портала за обществени консултации .", "date": "2019.07.09", "title": "До края на август ще се приемат идеи за окончателната стратегия за култура"}
{"url": "https://www.dnevnik.bg/ot_vas/novini_ot_vas/2019/07/09/3935877_pametnik_na_ukrainskite_voini_vuv_varna/", "text": "Паметникът на украинските воини се намира в тревната площ в близост до алпинеума на Морската градина във Варна.", "date": "2019.07.09", "title": "Паметник на украинските воини във Варна"}
{"url": "https://www.dnevnik.bg/citat_na_deniia/2019/07/09/3936045_citat_na_denia_kato_erdogan_trugne_da_postavia_tema/", "text": "Така премиерът Бойко Борисов обясни пред журналисти в Сараево как е преминал  разговорът му вчера с турския президент Реджеп Ердоган . Двамата разговаряха в рамките на Срещата на върха на държавните и правителствени ръководители в Процеса за сътрудничество в Югоизточна Европа в Босна и Херцеговина. \"Турция виждате, че са най-мили, внимателни, любезни. България им е важна и любима, защото целият им трафик минава през България. 5.1 милиарда долара е стокооборотът сега и си дадохме дума с Ердоган да разширим и да стигнем 10 млрд. долара\", поясни Борисов. Българският премиер подчерта, че понеже Балканите са взривоопасен регион, колкото по-малко се говори, толкова по-добре, като приказките бъдат заменени с действия. За пореден път той засегна и скандала със сръбския министър на външните работи Ивица Дачич. \"Ако някой утре си позволява да ми вика посланици, вече ще се скараме\", подчерта Борисов. В неделя сръбският външен министър  Ивица Дачич настоя  представител на българското посолство в Белград да бъде извикан на разговор във външното министерство по повод изявление на българския премиер Бойко Борисов. Става въпрос за изявление на Борисов, цитирано от агенция РТС, че бъдещият шеф на дипломацията на ЕС Жозеп Борел би трябвало да изразява позициите на целия ЕС, независимо че неговата страна Испания не признава Косово. Дачич ще види какво е неприемливо поведение Вчера България извика посланика на Сърбия в София, след като в събота  Дачич направи остри коментари  по националната телевизия РТС по този повод. Днес сутринта  Борисов вече веднъж посочи , че нищо нередно не е казал, като повтори същото и на обед. \"Той (Ивица Дачич - бел. авт.) чул-недочул, и си позволява да ми вика посланика. Той сега ще види какво е неприемливо поведение, зор от него нямам. Довчера говорех с най-добри думи, но след като си го е позволил... Докато не ми каже извинявай, Бойко, не ме интересува Вучич (президентът на Сърбия Александър Вучич - бел. авт.) и Ана (премиерът на Сърбия Ана Бърнабич - бел. авт.) какво ще кажат. Тя беше до мен и го остави да си разиграва коня\", възмути се Бойко Борисов. Според него Дачич \"му е скочил\", за да бъде забелязан. \"Ако аз бях направил нещо грешно, щях да кажа: Ивица, извинявай, брат, песни си ми пел, всичко, искал съм да кажа нещо друго, не си ме разбрал, извинявай\", допълни българският премиер. Пред журналистите той засегна и  спора със Северна Македония за Гоце Делчев . \"Северномакедонският президент беше първият северномакедонски политик, който каза нещата по правилния начин - Гоце Делчев е българин, отишъл да се бие за свободата и автономията на Македония. Това, че е българин, не прави подвига му по-малък, уточни Борисов. Той изрази надежда, че комисиите, който трябва да изчистят спорните моменти между България и Македония, ще приключат бързо и на 1 и 2 август България и Северна Македония ще се разберат покрай срещите, свързани с честването на Илинден. \"Северна Македония рязко се отличи от Албания, Черна гора, Косово, рязко дръпна напред. Не случайно догодина председателството е наше на Берлинския процес. Редкият шанс имат Северна Македония да успее. Не трябва да се подвеждат по медиите, които бълват антибългарска пропаганда, това е вредно за тях и ние сме неотстъпчиви\", посочи още Бойко Борисов. Заради балканските номера тъпчем на едно място Пред българските журналисти той посочи, че пред участниците на срещата на върха на държавните и правителствени ръководители в Процеса за сътрудничество в Югоизточна Европа в Босна и Херцеговина е казал, че балканските номера пречат не присъединяването на страните от района към ЕС. \"Всички започнаха, че Европа ни е виновна, че няма напредък за присъединяването. Но вижте какво става днес. Гърция, Хърватия и Румъния са представени на ниво държавни секретари, няма ги премиерите и президентите. Косово - не е представено с нито един, защото начинът, по който са били поканени, ги обидил. За какво присъединяване става реч при подобно поведение, отбеляза Бойко Борисов. Той допълни, че се е обърнал към колегите си с призив да се обърнат към себе си, да се стегнат \"и да си подредим Балканите\". \"Най-важното за Балканите днес е промяната на манталитета. С такъв манталитет ще тъпчем на едно място\", обобщи още Бойко Борисов.", "date": "2019.07.09", "title": "Цитат на деня: Като Ердоган тръгне да поставя тема, която не харесвам, викам \"Сакън\""}
{"url": "https://www.dnevnik.bg/video/deniat_s_veselin_dremdjiev/2019/07/09/3936063_martin_zaimov_ot_navlizaneto_na_elektromobilite_zavisi/", "text": "Навлизането на електрически автомобили е въпрос за това какво искаме да дишат децата ни и каква природа ще им оставим, коментира в предаването \"Денят с Веселин Дремджиев\" по TV+ и TV1 зам.-председателят на Българска асоциация \"Електрически превозни средства\" Мартин Заимов. Той уточни, че най-голямата вреда от традиционните автомобили е за децата, защото те са ниски и най-опасните емисии са на нивото на техните усти. Говорейки за нагласите към електромобилите, Заимов посочи, че много пъти в човешката история мнозинството е имало гледна точка, която е била вредна за самото него. \"Големите корпорации в повечето случаи нямат нужда от голяма промяна. Това важи и за високотехнологичните компании. Те изглеждат много иновативно, но интересите им са свързани с интересите на мнозинството, а мнозинството не се чувства ангажирано истински със света около него и не иска да прави усилия за подобряване на света\", посочи още Заимов. Той подчерта, че от негова гледна точка политиците правят нещо много добро, като налагат изисквания за чистотата на въздуха и емисиите от автомобилите. Заимов каза, че от 10 години кара само електромобил и няма никакви пречки да отиде до морето или до Гърция. Според него, за да паднат цените им, е нужно усилието на производители, правителства, общини, доставчици на ток и други.", "date": "2019.07.09", "title": "Мартин Заимов: От навлизането на електромобилите зависи какво искаме да дишат децата ни (видео)"}
{"url": "https://www.dnevnik.bg/biznes/2019/07/09/3936065_prihodnata_agenciia_premahna_knigata_za_dnevnite/", "text": "Книгата за дневните финансови отчети, която се води към всеки касов апарат, вече не е нужна. От Националната агенция за приходите (НАП) съобщиха, че промените важат от 2 юли, като задължението остава само за бензиностанциите, използващи електронни системи с фискална памет (ЕСФП). За търговците, за които отпада това задължение, е предвидено при работа с касови бележки от кочан да водят специален регистър за тях, в който да вписват началния и крайния номер на издадените касови бележки за деня и общия оборот, изчислен въз основа на всички тях, както и текст, указващ причината за работа с бележките от кочан. Регистърът трябва да се съхранява в търговския обект. Също така е предвидено да отпадне и задължението за отпечатване на дневни финансови отчети от фискалните устройства, като това облекчение не се отнася за лицата, използващи ЕСФП. Отпечатаните отчети могат да продължат да се съхраняват в книгата за дневните финансови отчети на фискалното устройство за 2019 г., която може да се използва и като регистър за ползваните касови бележки от кочан. С последните промени в наредбата е въведено изискване всяко фискално устройство, включително вградено в автомат на самообслужване, да генерира автоматично пълен дневен финансов отчет с нулиране и запис във фискалната памет за всеки 24 часа, през който в устройството са регистрирани продажби. От НАП напомнят, че е регламентирано задължението за производителите и вносителите на фискални устройства в срок до 30 октомври 2019 г. да представят за функционално изпитване касови апарати с коригирана версия на фърмуера, осигуряваща изпълнение на изискването за автоматично генериране на дневен финансов отчет. До привеждане на въведените в експлоатация фискални устройства в съответствие с новите изисквания, но не по-късно от 31 март 2020 г., задължените лица са длъжни да отпечатват дневен финансов отчет с нулиране и запис във фискалната памет и в КЛЕН за всеки 24 часа, през които в устройството са регистрирани продажби.", "date": "2019.07.09", "title": "Приходната агенция премахна книгата за дневните отчети на касовите апарати"}
{"url": "https://www.dnevnik.bg/bulgaria/2019/07/09/3936085_zaharieva_dachich_obiavi_che_e_reagiral_na_dumi_koito/", "text": "Впечатлението в България бе, че нападам Борисов, но всъщност съм реагирал на нещо, което Борисов не е казвал. Това е казал министърът на външните работи на Сърбия Ивица Дачич на българския си колега Екатерина Захариева. Двамата разговаряли в словашкия курорт Високи Татри, където участват в неформалната среща на министрите на външните работи от Организацията за сигурност и сътрудничество в Европа. В неделя сръбският външен министър  Ивица Дачич настоя  представител на българското посолство в Белград да бъде извикан на разговор във външното министерство по повод изявление на българския премиер Бойко Борисов. Става въпрос за изказване на Борисов, цитирано от агенция РТС, че бъдещият шеф на дипломацията на ЕС Жозеп Борел би трябвало да изразява позициите на целия ЕС, независимо че неговата страна Испания не признава Косово. Вчера  България извика посланика на Сърбия в София , след като в събота Дачич направи остри коментари по националната телевизия РТС по този повод. \"Очевидно има погрешна интерпретация на думите на Борисов - най ме изненада това, което обявиха нашите медии. Както анализирахме с министърката, премиерът Борисов всъщност отговаря на питане дали Борел ще е пристрастен, защото Испания не признава Косово. Това съществено за мен променя контекста на изявата му\", посочва още Дачич. Сръбският външен министър подчертава, че счита случая за приключен. \"Искаме с България добри отношения, приятелски, съюзнически и стратегически, защото това е в интерес на двете страни и двата народа\", допълва той. По-рано днес  премиерът Бойко Борисов обяви , че очаква извинение от Дачич.", "date": "2019.07.09", "title": "Захариева: Дачич обяви, че е реагирал на думи, които Борисов не е изричал"}
{"url": "https://www.dnevnik.bg/sviat/2019/07/09/3936056_lavrov_kritikuva_zapadnite_izsledovateli_na_izlojba_za/", "text": "\"Искам да подчертая, че много чужестранни изследователи и до днес не могат да разберат мотивите, които подбуждат балканската политика на Русия. Навярно това не им се удава, защото измерват ситуацията с т.нар. традиционен аршин на тесните държавни интереси и користни помисли. А такъв, приет на Запад, инструментариум явно е недостатъчен, за да бъде разбрана Русия. И най-главното - нашите страни са свързани от някакви неосезаеми, но много здрави връзки.\" Това  заяви  руският външен министър Сергей Ларвов при откриването в понеделник на  изложба , посветена на 140-ата годишнина от установяването на дипломатически отношения между България и Русия. След изказването му на руски отговори българският посланик Атанас Кръстин, който на няколко пъти спомена, че България е член на ЕС, но не и че преди това е станала член на НАТО. Северноатлантическият пакт отсъстваше и от специалното поздравление от външния министър Екатерина Захариева, прочетено от Кръстин.  \"Днес връзките на дружба и взаимно уважение, общокултурните, духовни ценности, особената емоционална близост остават здрав фундамент на руско-българското сътрудничество в най-различни области - от политиката и икономиката до културата и туризма\", допълни Лавров. Той изреди в словото си няколко момента от близо век и половина дипломатически отношения като започна със 7 юли 1879 г., когато дипломатическият агент А.П.Давидов връчва акредитивните си писма на българския княз Александър Батенберг. \"Той е направил това първи от всички чуждестранни представители, което допълнително подчертало признателността на българския народ към Русия за освобождаването на страната от османско иго\", каза руският външен министър. След това той говори за княз А.М. Горчаков, дългогодишният външен министър на Русия и водач на руската делегация на Берлинския конгрес. \"Всички ваши грижи трябва изцяло да бъдат посветени на пробуждането на елементите на българския живот и на възможно най-бързото крепване на нейната самостоятелност\", инструктирал той първия посланик в София. \"Така от самото начало руската политика по българското направление е била последователна и открита. А целта ѝ - независима, единна България, остава непреходна\", допълни Лавров. В действителност Горчаков, който напуска поста през 1882 г., е критикуван в родината си за позицията му към българите на Берлинския конгрес, а през 1885 г. Руската империя е недоволна от Съединението на Княжество България с Източна Румелия и това води до първата тежка дипломатическа криза между двете страни. Лавров каза, че \"двустранният диалог е преживявал различни етапи и невинаги е вървял гладко, но в сложни моменти Русия винаги е била до вас\". След това той посочи подкрепата за провъзгласяването на независимостта през 1908г. и как СССР бил \"последователен защитник на интересите на България на Парижката мирна конференция от 1946 г.\" след края на Втората световна война.", "date": "2019.07.09", "title": "Лавров критикува западните изследователи на изложба за България и Русия"}
{"url": "https://www.dnevnik.bg/analizi/2019/07/09/3936091_10_sreshti_koito_provede_tazi_sedmica_boiko_borisov_za/", "text": "Успешен формат при премиера, в който той, главният прокурор, специалният прокурор, вътрешният министър, Боби Михайлов, Божков, Ганчев и по-скучният Домусчиев се разбраха да спасят футбола ни, ще прерасне в нещо по-мащабно. След като се разбраха \"да ни са купуват мачове, да ни са купуват съдии, да ни са\" правят компромиси с качеството на футбола,  Среща с кметовете да обещаят вече да не отклоняват пари по програми със свързани с етървите им фирми. Среща с мъжете, за да се разберат повече да не си пребиват жените. Среща с представители на медиите, за да обещаят, че ще се спре със слугинажа, автоцензурата и поръчковите фалшиви новини. Среща с касиерките в магазините, за да се разберат повече да не пуфтят, ако някой няма дребни.  Среща с бегемамите, за да се разберат да не вярват на всяка щуротия в интернет и да вземат да си ваксинират децата.  Среща с внуците в България. За да обещаят да се хранят хубаво и стига с тия боклуци, баби, ела ми на гости да хапнеш пръжка. Среща с духовници. Да се разберат, че децата не са секси.  Среща помежду си, в която Борисов, Цацаров и тия двамата другите просто за цвят да се разберат България да вдигне малко нивото.", "date": "2019.07.09", "title": "10 срещи, които проведе тази седмица Бойко Борисов, за да спре кофти неща"}
{"url": "https://www.dnevnik.bg/biznes/2019/07/09/3936109_minimalnata_garanciia_za_magistrala_da_se_uvelichi_na/", "text": "Минималните гаранционни срокове за изпълнени строителни и монтажни работи, съоръжения и строителни обекти да бъдат увеличени с една до три години. Това предвижда проектът на Наредба за изменение и допълнение на Наредба 2, който Министерството на регионалното развитие и благоустройството публикува за обществено обсъждане, съобщи ведомството. Така например, ако минималният гаранционен срок за строителство на автомагистрала в момента е пет години, с промените в наредбата се предлага той да бъде увеличен на седем години. За изпълнен републикански път от първи и втори клас сега срокът е три години, с измененията се предвижда да стане пет години, а за трети клас път от републиканската пътна мрежа - четири години, като сега е три. За реконструкция и основен ремонт на пътища от републиканската пътна мрежа минималният гаранционен срок в момента е две години, с проекта на наредба се предлага увеличаването му на три години. Удължаването на сроковете се отнася не само за автомагистрали, скоростни пътища и пътища първи, втори и трети клас от републиканската пътна мрежа, но и за останалите пътища и улици, за хидроизолационни, топлоизолационни, звукоизолационни и антикорозионни работи на сгради и съоръжения; за всички видове строителни, монтажни и довършителни работи; за вътрешни инсталации на сгради и при основен ремонт и реконструкция; за пречиствателни съоръжения и депа за твърди битови отпадъци; за преносни и разпределителни проводи (мрежи) и съоръжения към тях на техническата инфраструктура; за основен ремонт и реконструкция на железопътни линии, самолетни писти и съоръжения за тях, хидроенергийни, хидромелиоративни, водоснабдителни, пристанищни и брегоукрепителни съоръжения и системи. Повишаването на минималните гаранционни срокове цели по-стриктно изпълнение на задълженията от страна на строителите и строителния надзор. Предложеният проект е разработен и в изпълнение на Решение на Министерския съвет за приемане на мерки за трансформация на модела на административно обслужване, в резултат на което да се подобри предоставянето на административни услуги на бизнеса и гражданите, се казва в съобщението. В проекта на наредба е уредена и възможността, издаденото разрешение за ползване или удостоверение за въвеждане в експлоатация или отказът за издаването им, да бъдат връчвани на възложителя или упълномощено от него лице не само лично, но и чрез лицензиран пощенски оператор, при поискване от страна на заявителя. Предлага се още възложителят да представя информация за идентификатор на обекта на кадастъра, подлежащ на въвеждане в експлоатация. Предвидено е и стандартизиране на изискваните документи за издаване на удостоверение за въвеждане в експлоатация и служебното снабдяване с някои от тях.", "date": "2019.07.09", "title": "Минималната гаранция за магистрала да се увеличи на 7 г., предлага министерството"}
{"url": "https://www.dnevnik.bg/zdrave/2019/07/09/3936136_zdravnata_kasa_dulji_285_mln_lv_na_chujdestranni/", "text": "Националната здравноосигурителна каса (НЗОК) дължи на чуждестранни институции 285 млн. лева. Това се разбира от стенограмата на заседанието на надзорния съвет на касата от 17 юни, която е публикувана на интернет страницата на НЗОК. Зам.-министърът на здравеопазването Жени Начева, която е и председател на надзорния съвет на здравната каса, уточнява, че задълженията са основно към Австрия, Великобритания и Германия, като е изготвен график за обслужването и погасяването на дълговете. По думите ѝ просрочените задължения в края на 2018 г. към чуждите фондове за лечение на българи в чужбина са 135 млн. лв. Според Начева просрочените задължения ще бъдат изцяло погасени догодина. Над 70 млн. лв. приходи допълнително е събрала здравната каса за 2018., като 67 млн. от тях са били насочени за плащания за лекарства. При представяне на финансовия отчет на НЗОК за 2018 г. пред надзорниците Начева е пояснила, че от резерва на НЗОК, който е 114 млн. лв., 8 млн. лева са били разпределени за специализирана извънболнична медицинска помощ, близо 63 млн. лв. са били за лекарства и 39 млн. лв. са били за болнична медицинска помощ. Касата има несъбрани вземания в размер на близо 3 млн. лв.", "date": "2019.07.09", "title": "Здравната каса дължи 285 млн. лв. на чуждестранни институции"}
{"url": "https://www.dnevnik.bg/sport/2019/07/09/3936141_bfs_prizova_priiatelski_klubovete_da_napraviat/", "text": "Българският футболен съюз (БФС) призова отборите да играят честно и да спазват правилата. Към клубовете беше отправен и \"приятелският апел\" да направят първенството по-вълнуващо. Чрез традиционното съобщение в сайта на БФС президентът на организацията Борислав Михайлов и колегите му от ръководството пожелаха успех на отборите. Публикацията идва ден след  срещата, организирана от министър-председателя Бойко Борисов , на която ръководителите на трите водещи клуба  обещаха да не купуват мачове и съдии и да победи най-добрият . \"От позицията си на регулаторен орган на футбола на всички нива у нас, БФС изразява категоричната си готовност да осигури безпроблемното протичане на сезон 2019/2020 и отправя приятелски апел към клубовете-участници за тяхното съдействие с цел новото първенство да е още по-вълнуващо и атрактивно\", пише в обръщението, публикувано часове преди  ЦСКА да открие сезона с мача си срещу \"Титоград\" от квалификациите в Лига Европа . \"Бихме желали да подчертаем важността на призива на Българския футболен съюз за спазване на правилата на честната игра както на терена, така и извън него – послание, подкрепено и от министър-председателя на Република България г-н Бойко Борисов – тъй като именно спазването на спортните морал и етика е от най-ключово значение за постигането на качествения продукт, който всички искаме да виждаме\", се казва още в текста. БФС се обръща и към \"най-важната страна във футболната игра – запалянковците\", като им напомня, че хулиганството, агресията и ксенофобията нямат място в модерния футбол. \"Нека всички заедно направим така, че българските стадиони да бъдат арени на чисти и истински битки, решавани единствено на спортен принцип\", добавят от футболния съюз.", "date": "2019.07.09", "title": "БФС призова приятелски клубовете да направят вълнуващо първенство"}
{"url": "https://www.dnevnik.bg/sviat/2019/07/09/3936140_borisov_sravni_otnosheniiata_na_surbiia_i_kosovo_s/", "text": "Косово и Сърбия трябва да седнат на масата и да договорят някакво споразумение. За това настоя премиерът Бойко Борисов в изказването си на форум в Босна и Херцеговина, давайки за пример митнически въпроси и отношенията между България и Турция, предаде един от най-големите босненски новинарски сайтове  Klix.ba . На заседанието на страните от Процеса за сътрудничество в Югоизточна Европа (ПСЮИЕ) в Яхорина, на няколко десетки километра от Сараево, Борисов обяснява, че финансовите въпроси са достатъчно сложни. Той вероятно има предвид решението на Прищина да наложи стопроцентни мита върху внос от Сърбия и Босна и Херцеговина (която също не признава Косово), вбесило Белград. И между България и Турция има определени проблеми, но при всеки случай представители на двете държави отново и отново и отново провеждат срещи, преразказва Klix думите на премиера. \"Ако не можем да се договорим в нашето Сараево, можем и да се поскараме, но резултатът да е някакво споразумение,\" добавя Борисов. \"Вместо да говорим защо Косово днес не е тук\" \"Трябват ни истински политици\", смята премиерът, обяснявайки, че му е болно да гледа събитията на Балканите, но политици като председателя (и сръбски член) на босненското тричленно президентство Милорад Додик и бошняка Шефик Джаферович нарича приятели. В коментари на заседанието и пред босненски медии в Яхорина, части от които са цитирани и от правителствената пресслужба, той изразява надежда разумът да надделее над емоциите и да се говори повече за сфери като научноизследователската и развойна дейност. \"Вместо да говорим за това защо Косово днес не е тук.\" В прессъобщението на правителството Борисов е цитиран и с думите: \"Всички колеги започнаха, че Европа ни е виновна, че няма процедури за присъединяване. Три държави има от ПСЮИЕ, които са от ЕС и са представени на ниво държавни секретари, а Косово, което е следващият председател на ПСЮИЕ, не е представено. За какво присъединяване към ЕС може изобщо да става въпрос при такова поведение?\" Косово бойкотира срещата на ПСЮИЕ. Прищина определи като \"унижение\" поканата към страната, отправена от Додик (като оглавяващ босненското президентство\", както и от изписването на името на страната с бележка под линия, отпращаща към резолюция на ООН. Албания първоначално обяви в знак на солидарност, че няма да изпрати представител, но президентът Илир Мета промени решението си и дори влезе в спор със сръбския премиер Ана Бърнабич по въпроса дали Косово е държава, пишат сръбски и македонски медии. Самият Додик, босненски сърбин, настоя, че Косово е поканено като \"неутрална единица\" и това се е случвало и на предишни срещи. \"Защо не реагира още в Познан?\"  Съобщението на правителствената пресслужба цитира и негови думи от  обръщението  му пред лидерите в ПСЮИЕ, насочени към Бърнабич заради  коментарите на сръбския външен министър  Ивица Дачич от края на миналата седмица. \"Какво точно иска Ивица Дачич? Ти беше на брифинга в Познан, кое от моето изказване не е вярно?\", риторично пита българският премиер. \"Ана, ако имаше нещо неприемливо, защо не реагира още в Познан? Аз мога да съм доста неприемлив, мога да съм и недипломатичен, но от това най-малко Сърбия ще има полза и още по-малко сръбският и българският народ\", посочи премиерът Борисов. \"Имаме много добри отношения, няма нужда от напрежение. Сложихме точка\", така премиерът на Сърбия Ана Бърнабич отговори на запитвания от медиите дали е сложен край на този въпрос, след като Борисов  няколко пъти засяга темата пред нея  или я споменава в коментари пред журналисти в Босна и Херцеговина. \"Трябват смели политици - не става едно вкъщи, друго навън. И ние имаме спорове с Република Северна Македония, но със Заев направихме много, за да ги преодолеем. Комисиите ни работят, историците могат да спорят, политиците трябва да решават споровете. Балканският манталитет в ЕС не върви - там искат резултати\", заяви българският министър-председател на форума в Босна и Херцеговина, цитиран по-нататък от правителствената пресслужба. Борисов отбеляза, че благодарение на договора за добросъседство Република Северна Македония рязко се отличи и \"дръпна напред\", но \"не трябва да се подвежда по тези медии, които бълват антибългарската пропаганда\". По думите му президентът Стево Пендаровски \"даде действително добър пример как се говори\".", "date": "2019.07.09", "title": "Борисов сравни отношенията на Сърбия и Косово с тези на България и Турция"}
{"url": "https://www.dnevnik.bg/razvlechenie/2019/07/09/3935952_muzikalen_festival_v_detroit_veche_niama_da_taksuva/", "text": "Музикален фестивал в щатския град Детройт, който досега е имал практиката да таксува двойно белите си посетители, сменя политиката след сериозната критика, която привлече и вниманието на цялата страна, разказва Би Би Си. Билетите за фестивала Afrofuture бхяа на цени от по 40 долара за бели посетители и 20 долара - за цветнокожи - термин, използван в САЩ за различните расови малцинства. Тази разлика накара един от гостите на фестивала да се откаже от участието си, а сайтът за продажба на билети Eventbrite заплаши, че ще премахне събитието от платформата си. Политиката бе променена още в неделя. В свое изявление в \"Туитър\" организаторите обявиха, че променят цените на билетите на 20 долара за всички посетители \"заради сигурността на нашата общност\". Те все пак призовават белите да направят допълнително дарение. Предишната ценова политика на фестивала накара рапърката Джилиъм Греъм, чието сценично име е Тайни Джаг, да обяви в \"Туитър\", че се отказва от участието си. След това в неделя сайтът за продажба на билети Eventbrite също обяви, че не може да толерира събития, които имат двойнствен подход въз основа на раса и религия. Въпреки че промениха цените, организаторите на фестивала не се извиниха за първоначалния си план. По техни думи е имало достаъчно хора, които са споделили, че не възразяват да плащат допълнително. В \"Туитър\" основателят Ейдриън Айърс написа, че структурата на продажба на билети е създадена с цел да подпомага най-маргинализираните. \"Често, когато в Детройт се случват готини събития, най-евтините билети се изкупуват и след това се продават от хора, извън общността, защото те първи могат да си ги позволят, което оставя единствено опциите за по-високи цени.\" Според организаторите досега продадени са 70 от общо 200 достъпни билета за събитието.", "date": "2019.07.09", "title": "Музикален фестивал в Детройт вече няма да таксува двойно белите си посетители"}
{"url": "https://www.dnevnik.bg/sviat/2019/07/09/3936156_izdateli_v_sasht_ochakvat_nedostig_na_biblii_zaradi/", "text": "Издатели на религиозни книги твърдят, че митата върху китайския внос, предложени неотдавна от президента на САЩ Доналд Тръмп, могат да доведат до недостиг на библии, предаде \"Асошиейтед прес\", цитирана от БТА. Причината е, че милиони екземпляри от Библията - някои ги оценяват на 150 млн. или повече - се отпечатват в Китай всяка година. Критиците на предложените мита твърдят, че те ще направят Библията по-скъпа за потребителите и ще накърнят мисионерските усилия на християнските организации да раздават библии при службите си. Президентът и главен изпълнителен директор на издателство HarperCollins Christian Марк Шонуолд неотдавна каза на постоянния американски търговски представител Робърт Лайтхайзър, че вярва, че администрацията на Тръмп \"никога не е възнамерявала да наложи \"мито Библия\" за потребителите и за религиозните организации. Това се посочва в копие на изявлението му, предоставено от издателя. Двете най-големи издателства на библии в САЩ - \"Зондерван\" (Zondervan) и \"Томас Нелсън\" (Thomas Nelson) се притежават от \"ХарпърКолинс\" и те правят около 75 процента от производствените си разходи в Китай, твърди Шонуолд. Те управляват заедно 38 процента от пазара на библии в САЩ. Най-продаваната книга Трудно е да се определи пълният размер на този пазар. Говорител на \"ХарпърКолинс\" посочва, че според издателството всяка година в САЩ се продават 20 млн. екземпляра от Библията. Групата Ен Ди Пи (NDP), която включва \"Ен Ди Пи Скен\" (NDP Scan) и \"ПабТрек дижитал\" (PubTrack Digital), е продала 5.7 млн. печатни библии в САЩ през 2018 година. Тези цифри обаче не обхващат всички продажби, включително голяма част от библиите, които се продадени директно от издателствата на богомолците. Независимо от това е ясно, че Библията е най-продаваната книга в САЩ. Като сравнение, от втората най-добре продавана книга отвъд океана през 2018 година - автобиографията \"Моята история\" на Мишел Обама, са продадени 3.5 млн. копия. Предложените мита от 25 процента ще се прилагат за всички книги, но критиците твърдят, че те ще се отразят непропорционално на Библията и на детските книги. При тях има специфични изисквания за печат, които китайските печатници ще изпълнят, но много американски печатници няма да го направят.", "date": "2019.07.09", "title": "Издатели в САЩ очакват недостиг на библии заради митата за внос от Китай"}
{"url": "https://www.dnevnik.bg/ot_vas/novini_ot_vas/2019/07/09/3936037_hram_sveti_prokopii_varnenski/", "text": "Свети Прокопий Варненски е български православен мъченик за Христовата вяра.", "date": "2019.07.09", "title": "Храм \"Свети Прокопий Варненски\""}
{"url": "https://www.dnevnik.bg/sport/2019/07/09/3936160_ludogorec_pojela_uspeh_na_cska_i_levski/", "text": "Лудогорец\" направи необичаен ход и пожела успех на другите три български отбора, които ще играят в евротурнирите - ЦСКА, \"Левски\" и \"Локомотив\" (Пловдив). \"Нека сезон 2019/2020 да бъде успешен за всички наши представители, които ще защитават честта на българския клубен футбол на европейската сцена. Пожелаваме на феновете на евроучастниците ни незабравими вечери и поводи за гордост\", се казва в краткото съобщение в сайта на шампионите. Посланието идва ден след срещата, на която  министър-председателят Бойко Борисов събра ръководителите на трите водещи клуба . На нея  те са обещали през новия сезон да не се купуват мачове и съдии . Пътят на българските отбори в Европа започва тази вечер с мача на ЦСКА от квалификациите в Лига Европа. Червените приемат \"Титоград\" на \"Българска армия\". \"Лудогорец\" замина за двубоя си с \"Ференцварош\" от квалификациите в Шампионската лига. Изпълнителният директор Ангел Петричев си пожела отборът да покаже играта, с която е спечелил сърцата на хората. \"Искам да видя този \"Лудогорец\", който през годините спечели сърцата на много хора с атакуващ футбол, с красива игра, с комбинативен стил. Този \"Лудогорец\" бих искал да виждам не само в Будапеща, но и в предстоящата кампания. Но в крайна сметка треньорът е този, който решава как да подходи към мача\", каза Петричев.", "date": "2019.07.09", "title": "\"Лудогорец\" пожела успех на ЦСКА и \"Левски\""}
{"url": "https://www.dnevnik.bg/sviat/2019/07/09/3936157_masova_smurt_na_pcheli_trevoji_ruskite_vlasti/", "text": "Руски представители бият тревога за масовата гибел на пчелите в Русия, предаде \"Асошиейтед прес\". В  изявление  на руското министерство на земеделието се казва, че голям брой пчели са измрели в най-малко седем региона на страната през тази година. Експертите приписват смъртта на немарливостта и на прекомерната употреба на пестициди в близките селкостопански полета. Телевизия \"Россия 1\" цитира фермер от московския район, който казва, че е изгубил 100 хил. пчели през изминалата седмица. Министерството на земеделието съобщава, че масовата гибел на пчелите, наблюдавана от Западна Русия до Сибир, е нанесла \"значителен финансов удар\" на пчеларството в Русия. Ведомството обаче не съобщава конкретни данни. /БТА", "date": "2019.07.09", "title": "Масова смърт на пчели тревожи руските власти"}
{"url": "https://www.dnevnik.bg/bulgaria/2019/07/09/3936186_kratki_novini_ot_dogodina_shte_ima_poveche_mestni/", "text": "и. От догодина ще има повече местни плодове в градините и училищата Планове за разнообразяване на менюто с повече български сезонни плодове, които да се предлагат на децата в предучилищна и начална възраст обсъдиха днес експерти от Министерството на земеделието и представители на асоциации на производителите. До две седмици земеделските стопани ще предоставят писмено предложения за доставки с необходимото качество. Те ще бъдат анализирани, след което ще се промени нормативната уредба, така че да може да влезе в сила за учебната 2020/2021 година. Близо 60 са делата за престъпления, породени от омраза  Близо 60 са съдебните дела за престъпления, породени от омраза, сочат данните на Българския хелзинкски комитет, оповестени на форум защитата на малцинствата във Велико Търново. Най-малко 10 са делата, които са стигнали до Европейския съд за правата на човека. От Центъра за междуетнически диалог и толерантност \"Амалипе\" заявиха, че ромските неправителствени организации и правозащитни организации категорично не приемат стратегията за ромите, предложена от вицепремиера Красимир Каракачанов, съобщи БНР. Кандидатът на социалистите в \"Изгрев\" е д-р Делян Георгиев от Спешна медицинска помощ- София. БСП- \"Красна поляна\" реши да подкрепи Георги Миланов, предприемач в сферата на телекомуникациите. Във \"Връбница\" БСП издига Владимир Петров, финансист. В \"Надежда\" БСП ще разчита на адвокат Стоян Цветков, а в район \"Студентски\" социалистите издигат младия юрист Георги Йорданов. БСП – \"Овча купел\" ще подкрепи юриста Ангел Маринов, който е експерт по национална сигурност.", "date": "2019.07.09", "title": "Кратки новини: От догодина ще има повече местни плодове в градините и училищата"}
{"url": "https://www.dnevnik.bg/politika/2019/07/09/3936195_bsp_obiavi_otmianata_na_mashinnoto_glasuvane_za/", "text": "За БСП  предложението на управляващите за отмяна на машинното гласуване на местни и парламентарни избори  е неприемливо и представлява поредното \"опраскване\" на Изборния кодекс. Според зам.-председателя на партията Кирил Добрев след 30 години демокрация с намаляването на държавната субсидия за партиите на 1 лев на глас и отмяната на машинното гласуване днес започва обратното броене. Той предположи, че следващите стъпки са замяната на интегралната с цветни бюлетини и отмяна на гласуването като цяло. \"Трудно се носи машина на гръб. Не е като чувал с бюлетини\", каза още Добрев, препращайки към случка от местните избори през 2011 г., когато  депутат от ГЕРБ бе сниман да носи чувал с бюлетини в София . Според БСП машинно гласуване на местните избори е най-необходимо на местни избори, тъй като премахва възможността за недействителни бюлетини, а оттам и за манипулиране. С един-два гласа можело да се промени съотношението на силите в даден общински съвет. На \"Позитано\" 20 отхвърлят аргументите на управляващите, че машинното гласуване е скъпо и че не се използва. Според социалистите демокрацията не е евтина, а спестяване на средствата може да има чрез намаляване на членовете на избирателните комисии. На европейските избори начлините в секциите машини са използвани от 27% от избирателите. Според Кирил Добрев не може да имаме суперкомпютър, а да нямаме машини за гласуване. \"Или ни правят на идиоти, или правят хората на идиоти\", смята той. \"Това е пореден епизод от сериала \"Опраскване на Изборния кодекс\". ДПС ще подкрепи, Министерският съвет ще се покрие\", смята зам.-председателят на парламентарната група на \"БСП за България\" Крум Зарков.", "date": "2019.07.09", "title": "БСП обяви отмяната на машинното гласуване за начало на края на демокрацията"}
{"url": "https://www.dnevnik.bg/evropa/2019/07/09/3936133_ot_infrastruktura_do_obrazovanie_es_otkri_problemi_v/", "text": "България трябва да осигури стабилността на банковия сектор чрез повишен надзор, насърчаване на адекватна оценка на активите, включително банковите обезпечения, и насърчаване на работещ вторичен пазар за необслужваните заеми. Това са част от препоръките на Съвета на ЕС, който днес прие специфичните за всяка държава членка становища за 2019 г. във връзка с икономическите и фискалните политики и политиките по заетостта. Другите препоръки към България са: - да подобри събирането на   чрез целенасочени мерки в области като данъците върху горивата и труда; - да модернизира корпоративното управление на държавните предприятия чрез приемането и привеждането в действие на бъдещото законодателство; - да гарантира ефективен надзор и прилагане на нормативната уредба за борба с  ; - да укрепи небанковия финансов сектор чрез ефективно прилагане на основан на риска надзор, изпълнение на приетите наскоро насоки за оценка и осъществяване на надзор на групово равнище; - да изпълни предстоящата пътна карта за справяне с установените пропуски в  ; - да насърчава стабилността на сектора на автомобилното застраховане чрез преодоляване на пазарните предизвикателства и оставащите структурни слабости; - да подобри събирането на данъците чрез целенасочени мерки в области като данъците върху горивата и труда; - да модернизира   чрез приемането и привеждането в действие на бъдещото законодателство; - да насочи икономическата политика, свързана с инвестициите, към научните изследвания и иновациите, транспорта, по-специално към неговата устойчивост, водите, отпадъците и енергийната инфраструктура и енергийната ефективност, като отчита регионалните различия и подобрява бизнес средата; - да подобри пригодността за заетост чрез засилване на уменията, включително на цифровите умения; - да повиши качеството, приложимостта на пазара на труда и  , по-специално за ромите и другите групи в неравностойно положение; - да предприеме мерки за социално приобщаване чрез подобряване на достъпа до интегрирани социални услуги и услуги по заетостта и по-ефективно подпомагане на минималните доходи; - да подобри достъпа до здравни услуги, включително чрез намаляване на преките плащания от страна на пациентите и справяне с недостига на медицински специалисти. Забележките в доклада  Общата цел на препоръките е да се насърчат държавите членки да повишават своя потенциал за растеж чрез модернизиране на икономиките си и по-нататъшно укрепване на своята устойчивост, се посочва в съобщение на Съвета. Приемането им днес е последният етап от европейския семестър за 2019 г. - ежегоден процес на координиране на икономическата политика. Европейският семестър представлява едновременно наблюдение на политиките на държавите членки в областта на икономиката и заетостта и във фискалната област, което се провежда ежегодно в продължение на шест месеца. Според документа в България  се подобряват, но събирането на данъци не изглежда да се подобрява навсякъде със същото темпо. Това се отнася особено за свързаните с труда данъци, вноските за социална сигурност и някои категории акцизи. Съществуват също така данни, че недекларираният труд и незаконната търговия с горива продължават да бъдат предизвикателство. Изтъква се все още големият дял на сивата икономика. Държавните предприятия страдат от  , което се отразява в голяма степен върху техните икономически показатели. В заключенията се казва още: \"В условията на благоприятна икономическа среда коефициентите за капитала и ликвидността на банките се подобриха като средна величина. Успоредно с това  на нефинансовите предприятия намаляха, макар и да остават големи. Вторичният пазар за необслужвани заеми стана по-динамичен... Предприемането на последващи мерки по законодателните инициативи относно експозициите към свързани лица, трайните усилията за надзор, целящи ограничаване на заемите в полза на свързани лица и санкциониране на нарушенията на разпоредбите за обезпеченията, са от съществено значение за поддържане на добри бизнес практики.\". Според съвета \"приключването на   би могло да спомогне за намаляване на голямата задлъжнялост на частния сектор и на все още високото равнище на необслужваните заеми\". В документа се казва още: \"Последните събития в банковия сектор показват, че е необходимо да се засили националният надзор върху международните финансови сделки и да се гарантира ефективното прилагане на нормативната уредба за  \". На  трябва да бъде обърнато по-сериозно внимание, тъй като тя представлява предикатно престъпление за изпирането на пари. Българските органи ще трябва да покажат конкретни и трайни резултати, демонстрирани чрез окончателни решения по дела за корупция по високите етажи на властта. Използването на финансовите разследвания и финансовото профилиране е ограничено. Секторът на  представлява известна уязвимост. Ясно определени правила за обезщетяване ще улеснят установяването на по-хармонизиран подход от страна на съдиите при вземането на решение по отделните случаи, се казва в документа. В по-дългосрочна перспектива такава методика би спомогнала за намаляване на разходите, променливостта и застрахователния риск при застраховките \"Гражданска отговорност\" за моторни превозни средства. За устойчивостта на сектора би било полезно да се подобри  , така че да взема предвид шофьорското минало на клиента. Припомня се, че Комисията за финансов надзор предложи система бонус-малус, по която в момента тече широк обществен дебат. Накрая, ликвидността на бюрото \"Зелена карта\" повдигна съществени опасения, главно поради неизплащането на застрахователни вземания от страна на едно българско застрахователно дружество.  страда от сериозен недостиг на инвестиции. Обхватът и качеството на транспортната инфраструктура се подобриха, но остават под средното за равнището на Съюза. Трансевропейската транспортна мрежа в България все още не е завършена. Освен това   от автомобилния транспорт са се увеличили значително през последните пет години. Съществува необходимост от допълнително развиване на железопътни и пътни участъци, както и на съответната Европейска система за управление на железопътното движение и на интелигентни транспортни системи. В България равнището на свързаност и пречистване на градските отпадъчни води е ниско, равнището на замърсяване на въздуха и на депониране на битови отпадъци е високо, а   е значително по-нисък от средния за Съюза. Необходими са инвестиции за насърчаване на устойчивото управление на водите, ресурсната ефективност и прехода към кръгова икономика. Нуждите от инвестиции в сферата на енергетиката и смекчаването на изменението на климата и адаптирането към него са значителни. и бавният напредък по изпълнението на целите за енергийна ефективност, по-специално в сградния сектор, спъват производителността и конкурентоспособността на предприятията в страната. Въпреки увеличението на държавния бюджет за   през 2018 г. разходите за научноизследователска и развойна дейност (НИРД) остават много ниски както в частния, така и в публичния сектор. Частните инвестиции в НИРД са монопол на големи мултинационални дружества и са концентрирани в региона на столицата. Бавните темпове на изпълнение на реформите и голямата разпокъсаност на системата за научни изследвания, развойна дейност и иновации не позволяват на инвестициите в областта на НИРД да допринесат за производителността и растежа. Голям брой университети и научноизследователски институти все още се представят слабо в сферата на висококачествените научни изследвания. Сътрудничеството между науката и бизнеса продължава да бъде много ограничено и недостигът на човешки капитал в системата на НИРД буди сериозно безпокойство. Реформите в публичната администрация и  продължават да бъдат бавни и не водят до достатъчни подобрения, а бизнес средата остава слаба. Институционалните недостатъци, регулаторната несигурност, корупцията и недостатъчното предлагане на работна ръка продължават да са сред основните пречки пред инвестициите. Управлението в публичния сектор се нуждае от повече прозрачност, по-ясни правила и дългосрочна перспектива. Забелязват се недостатъци и в областта на изпитването и  , дължащи се на ограничени финансови и човешки ресурси. Честото използване на пряко възлагане на   и големият брой единични оферти представляват заплаха за прозрачността и ефективността на системата.  достигна най-високото си равнище от присъединяването на България към съюза, а безработицата е под средното равнище за съюза. Въпреки тези положителни промени, някои групи от населението, като нискоквалифицираните работници, младите хора, ромите и хората с увреждания, продължават да се сблъскват с трудности при намирането на работа. Нарастващият   в България изисква значителни инвестиции. Пригодността за заетост на младите хора може да се повиши, ако бъдат подобрени качеството и ефективността на стажовете и чиракуването. Освен това участието в мерки за повишаване на квалификацията и преквалификация сред възрастното население е много слабо. Въпреки предприетите мерки за насърчаване на развитието на цифровите умения, в България равнището на   остава сред най-ниските в съюза (29% от физическите лица притежават основни цифрови умения в сравнение със средно 57% за съюза). Работодателите и синдикалните организации все още имат различни становища за критериите, които да се прилагат при определянето на  .  са ниски и продължават да бъдат силно повлияни от социално-икономическия статус на родителите. България инвестира недостатъчно средства в образованието, особено в предучилищното и началното. Участието в качествено образование и грижи в ранна детска възраст е слабо, особено за ромите и децата от други групи в неравностойно положение. Процентът на преждевременно напусналите училище все още е висок. Приложимостта на професионалното образование и обучение за пазара на труда и наличието на дуално професионално образование и обучение продължават да бъдат недостатъчни. Необходими са допълнителни усилия, за да се гарантира, че наборът от умения на завършващите висше образование може да допринесе за преодоляване на недостига на умения в краткосрочен и средносрочен по последователен начин. Необходими усилия за подобряване на условията на труд на персонала в сферата на образованието. Все още се наблюдава  и на риск от бедност или социално изключване. Системата за социална сигурност не обхваща всички заети лица и е недостатъчна за справяне със значителните социални проблеми. През 2018 г. доходите на най-богатите 20% от населението бяха 7.7 пъти по-високи от тези на най-бедните 20%, което все още е сред най-високите равнища в съюза. Част от населението изпитва затруднения при получаването на достъп до жилища на достъпни цени. Хората в България са изправени пред ограничен достъп до  , причинен от неравномерното разпределение на ограничените ресурси и слабото покритие на здравното осигуряване. Преките плащания от страна на пациентите са значителни, тъй като те трябва да компенсират ниското равнище на публичните разходи. Ниската степен на наличност на общопрактикуващи лекари ограничава предоставянето на първични здравни грижи. Съществува значителен недостиг на медицински сестри, като броят им на глава от населението е сред най-ниските в съюза.", "date": "2019.07.09", "title": "От инфраструктура до образование: ЕС откри проблеми в редица области в България"}
{"url": "https://www.dnevnik.bg/razvlechenie/2019/07/09/3936151_video_rene_zeluegur_kato_djudi_garland/", "text": "Бляскът и славата в кариерата на американската актриса и певица Джуди Гарланд, станала световноизвестна с ролята си на Дороти в \"Магьосникът от Оз\" и изпълнението на песента Over the Rainbow, не изглеждат съвсем розови, погледнати отвътре. Точно такъв поглед дава и най-новият филм на име \"Джуди\", в който ролята на звездата от т.нар. \"златен период\" на Холивуд се изпълнява от Рене Зелуегър. Филмът представя онзи период от живота на актрисата, в който тя трябва да се пребори с финансовите и емоционалните си проблеми. Това е 30 години след участието й в \"Магьосникът от Оз\". Действието в музикалния биографичен филм се развива през 60-те години, малко преди смъртта й през 1969 г. на възраст 47 години. Сюжетът се фокусира върху гостуващата й серия от концерти в лондонския клуб Talk of the Town. Трейлърът показва пристигането на Гарланд в хотел с двете й деца, където разбира, че нейният апартамент е бил освободен заради финансовите й задължения. След като загубва дома и мениджъра си, Гарланд получава предложение за работа в Лондон, но за да работи там, тя трябва да остави децата си в Америка. \"Казвате, че трябва да оставя децата си, ако искам да изкарвам достатъчно пари, за да съм с децата си?!\", казва актрисата, преди да се появи зад кулисите на лондонския клуб.  Трейлърът представя и нейната сценична треска, първите трепети от връзката с нейния бъдещ, пети поред съпруг Майки Дийнс (Фин Уитрок), болничните й посещения, сцени с младата Гарланд от снимките на \"Магьосникът от Оз\", както и певицата по време на нейните блестящи сценични изпълнения в Лондон. Филмът се очаква да тръгне по кината в края на септември.", "date": "2019.07.09", "title": "Видео: Рене Зелуегър като Джуди Гарланд"}
{"url": "https://www.dnevnik.bg/gradska_sreda/2019/07/09/3936214_za_po-chist_vuzduh_sofiia_shte_kupi_elektrobusi/", "text": "Кметът Йорданка Фандъкова предлага Столична община да кандидатства за безвъзмездна помощ от Европейския съюз, за да повиши качеството на атмосферния въздух в София. Целта е да се получат 218 млн. лв. по оперативна програма \"Околна среда\" за купуване на нови електрически автобуси (електробуси), трамваи и тролеи. Предстои на следващата сесия на Столичния общински съвет да бъде разгледано и гласувано предложението на Фандъкова. То е конструирано в три отделни проекта. Първият е за 30.3 млн. лв. и е в партньорство на Столична община със \"Столичния автотранспорт\". С тези пари ще се купят 55 нови електробуса и зарядни станции за тях. Те ще бъдат пуснати по маршрути за \"довеждане\" на пътници до метрото и трамвайната мрежа. Вторият проект е със \"Столичния електротранспорт\", с който общината ще кандидатства за финансиране на 30 нископодови бързозарядни електробуси, които да сменят дизеловите автобуси по линии на градския транспорт. В проекта се кандидатства и за втора позиция – доставка на 30 нови съчленени тролейбуси. Те ще сменят старите тролеи по линии № 6, 7 и 11. Общата сума по този проект е 90 млн. лв. Третият проект на Столичната община е за купуване на 25 нови нископодови трамвая, които ще се движат по линии № 4 и 18. Те ще струват 97.7 млн. лв. \"Използването на нови трамваи, тролеи и електрически автобуси ще допринесе за значително намаляване на фините прахови частици (ФПЧ-10) и на нивата на азотни оксиди\", отбелязва в мотивите си Фандъкова. Така на практика ще се подкрепят целите на \"Програмата за управление на качеството на атмосферния въздух в София за периода 2015-2020 г.\" Вчера съдът задължи Столичната община да обявява стойностите на замърсяване на въздуха.", "date": "2019.07.09", "title": "За по-чист въздух София ще купи електробуси, трамваи и тролеи с еврофинансиране"}
{"url": "https://www.dnevnik.bg/bulgaria/2019/07/09/3936222_prokuraturata_razsledva_sdelki_s_imoti_na_bulgarskata/", "text": "Под ръководството на Софийската градска прокуратура (СГП) се извършват претърсвания и изземания в две нотариални кантори в София. Тези процесуално-следствени действия са в рамките на образувано досъдебно производство за данъчни престъпления, длъжностни престъпления, документна измама и пране на пари, съобщиха от прокуратурата. Разследването е започнало на 18 юни по жалба от митрополит Антоний, представляващ Българската епархия в Западна и Средна Европа към Българската източноправославна църква, и предметът му обхваща разпоредителни сделки с имоти, собственост на Българската православна църква. \"Става въпрос за имоти, собственост на Българската православна църква, които са били продадени, а при сделките разследваме укриване на данъци. Имотите са в България, но все още не можем да кажем колко са и къде точно се намират\", обясни пред \"Дневник\" говорителят на Софийската градска прокуратура Зорница Таскова. Все още няма информация кога са сключвани сделките. На този етап няма обвинени.", "date": "2019.07.09", "title": "Прокуратурата разследва сделки с имоти на Българската православна църква"}
{"url": "https://www.dnevnik.bg/sport/2019/07/09/3936225_kubrat_pulev_za_celuvkata_nauchih_che_ima_iasna/", "text": "Боксьорът Кубрат Пулев заяви, че е осъзнал, че има граница, която не трябва да бъде прекрачвана. Думите му дойдоха във връзка със скандала около  целувката по устата на журналистката Дженифър Равало  и образователния курс за сексуалното насилие,  който българинът изкара в САЩ  като част от наказанието си от Спортната комисия в Калифорния. Пулев обясни, че е извлякъл поуки както от двучасовия курс, така и от  участието си в обсъждане на темата за жените в журналистиката в Университета в Лас Вегас . Той каза, че Барет Морис, който водил курса, му е обяснил важната информация. \"Научих, че има ясна граница, която не бива никога да се прекрачва. Направих грешка и се поучих от нея\", каза Пулев, цитиран от \"Лас Вегас сън\". Въпреки че в началото  твърдеше пред българските медии, че не е направил нищо лошо , боксьорът сега казва, че още от първите мигове е бил наясно, че е сбъркал. \"Знаех, че това е грешка. Знам го. Но го направих, защото бях щастлив и много развълнуван (от  победата срещу Богдан Дину ). Но това не е оправдание за стореното от мен\", каза той и посочи, че това, което за него е хубаво, може да се приеме по различен начин от отсрещната страна. Морис е уверен, че Пулев никога повече няма да попада в същото положение. \"Мисля, че той се поучи. Съдя за това спрямо това къде беше той преди и след курса.\" Въпреки това Морис посочва, че българският боксьор винаги ще остане свързан с тази история. \"Ако напишете \"Пулев\" в \"Гугъл\", това ще се появи. Затова за него е много важно да продължи да бъде борец за справедливост и за граждански права.\" На 22 юли Пулев отново ще се яви пред комисията в Калифорния с надеждата, че наказанието му ще приключи.", "date": "2019.07.09", "title": "Кубрат Пулев за целувката: Научих, че има ясна граница, която не бива да се минава"}
{"url": "https://www.dnevnik.bg/analizi/2019/07/09/3936150_analiz_na_ivan_kostov_alfa_risurch_e_nai-dostovernata/", "text": "Обявяваните от социологическите агенции (СА) проценти за нагласите на избирателите и прогнозите им преди изборите са важен фактор, който оказва въздействие на избирателите при вземане на решение за гласуване. да гласува \"срещу\", за да попречи на дадена партия или кандидат да спечели да оттегли подкрепата си от дадена партия, защото тя няма изгледи да победи или да прескочи избирателната бариера; и/или да възприеме една политическа формация (ПФ) по-позитивно, ако тя има шансове да спечели и обратно. Във всички тези случаи той взема решение за гласуване, което не отговоря на първоначалните му намерения и на истинските му предпочитания относно участващите в изборите политически формации. Особено уязвими за въздействие от социологически агенции са колебаещите се избиратели. Въздействието се засилва от медиите, където техните сондажи стават водещи новини и от отсъствието на съдържателни политически дискусии. Същевременно данните, които оповестяват агенциите, имат силно различаваща се достоверност, която медиите нямат инструменти да проверят. Тук правим повторен опит - след 2017, да запълним тази празнота. На изборите за ЕП през 2019 г. участват 27 политически формации и независими кандидати. Девет социологически агенции се ангажираха с проценти за \"моментните нагласи\" на избирателите и прогнози (по-нататък общо \"сондажи\"). Направиха го: \"Алфа Рисърч\", \"Галъп интернешънъл\", \"Медиана\", \"Сова Харис\", \"Екзакта\", \"Афис\", \"Барометър България\", \"Маркет Линкс\" и \"Тренд\". Социологическите агенции правят процентни сондажи и прогнози \"успех-неуспех\" основно за следните политически формации:  ПП ГЕРБ с необявен коалиционен партньор СДС  БСП ЗА БЪЛГАРИЯ  Движение за права и свободи (ДПС) ПП ВМРО- БЪЛГАРСКО НАЦИОНАЛНО ДВИЖЕНИЕ (ВМРО)  ДЕМОКРАТИЧНА БЪЛГАРИЯ – ОБЕДИНЕНИЕ (ДА, България и ДСБ) (ДБ) ВОЛЯ – Българските Родолюбци (\"Воля\") ПАТРИОТИ ЗА ВАЛЕРИ СИМЕОНОВ (НФСБ И СРЕДНА ЕВРОПЕЙСКА КЛАСА) (ПВС)  АТАКА (\"Атака\") КП Коалиция за България (КБ) \"Обединени патриоти\" (ОП, преди да стане ясно, че трите партии от коалицията ще се явят самостоятелно на изборите) Обявяват се резултати и за \"Други\" Общо сондажите са 22 за 11 политически субекта. Критерият за тяхната точност са процентите от подадените в страната гласове за политическите формации, които ЦИК обявява. Освен процентните сондажи социологическите агенции обявяват кои политически формации имат шанс да прескочат изборната бариера от 5.88%, от действителните гласове на избирателите. Тези прогнози съставляват вторият източник на първични данни. Наричаме тези данни прогнози \"успех-неуспех\". Когато социологическа агенция обявява, че дадена формация със сигурност ще премине бариерата, тя получава вероятност за успех 1 и 0, когато агенцията обяви, че няма да го направи. Ако определи шансовете за успех и неуспех поравно - ПФ получава 0.5 или по-малко, ако СА е обявила шансовете ѝ за успех за по-малки. Когато СА не е обявила открито прогнозата си за \"успех-неуспех\" на дадена политическа формация, последната получава 1 или 0, в зависимост от това дали процентният ѝ сондаж надвишава прага от 5.88% или е по-малък от него. Процентните сондажи и прогнозите \"успех-неуспех\" въздействат много силно на гласуването на избирателите. Критерият за оценка на тяхната точност е преминаването на изборната бариера от дадена политическа формация. Отклоненията на претеглените и усреднени сондажи от резултатите са изчислени в проценти. Положителните проценти свидетелстват за общо средно надценяване на резултата на съответната ПФ от всички СА, а отрицателните - показват подценяване на резултата. Най-точни са процентните сондажи за ГЕРБ, а най-неточни и надценени - тези на \"Атака\". Сред останалите надценени прогнози са тези за резултата на БСП – с над 23.7%, следвани от \"Воля\" и \"Патриоти за Валери Симеонов\". Социологическите агенции най-силно са подценили резултата на \"Демократична България\" – с близо -36.8%, следван от този на ВМРО и ДПС. При оценката на прогнозите \"успех-неуспех\" на всички социологически агенции достатъчно основание за оценка за точност на прогнозата на политическа формация е това, че тя е съответствала на резултата, постигнат от нея на изборите. Посочените като най-точни и верни прогнози \"успех-неуспех\" – тези за ГЕРБ, БСП, ДПС и \"Патриоти за Валери Симеонов\", са тривиални. За тези политически формации всички социологически агенции са дали верни прогнози за успех или за неуспех, както е за \"Патриоти за Валери Симеонов\". По-неточни са прогнозите за \"Атака\", \"Воля\", ДБ и ВМРО, но това е по различни причини. За първите три е имало единични агенции, които са прогнозирали успех, който не е постигнат. За ВМРО е имало социологически агенции, които са прогнозирали неуспех или са се колебаели в прогнозата си за успешния резултат и затова общата прогноза е по-неточна. Особен случай е прогнозата за \"Демократична България\" (ДБ). За нея 7 от 9 агенции са посочвали, че няма да има депутат в ЕП и останалите две - \"Маркет Линкс\" и \"Алфа Рисърч\" са се колебаели, като са се съмнявали дали ДБ ще успее. Например в последната си прогноза преди изборите \"Алфа Рисърч\" сочи малък шанс за успех на ДБ. Претеглената и усреднена прогноза на тази агенция сочи 13% вероятност за успех за ДБ, а тази на \"Маркет Линкс\" – 40%, т.е. под средната вероятност за успех. Гласовете за ДБ, подадени в страната, не са достатъчни за влизане. Почти 7000 гласа от чужбина са причината тази коалиция да преодолее изборната бариера. СА сондират само избирателите в България и не могат да бъдат упреквани, че не предвиждат гласовете, които са подадени отвън. Като изключим тривиалните прогнози, общите изводи за точността на процентните сондажи и прогнозите \"успех-неуспех\" сочат: относително добра точност за прогнозите за ГЕРБ и \"Патриоти за Валери Симеонов\", и в рамките на статистическите очаквания за ДПС и ВМРО; надценяване на резултата на БСП, както и значително надценяване на резултата на \"Атака\" и \"Воля\"; подценяване на резултата на ДБ от всички социологически агенции. Още тук може да се направи заключение, че преди изборите за ЕП 2019 със своите процентни сондажи и прогнози \"успех-неуспех\" социологическите агенции: Със сигурност са повлияли за гласуване в полза на БСП и проруските партии \"Атака\" и \"Воля\"  Най-силно са внушавали на избирателите да оттеглят подкрепата си от ДБ, защото са сочели, че тази коалиция няма изгледи да прескочи избирателната бариера . Със своите прогнози са повлияли на избирателите в център-дясно да възприемат ГЕРБ по-позитивно и да гласуват за нея, защото нейните шансове да спечели вота са били несигурни в един период преди изборите и защото все пак със сигурност подадения за партията глас не се губи като подкрепа за Европейската народна партия Анализът на обобщените данни показва, че изводите, които са направените за изборите за ЕП 2019 напълно се отнасят за целият последен 10-годишен период. Социологическите агенции, като общност, са надценявали и подценявали системно и последователно определени политически формации. Средните отклонения, които всички СА са направили с процентните си сондажи, за участвалите в последните избори ПФ: За ВМРО са взети отклонения на СА за коалицията Обединени патриоти и са усреднени с последните им процентни сондажи. За ПВС отклоненията са единствено от последните избори. За ДБ са взети предишните прогнозни сондажи за ДСБ и \"Да, България\" и са усреднени с последните сондажи за ДБ. Ако приемем отклоненията (надценяване и подценяване) до 10% за допустими, то процентните сондажи на СА за ГЕРБ, ДПС и ПВС са такива. БСП Б е системно надценявана коалиция. Такива са и партиите \"Атака\" и \"Воля\". Подценени са прогнозите за ВМРО и ПВС, въпреки,че за самите партии не може да се направят сигурни изводи, доколкото в последните 6 години са се явявали в различни коалиционни формати. Особено значително и системно е подценявана коалицията ДБ (и съставните й партии). За периода 2009-2019 средно са получавали процентни сондажи, които са били много по-ниски от техните резултати. Анализът на обобщените данни показва, че изводите, които са направените за изборите за ЕП 2019 напълно се отнасят за целият последен 10-годишен период. СА, като общност, са надценявали и подценявали системно и последователно определени ПФ. Съобразно методологията, общата оценка за достоверност на всяка социологическа агенция се състои от четири компонента: Критерий за точност на процентните сондажи е средното квадратично отклонение на усреднените и претеглени процентни сондажи, съответно от процентните резултати на всички политически формации. Това е най-подходящият и същевременно сравним показател за разсейването на процентните сондажи на агенцията от резултатите Критерий за точността на неочевидни прогнози \"успех-неуспех\". Тривиалните или очевидните прогнози за успех или неуспех са тези, които са се случили и са били прогнозирани точно от всички социологически агенции. Те не им носят оценка за точност. Верните неочевидни прогнози носят оценка, в зависимост от процентите на вероятност, който са посочени от агенцията за всички политически формации. Неверните прогнози носят същите проценти на агенцията, но с отрицателен знак  Критерий за безпристрастност. Ориентация \"ляво-безпристрастно-дясно\" на прогнозите се определя в зависимост от следното: ако прогнозата за ГЕРБ е по-малка от тази за БСП, а резултатът е обратен, социологическата агенция е с лява ориентация; ако прогнозата за ГЕРБ е по-голяма от тази за БСП или е по-малка и резултатът е същия, социологическата агенция е безпристрастна; ако прогнозата за ГЕРБ е по-голяма от тази за БСП, а резултатът е обратен, агенцията е с дясна ориентация. Критерият за професионална коректност зависи от това дали социологическата агенция: изпълнява собствени сондажи и обявява задължителните им характеристики; обявява сондажите и прогнозите си през собствен сайт; поддържа архив от данни за своите предишни изследвания; има сайт, който актуализира редовно; провеждат социологически проучвания, различни от политическите сондажи; провежда редовни сондажи за доверието на ПФ или се включва епизодично по време на избори. Най-достоверна агенция за избори за ЕП 2019 е била \"Екзакта\", следвана отблизо от \"Тренд\" и \"Алфа Рисърч\". Добра е била достоверността на \"Маркет Линкс\". Втората група агенции са \"Галъп\", \"Медиана\", \"Барометър България\", \"Афис\" и \"Сова Харис\", като последната е с по-малко от 41.5% от достоверността на \"Алфа Рисърч\". Натрупването на данни за сондажите, прогнозите, пристрастността и професионалната коректност на социологическите агенции в периода 2009-2019 ни осигурява възможността за още по-обективна оценка на тяхната достоверност. \"Алфа Рисърч\" стабилно присъства като най-достоверна социологическа агенция за последните 10 години. \"Тренд\" я следва с 94.4% от нейната точност, безпристрастност и коректност. С добра достоверност са \"Екзакта\" и \"Маркет Линкс\". \"Галъп\" отново води групата на по-недостоверните с 58,8%, следвана от \"Медиана\", \"Афис\" и \"Сова Харис\", която е с достоверност едва 16.6% от тази на \"Алфа Рисърч\", или е 6 пъти по-недостоверна. В предишния си доклад установихме, че тези четири агенции са с категорично лява ориентация. Ако \"Алфа Рисърч\" и в седемте избора е била политически безпристрастна, \"Галъп\" и \"Медиана са били 6 пъти леви и само 1 път безпристрастни, \"Сова Харис\" - 5 от 7 пъти, и \"Афис\" - 5 от 6 пъти, \"Барометър България\", бившата \"Барометър Инфо\", е с 2 леви пристрастия и 2 пъти е била безпристрастна. Най-достоверни досега са били анкетните сондажи на \"Алфа Рисърч\". Въпреки това и за нея се отнасят част от направените изводи. В периода 2009-2019 е надценявала БСП, макар и само с 3%, както и \"Воля\", и е подценявала, с -21%, резултатите на коалиция ДБ (основно на ДСБ и на предпоследните избори - на \"Да, България\"). За периода 2009-2019 четири социологически агенции имат преобладаваща политическа безпристрастност и четири са се проявили като ляво пристрастни. Няма агенция с дясна ориентация, защото БСП Б не е печелела парламентарни избори срещу ГЕРБ. Каква политическа ориентация има дадена агенция, е право на нейните собственици и състав; важно е медиите и обществеността да са добре информирани за нея.  Всичките безпристрастни агенции са професионално коректни. Сред ляво ориентираните \"Сова Харис\" не е, а \"Афис\" е частично коректна. Според нас това е втората важна характеристика на социологическите агенции, която медиите и обществеността следва да имат предвид. Социологическите агенции се различават два до 9 пъти по точността на своите сондажи и прогнози \"успех-неуспех\". Толкова големи разлики не могат да бъдат обяснени със стохастичен процес.  Синтезираната в периода 2009-2019 оценка за достоверността на агенциите е само ориентир за миналото. Тя не е гаранция за бъдеща надеждност на сондажите и прогнозите, не отрича тяхна възможна бъдеща точност, безпристрастност и коректност.  За целия последен 10-годишен период, социологическите агенции като общност, са надценявали и подценявали системно и последователно определени политически формации. Със сигурност са влияли за гласуване в полза на БСП, \"Атака\" и \"Воля\"; най-силно са внушавали на избирателите да оттеглят подкрепата си от ДБ, защото са сочели, че тази коалиция няма изгледи да прескочи избирателната бариера; въздействали са на избирателите в център-дясно да възприемат ГЕРБ по-позитивно и да гласуват за нея, заради шанса да спечели вота и защото все пак подадения за партията глас е \"срещу\" БСП. Изводите от анализа на сондажите и прогнозите преди изборите за ЕП 2019 дават всички основания да се повторят две наши препоръки: Българската социологическа асоциация да въведе и контролира спазването на професионални стандарти за коректност и точност, и да се разграничава навреме от тези, които не ги спазват и се занимават с манипулация на избирателите в полза на определени политически формации.  Активните участници в обществения и политическия дебат – политици, медии и общности следва да се съобразяват с достоверността на социологическите агенции.", "date": "2019.07.09", "title": "Анализ на Иван Костов: \"Алфа Рисърч\" е най-достоверната за последните 10 години"}
{"url": "https://www.dnevnik.bg/bulgaria/2019/07/09/3936247_bulgarski_i_frenski_slujbi_razkriha_grupa_iztochvala/", "text": "Екип за разследване на Специализираната прокуратура, Главната дирекция \"Борба с организираната престъпност\" и френските съдебни и полицейски органи разкриха работилница за изработване на скимиращи устройства. В София и Добрич са задържани с Европейски заповеди за арест трима българи, за които са събрани доказателства за участие в престъпната група. В Добрич е открита и работилница за скимиращи устройства, които впоследствие са били използвани за нелегално събиране на банкови данни на територията на Франция. При извършените претърсвания в жилища и офиси, са събрани доказателства за участие на тримата в организирана престъпна група. По случая са използвани и специални разузнавателни средства, съобщават от прокуратурата. Разследването е започнало през юни 2018 г. на базата на Европейска заповед за разследване, издадена от съдия-следовател при апелативния съд в Лион във връзка с водено там наказателно производство срещу двама българи. Те са били задържани няколко месеца преди това, докато посред нощ свалят скимиращо устройство от автоматична колонка за гориво. Ден по-рано собственикът на бензиностанцията забелязал, че на една от колонките е монтиран \"скимер\" с микрокамера за записване на въвежданите ПИН кодове за банкови карти и информирал френските власти. Кадрите от видеонаблюдението показали, че двамата са поставяли и сваляли скимиращите устройства. Събраните доказателства дали основания да се предположи, че двамата са част от по-голяма организирана престъпна група в България. Съвместният екип за разследване в България е сформиран на базата на споразумение между българските и френските съдебни власти. Тримата задържани ще бъдат предадени на френските съдебни власти и ще бъдат разследвани там.", "date": "2019.07.09", "title": "Български и френски служби разкриха група, източвала банкови данни"}
{"url": "https://www.dnevnik.bg/zdrave/2019/07/09/3936250_zdravnoto_ministerstvo_otdeli_95_mln_leva_za/", "text": "Министерството на здравеопазването обяви обществена поръчка за изграждането на Национална многопрофилна детска болница. Предвиденият максимален финансов ресурс за изпълнение на проекта е 95 442 000 лв. с ДДС. Обществената поръчка включва избора на изпълнител за проектиране, строителство и авторски надзор по време на изграждането на многопрофилна детска болница. Крайният срок за подаване на офертите е до 20 август. Отварянето на постъпилите предложения ще се състои на следващия ден в сградата на министерството. Очакванията са през есента да бъде избран изпълнител и да започне реалното изграждане на болницата. Срокът за изпълнението на обществената поръчка е до 42 календарни месеца от подписване на договора с избрания кандидат.", "date": "2019.07.09", "title": "Здравното министерство отдели 95 млн. лева за многопрофилна детска болница"}
{"url": "https://www.dnevnik.bg/evropa/2019/07/09/3936251_franciia_obiavi_ekotaksa_za_samoletnite_bileti_parij_-/", "text": "Париж обяви днес климатично извънредно положение, подобно на още много градове по света и на парламентите на Великобритания и Ирландия, предаде \"Франс прес\". Трябва да изпълним целите на Парижкото споразумение от декември 2015 г., заяви Селия Блауел, високопоставен служител на парижкото кметство, която отговаря за политиката в сферата на околната среда. Парижкото кметство заяви, че е взело решение за създаването на \"Академия за климата\", която ще има за цел безплатно да предоставя на младите хора информация по въпросите, свързани с околната среда. Няколко месеца преди местните избори в Париж кметът Ан Идалго и обкръжението й увеличават броя на екологичните проекти, отбелязва \"Франс прес\". Кметството започна акция по озеленяване на столичните улици и площади и съобщи, че ще създаде \"градски гори\", за да противодейства на климатичните изменения и неблагоприятните последици от замърсяването. Френският президент Еманюел Макрон също заяви наскоро, че положението с климата е извънредно, и обяви в края на април, че създава специален съвет за екологична защита, припомня \"Франс прес\". Екотакса Френското правителство ще прилага екотакса от 1.50 до 18 евро за самолетните билети от 2020 година за всички полети, които излитат от френски летища, освен за полетите за връзка към Корсика или отвъдморските територии. Тази мярка, която ще се прилага за всички компании, предвижда екотакса от 1.50 евро за вътрешните национални полети и за вътрешноевропейския в икономична класа, и до 18 евро за полетите извън ЕС в бизнес класа, уточни държавният министър и министър на екологичния и солидарен преходна транспорта Елизабет Борн. /БТА", "date": "2019.07.09", "title": "Франция обяви екотакса за самолетните билети, Париж - климатично извънредно положение"}
{"url": "https://www.dnevnik.bg/sviat/2019/07/09/3936246_instagram_shte_pita_huliganite_siguren_li_si_che/", "text": "Сигурен ли си, че искаш да обидиш човека отсреща? Този въпрос \"Инстаграм\" ще задава на хората, които се готвят да публикуват обиден коментар към някого. Компанията обяви в блогпост, че въвежда нови мерки за борба с  онлайн тормоза . Инструментите ни се основават на сериозно разбиране как хората се тормозят един друг и как отговарят на този тормоз, пише в съобщението. Първият от тях използва  изкуствен интелект , който да предупреди потребителите, че коментарът им може да бъде сметнат за обиден. Това ще се случва преди той да бъде публикуван, за да могат те да премислят дали изобщо да изкажат по този начин. Вторият инструмент позволява на хората да се откажат да виждат коментарите на хора, които не харесват – но без да ги блокират, да ги докладват за вредно поведение или да спрат да ги следват. Според  \"Инстаграм\"  младите хора избягват да предприемат такива действия от страх, че хулиганите могат да се ожесточат допълнително, особено ако се видят на живо. Тази опция ще бъде достъпна скоро под името Restrict – така \"ограничените\" потребители ще могат да коментират постовете на човека, който ги е ограничил, но, без да знаят, собствените им коментари ще бъдат видими само за тях.", "date": "2019.07.09", "title": "\"Инстаграм\" ще пита хулиганите: \"Сигурен ли си, че искаш да обиждаш?\""}
{"url": "https://www.dnevnik.bg/sviat/2019/07/09/3936193_sasht_i_arabite_otkloniha_sudan_ot_putia_kum/", "text": "Споразумението за поделянето на властта между суданските военни и продемократичните протестиращи от миналата седмица е станало факт, след като САЩ и арабските им съюзници са упражнили силен натиск върху двете страни на фона на страховете, че при продължителна криза страната може да тръгне към гражданска война, твърдят активисти и официални лица. Споразумението, което породи надежди за демократичен преход, след като военните свалиха от власт дългогодишния автократ Омар ал Башир през април, беше обявено няколко дни след масовите протести в Хартум и други райони. Запознати с преговорите обаче казват, че главният пробив станал факт на тайна среща ден преди протестите, когато дипломати от САЩ, Великобритания, Саудитска Арабия и Обединените арабски емирства упражнили натиск върху двете страни да приемат предложенията на Африканския съюз и Етиопия. \"Беше напрегната, но решаваща среща. Тя стопи ледовете\", каза водещ активист, пожелал анонимност. \"Тази среща беше крайъгълният камък за петъчното споразумение\", допълни той. Двете страни се договориха  заедно да ръководят суверенен съвет , който да управлява Судан за малко повече от три години, докато бъдат организирани избори. През първите 21 месеца съвета ще ръководи човек от средите на военните, а през останалите 18 - гражданско лице. Те се споразумяха и за независимо суданско разследване на  кървавите репресии на силите за сигурност срещу протестиращите  миналия месец - макар че не е ясно дали ще бъде търсена отговорност от някого. Военните се съгласиха и да възстановят достъпа до интернет след неколкоседмичното му ограничаване. Все още обаче доста неща могат да се объркат. Насилието миналия месец избухна именно в един такъв момент, изпълнен с надежди. Засега обаче споразумението изглежда стабилно, като тази седмица се очаква двете страни да го подпишат официално. Двама водещи активисти, представител на суданските военни и двама египетски представители описаха след назначаването в средата на юни на дългогодишния дипломат на САЩ Доналд Бут за специален пратеник за Судан. Всички те говориха при условие да останат анонимни, тъй като нямаха разрешение да обсъждат преговорите. Представители на Държавния департамент отказаха да коментират усилията на САЩ за уреждане на споразумението, заявявайки единствено, че Вашингтон го приветства и изразява похвала към АС и Етиопия за усилията им като посредници. Арабските представители казаха, че САЩ не само са засилили натиска върху военните, но и върху Саудитска Арабия, ОАЕ и Египет, които подкрепиха свалянето от военните на Башир и застанаха на страната на генералите, когато протестиращите останаха по улиците. Двама египетски представители, разполагащи с информация от първа ръка за срещите на Бут в Кайро миналия месец, заявиха, че САЩ са призовали президента Абдел Фатах Сиси да подкрепи предложението на АС и Етиопия и да \"упражни натиск\" върху ген. Абдел Фатах Бурхан, ръководителя на военния съвет, да отговори на него положително. \"Получихме директно послание от Белия дом: \"Помогнете за споразумение между военните и протестиращите\", каза единият от източниците. Източниците допълниха, че същото послание получили и Саудитска Арабия и ОАЕ, близки съюзници на САЩ, които обещаха милиарди долари помощ на военните след свалянето на Башир. За двете арабски страни се смята, че имат  голямо влияние върху ген. Мохамед Хамдан Дагало , който изпрати судански сили, за да подпомогне войната им в Йемен. Дагало, известен още като Хемедти, е считан от мнозина за най-влиятелната фигура във военния съвет, а миналия месец неговите паравоенни Сили за бърза подкрепа оглавиха силовото прекратяване на главната седяща стачка на протестиращите. Суданският военен представител каза, че генералите са получили същото послание. \"Американците искаха споразумение възможно най-скоро. Посланието им беше ясно: подялба на властта в замяна на гаранции, че никой от Съвета няма да бъде съден\", каза той, имайки предвид репресиите от 3 юни. Според протестиращите силите за сигурност са убили най-малко 128 души, докато според властите броят на жертвите е 61 и сред тях има и хора от силите за сигурност. Репресиите поставиха протестиращите в тежко положение и породиха опасения, че Судан може да последва съдбата на Сирия, Йемен и Либия, където нещата спираловидно прераснаха в гражданска война след народните бунтове. САЩ и съюзниците им които са представяни от коалиция, известна като \"Декларация за свобода и промени\". Активистите казват, че Вашингтон и арабските страни подали ръка за диалог към отделни фракции, които тогава заплашили, че ще преговарят поотделно с военните. Когато видели, че за коалицията има опасност да се разпадне, лидерите на протестите отстъпили. Връхната точка на тези усилия била тайна среща на 29 юни в къщата на судански бизнесмен, на която присъствали протестните водачи, както и Бурхан и Дагало. В нея участвали и представители на САЩ, Великобритания, Саудитска Арабия и ОАЕ, демонстрирайки единство, което тласнало двете страни да се разберат. Към края на продължилата повече от три часа среща двете страни се съгласили до дни да се договорят за споразумение. На следващия ден водачите на протестите все пак организирали планираните си митинги, като заявили, че им е нужно време да подготвят хората за споразумението, и така десетки хиляди отново излезли по улиците при поредната демонстрация на народна подкрепа за преход към гражданско управление. Пет дни по-късно, на 5 юли, двете страни обявиха, че са постигнали споразумение да си поделят властта. /БТА", "date": "2019.07.09", "title": "САЩ и арабите отклониха Судан от пътя към гражданска война"}
{"url": "https://www.dnevnik.bg/evropa/2019/07/09/3936275_zaradi_kraino_desni_policiia_shte_ohraniava/", "text": "Членовете на избирателната комисия на германската провинция Саксония са получили съобщения, че заседанията им вече ще се охраняват от полицията. Причината е, че срещу тях са отправи заплахи заради дисквалифицирането на кандидати на евроскептичната партия \"Алтернатива за Германия\" (AfD), съобщи \"Ройтерс\". Миналата седмица бяха одобрени само 18 от 61 кандидати на популистката AfD, а обяснението за елиминирането на десетки желаещи да попаднат в местните власти е, че са установени нередности в процеса на подбирането им. Социологически проучвания показват, че в провинцията на територията на бившата ГДР с център Дрезден популярността на AfD расте и има вероятност на вота на 1 септември партията да заеме първо място и да измести Християндемократическия съюз на канцлера Ангела Меркел. Това би имало ефекта на земетресение в националната политика, коментира \"Ройтерс\". Допускането само на 18 кандидати рязко намалява вероятността за изместване на ХДС и улеснява сглобяването на управляваща коалиция без AfD след това. Партията нарече решението на избирателната комисия \"деспотично\" и резултат на заговор на останалите партии, за да ѝ се попречи да сглоби около себе си водещия блок в местния парламент. \"Алтернатива за Германия\" настоява, че не подкрепя расистки и екстремистки възгледи и че по-скоро нейни членове са нападани от крайнолеви сдружения.", "date": "2019.07.09", "title": "Заради крайнодесни полиция ще охранява заседанията на избирателна комисия в Германия"}
{"url": "https://www.dnevnik.bg/zelen/2019/07/09/3936196_fotogaleriia_novo_nahodishte_na_zastrashenoto_cvete/", "text": "Ново находище на критично застрашения от изчезване в България Родопски крем (Lilium rhodopaeum) са открили ботаници през изминалия месец. Рядкото растение се намира само в България и Гърция – и то само в ограничени места в Родопите. Заради това то има статута на балкански ендемит - вид, разпространен само на Балканите.", "date": "2019.07.09", "title": "Фотогалерия: Ново находище на застрашеното цвете Родопски крем"}
{"url": "https://www.dnevnik.bg/evropa/2019/07/09/3935773_bulgariia_shte_chaka_do_esenta_za_vlizane_v/", "text": "На заседанието си в понеделник финансовите министри на еврозоната не взеха решение по желанието на България да влезе в т.нар. чакалня за еврозоната и в официалното съобщение дори не се споменава страната. Две събития в следващите седмици водят към прогнозата, че най-скоро подобно решение може да се очаква през октомври. Първото е, че на 26 юли трябва да бъдат обявени резултатите от стрес тестове на подбрани 6 български банки, за да може Европейската централна банка да поеме част от функциите на БНБ,  съобщават два източника на \"Капитал\" . Второто е поредният мониторингов доклад по Механизма за сътрудничество и проверка (CVM) през септември, тъй като проблемите с върховенството на правото в България са използвани като аргумент тя дане бъде допускана в Шенгенската зона и е вероятно да се използват и по повод еврозоната. Август е месец за почивка на Еврогрупата, следващото редовно заседание е на 13 септември, а това, на което е най-вероятно да се говори за готовността на България, е на 9 октомври, показва  официалният календар . Министрите на финансите на страните от еврозоната приветстваха на срещата си в понеделник формалната молба от Хърватия да влезе в т.нар. чакалня за еврото като първа крачка към приемане на единната валута. Очакваше се на заседанието в Брюксел да бъде обсъдена и готовността на България, но в  заключителното съобщение  няма нищо по въпроса. Властите в Загреб обявиха за решението си в събота, а Еврогрупата съобщи, че оценката на хърватската молба и подготовката за влизане в Европейския валутен механизъм (ERM-2) може да отнеме около година. Тъй като престоят в този механизъм отнема поне 2 години, най-ранната възможна година за смяната на хърватската куна с евро е 2023 г. \"Намерението на Хърватия да се присъедини към ERM-2 показва, че еврозоната е солидна котва на сигурност и растеж в Европа, която продължава да привлича нови членове. Убеден ъм, е еврозоната ще продължи да се разраства в следващите години\", заяви португалският финансов министър и председател на Еврогрупата Мариу Сентену. Еврокомисарят Пиер Московиси също заяви, че ходът на Загреб е \"вот на доверие към еврото\". Въвеждането на единната валута не е изрично изискване към страните от ЕС, но в Договора за ЕС е казано, че се предполага един ден всички за използват евро. В момента 19 от 28 държави има обща валута. Освен Великобритания, която скоро ще напусне съюза, останалите са Швеция, Полша, Унгария, Чехия Дания, Хърватия България и Румъния, като последните две са заявили, че работят за влизане в еврозоната. В молбата на Хърватия се казва, че страната има намерение да подготви въвеждането на надзор над националната банкова система от страна на Европейската централна банка. Освен това се поема ангажимент за реформи за подобряване на правилата за борба с прането на пари и подобряване ефективността на публичната администрация, включително чрез оптимизиране на разходите за нея. Спазването на тези ангажименти е в ръцете на ЕЦБ и Европейската комисия. След това хърватите ще могат да влязат в ERM-2 и след като минат 2 години в този механизъм може да започне практическата подготовка да влизане в еврозоната - процес, който отнема около 1 година. Според \"Ройтерс\", ако за България всичко се движи нормално, има шанс левът да остане в историята към 2022 г. Не изключено да се вземе прагматично решение и да има вълна на разширяване на еврозоната с 3 държави в Югоизточна Европа. Хърватският централен банкер Борис Вучич заяви пред \"Блумбърг\", че иска страната му да е член от януари 2023 г. Седмица по-рано румънският му колега Мугур Изъреску каза, че би искал румънците да започнат да използват евро в сегашния му мандат.", "date": "2019.07.09", "title": "България ще чака поне до есента за влизане в \"чакалнята на еврото\""}
{"url": "https://www.dnevnik.bg/sport/2019/07/09/3936287_bulgariia_poiska_macha_za_superkupata_na_uefa_prez/", "text": "България е кандидат за мача за Суперкупата на УЕФА през 2023 г., потвърдиха пред \"Дневник\" от пресслужбата на БФС. В руските медии се появи списък със седемте града, които имат интерес към двубоите през 2022 и 2023 г. Сред тях са София, както и Тирана (Албания), Минск (Беларус), Хелзинки (Финландия), Алмати (Казахстан), Белфаст (Северна Ирландия) и Казан (Русия). Намерението на БФС е столицата да се бори за взимането на мача, в който един срещу друг се изправят победителите в Шампионската лига и Лига Европа, със стадион, който предстои да бъде построен. От футболния съюз посочиха пред \"Дневник\", че вече е имало разговори с държавната администрация. Преди ден министър-председателят Бойко Борисов каза, че подобна кандидатура би имала смисъл, ако след това този стадион се използва и се пълни. \"Лесно можем да направим стадиони. Не че е лесно, но като речем, ще ги направим - така както и спортните зали направихме. Но то има смисъл, когато се прави, за да се напълнят, да има игра. Знаете, нашите волейболисти ни радваха и тогава направихме залите и ни дадоха световните първенства\", каза Борисов пред \"Дарик\". \"Вече дори финал на Суперкупа на Европа могат да ни дадат веднага, но това, че ще дойдат два големи отбора, ще изиграят един мач и после този стадион ще седи празен или ще ходят по 1000-2000 души, е безсмислено. Има смисъл, когато има система\", добави той. Според Борисов държавата е готова да поеме издръжката на клубовете за детско-юношеския футбол, за да могат децата да тренират безплатно. До 2012 г. мачът за Суперкупата на УЕФА традиционно се провеждаше в Монако. След това УЕФА разшири географията си и домакини на двубоя бяха Прага, Кардиф, Тбилиси, Трондхайм, Скопие и Талин. Темата за нов национален стадион се обсъжда дейно от миналия септември. Четири  са терените в София , които се разглеждат като възможни за строеж на бъдещо съоръжение. България преговаря с Гърция, Сърбия и Румъния за съвместна кандидатура за голямо първенство по футбол, но  все още няма решение дали да се поиска европейско или световно първенство .", "date": "2019.07.09", "title": "България поиска мача за Суперкупата на УЕФА през 2023 г."}
