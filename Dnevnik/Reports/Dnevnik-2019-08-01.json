{"url": "https://www.dnevnik.bg/evropa/2019/08/01/3945820_italiia_zabrani_stroej_na_restorant_na_makdonalds_do/", "text": "Италианското министерство на културата забрани вчера строежа на ресторант от веригата за бързо хранене \"Макдоналдс\" (Mc'Donalds) до древните бани на Каракала в Рим, предадоха \"Ройтерс\" и ДПА. Кметът на града Вирджиния Раджи заяви, че \"чудесата на Рим трябва да се съхранят\". Министърът на културата Алберто Бонизоли обяви решението си в съобщение във \"Фейсбук\", след като общинската администрация бурно протестира срещу възможността да се предлагат бургери в археологическата зона, в която се намират баните от трети век. \"Макдоналдс\" има над 40 обекта в италианската столица, някои от които в близост до забележителности като площад \"Навона\" или Ватикана. В Италия, която се гордее с кухнята си, веригите за бързо хранене будят много противоречия. През 1986 година интелектуалци и телевизионни звезди напразно се бориха срещу откриването на първия ресторант на \"Макдоналдс\" на площад \"Испания\", един от символите на Рим.  В случая с баните на Каракала обектът на \"Макдоналдс\" трябваше да се простира на 800 квадратни метра в район, където новото строителство трябва да отговаря на строги критерии, отразяващи историческите традиции. Бившият градински център, където щеше да е новият ресторант, се намира между баните и древната Стена на Аврелиан, на няколкостотин метра от Колизея и Циркус Максимус. ", "date": "2019.08.01", "title": "Италия забрани строеж на ресторант на \"Макдоналдс\" до забележителност в Рим"}
{"url": "https://www.dnevnik.bg/sport/2019/08/01/3945533_koi_sa_sportnite_subitiia_koito_da_sledite_v_meseca_na/", "text": "Август е месецът, в който хората масово излизат в отпуск и планират летните си ваканции. Това обаче е месецът, в който се откриват големите футболни първенства в Европа. В следващите 31 дни предстоят много спортни емоции, които дават добра възможност на хората в отпуск да се насладят на любимите си спортове. Българският футболен шампионат вече започна, но през август ще се изиграе първият голям мач за сезона. Следващият уикенд шампионът \"Лудогорец\" приема ЦСКА. Тази вечер ще се разбере и колко и кои български отбори ще си осигурят нови мачове в предварителните кръгове в Лига Европа. На 9 август ще бъде дадено началото и на поредния сезон в най-гледания шампионат в Европа –  Висшата лига . Английското първенство по традиция привлича най-голям интерес, а още в първия си уикенд предлага и голямо дерби - \"Манчестър юнайтед\" срещу \"Челси\". И през тази година двубоите от Висшата лига ще бъдат предавани в ефира на \"Диема спорт 2\".      Седмица по-късно, на 16 август, започва и битката в Бундеслигата. Хегемонът в Германия \"Байерн\" открива шампионата с домакинство на \"Херта\" в първия кръг. В България Бундеслигата остава в ефира на \"Евроспорт 2\". Същия уикенд (16-18 август) започва и испанската Ла Лига. Още преди неговия старт се получи поредното противоречие между Кралската футболна федерация и Ла Лига, които  спорят за провеждането на срещи в делничните дни . В България Ла Лига се излъчва в каналите на \"Булсатком\" - Sport+ HD и TV+, както и по \"Макс спорт\". Предпоследният уикенд на август по традиция е запазен за италианското първенство. Серия А започва най-късно от шампионатите в топ 5 на Европа. Италианското първенство също е в ефира на \"Макс спорт\". Извън футбола акцентът за България е във волейбола. Между 9 и 11 август ще се проведе  олимпийската квалификация , в която националният отбор среща Бразилия, Египет и Пуерто Рико. Мачовете са във Варна, а БНТ 1 ще излъчи турнира. Краят на месеца ще даде началото и на други две големи спортни събития, които продължават и през септември. На 24 август стартира колоездачната Обиколка на Испания – Вуелта. Феновете на тениса отсега чакат 26 август, когато започва последният турнир от Големия шлем US Open. И двете събития ще бъдат предавани по \"Евроспорт\".      Феновете на високите скорости също ще имат много събития, които да следят през август. Последното състезание във Формула 1 преди лятната пауза е Гран при на Унгария, което ще се проведе на 4 август. Най-престижният автомобилен шампионат е излъчван по \"Диема спорт\". В първия уикенд на месеца е и рали \"Финландия\" - най-вълнуващата надпревара в календара на Световния рали шампионат (WRC), която ще бъде излъчена по \"Ринг\". Цели три старта от Световния шампионат по мотоциклетизъм (Moto GP) има през август – Бърно (4 август), \"Ред бул ринг\" (11 август) и \"Силвърстоун\" (25 август), всички по \"Макс спорт\".", "date": "2019.08.01", "title": "Кои са спортните събития, които да следите в месеца на отпуските"}
{"url": "https://www.dnevnik.bg/bulgaria/2019/08/01/3945840_proverka_ne_otkri_razminavane_v_dohodite_na_sina_na/", "text": "Приключилата данъчна ревизия на сина на директора на Националната следствена служба и зам. главен прокурор по разследването Борислав Сарафов не е открила несъответствия между декларираните доходи и имущественото му състояние. Това съобщиха днес от прокуратурата. Проверката беше разпоредена на 4 април  от главния прокурор Сотир Цацаров по повод медийни публикации. Те твърдяха, че Боби Борислав Сарафов, който е роден през 1997 г., има апартамент, ателие и гараж на обща стойност 540 хил. лв, придобити през 2018 и 2019 г. До момента във ВКП не са постъпили резултати от други действия, възложени на НАП по проверки на лица, заемащи висши държавни длъжности, за придобити от тях недвижими имоти, се уточнява в съобщението. Заедно с проверката на сина на Сарафов Цацаров нареди инспекция и на доходите и имотното състояние на Пламен Георгиев, от вчера бивш председател на антикорупционната комисия, и съпругата на председателя на Върховния касационен съд Лозан Панов. При одобряването на оставката му вчера  Пламен Георгиев обяви , че ревизията е приключила и не е открила нищо нередно.", "date": "2019.08.01", "title": "Проверка не откри разминаване в доходите на сина на директора на следствието"}
{"url": "https://www.dnevnik.bg/evropa/regioni/2019/08/01/3945863_zavurshi_remontut_na_novi_nad_14_kilometra_ot_putia/", "text": "Завърши рехабилитацията на 14.6 км от второкласния път Севлиево - Драгановци в област Габрово, съобщиха от Агенция \"Пътна инфраструктура\". Проектът се финансира от оперативна програма \"Региони в растеж\" 2014-2020 г. чрез Европейския фонд за регионално развитие и националния бюджет. Второкласният път Севлиево – Драгановци – Габрово осигурява най-кратката връзка между столицата и Габрово, както и между Севлиево и Габрово. Свързва населените места от Северна България с прохода Шипка и Южна България.      По ОПРР тази година са основно ремонтирани над 27 км от второкласния път на територията на област Габрово. През април бяха пуснати 12.6 километра между Драгановци и Габрово. Изпълнител на строително-монтажните работи е ДЗЗД \"Хоталич\", в което участват: \"Инфрастроежи\" ООД и \"Автомагистрали - Черно море\" АД. Стойността на договора е 12 902 797.30 лв. с ДДС. Финансирането от Европейския съюз е 85% - 10 967 377.71 лв. с ДДС. Националното съфинансиране е 15% - 1 935 419.59 лв. с ДДС.     ", "date": "2019.08.01", "title": "Завърши ремонтът на нови над 14 километра от пътя между София и Габрово"}
{"url": "https://www.dnevnik.bg/photos/2019/08/01/3945846_snimka_na_denia_sandvich_kato_za_rekord/", "text": "В Мексико сити, Мексико, беше приготвен 72-метров сандвич. Целта беше той да влезе в книгата на рекордите \"Гинес\" като най-големия сандвич в света.", "date": "2019.08.01", "title": "Снимка на деня: Сандвич като за рекорд"}
{"url": "https://www.dnevnik.bg/bulgaria/2019/08/01/3945872_nad_edna_treta_ot_bulgarite_ne_mogat_da_si_pozvoliat/", "text": "Въпреки че масово българските туристи смятат, че курортите по Черноморието са презастроени, а обслужването не на достатъчно добро ниво, те все пак избират да почиват в страната. Това показва маркетингово проучване на \"Маркет линкс\", проведено за Би Ти Ви сред 1034 лица над 18 г., в периода 23-30 юли по метода на прякото лично интервю. Над една трета от българите обаче така и няма да почиват по време на лятната си ваканция. Според социолозите основната причина за това е ниският социален статус, който не позволява да се заделят достатъчно средства за почивка. 86% от запитаните са съгласни, че по морските ни курорти е презастроено, 65% пък мислят, че е замърсено. Близо половината от анкетираните (45%) са на мнение, че обслужването е лошо. Въпреки това близо половината от запитаните, които ще пътуват за лятната си ваканция, са отбелязали, че ще го направят в България, 9% са отговорили, че предпочитат Гърция, а 8% - друго място в чужбина. На въпрос \"Ако нямате финансови ограничения, къде бихте избрали да почивате\" 24% отговарят българското Черноморие, 29% - гръцкото, и 29% - другаде.", "date": "2019.08.01", "title": "Над една трета от българите не могат да си позволят лятна ваканция, сочи изследване"}
{"url": "https://www.dnevnik.bg/biznes/2019/08/01/3945879_naemite_v_molovete_se_vdigat/", "text": "София и големите градове вече са наситени с площи в търговски центрове. Нови проекти излизат все по-рядко и наемният пазар е движен най-вече от размествания и обновяване на наемателите във вече работещите. Силната активност на наемателите и ограничените възможности за разрастване са причини за продължаващия ръст на наемните цени. Това са изводите на консултантската компания за бизнес имоти Cushman &Wakefield Forton от развитието на пазара на търговски площи в страната през първата половина на годината Откриването на новия търговски център Delta Planet (37 000 кв. м) във Варна и преструктурирането на площите, освободени от фалиралия Carrefour, доведе до рекордна наемна активност в търговските центрове през първата половина на 2019 г. Тя обаче едва ли ще се запази занапред, ако не бъдат открити нови обекти, прогнозира Иван Граматиков, мениджър \"Търговски площи\" в компанията. Между януари и юни в София и в страната са отворили над 60 000 кв. м нови магазини, което надхвърля обемите на пазара за всяка от последните пет години. По данни на Cushman&Wakefield Forton през второто тримесечие на 2019 г. средният наем на първокласна площ във водещите търговски центрове в София достигна 36 евро/кв. м, а на водещите търговски улици - 54 евро/кв. м. Тенденцията е към плавно покачване на цените през следващите тримесечия. Активният наемен пазар доведе и до спад на дела на незаетите площи в София от 9% на 7% през полугодието. Прогнозата e понижението да продължи в краткосрочен план. Сегашната вълна от нови откривания бе благоприятна и за наемателите, тъй като дава възможност на бързо разрастващи се брандове да увеличават присъствието си на пазара. Сред примерите през последните месеци са Billa, JYSK, модните брандове от групата LPP (Sinsay, Reserved), които отвориха нови локации в София и големите градове през последните месеци. Полската дискаунт верига Pepco, която стъпи в България през март, също вече има магазини в Пловдив, София, Варна, Добрич и Русе.", "date": "2019.08.01", "title": "Наемите в моловете се вдигат"}
{"url": "https://www.dnevnik.bg/evropa/2019/08/01/3945873_shin_fein_glasuvane_za_irlandsko_obedinenie_triabva_da/", "text": "Лидерът на националистката партия \"Шин фейн\" предупреди британския премиер Борис Джонсън, че би било \"немислимо\", ако Брекзит без сделка не бъде последван от гласуване за ирландско обединение, предаде \"Гардиън\". \"В дългосрочен план го информирахме, че има усещане, че тази конституционна промяна ще се случи. Той не може да заяви, че не му е било казано\", посочи Мери Лу Макдоналд след среща с Джонсън вчера. Какъвто и да е Брекзит, но особено Брекзит без сделка, \"представлява драматична промяна в обстоятелствата на този остров и би било немислимо при тези обстоятелства на хората да не бъде дадена възможност да решим заедно бъдещето си\", допълни Макдоналд. След среща с Джонсън лидерът на северноирландската Демократична юнионистка партия Арлийн Фостър каза, че премиерът е отхвърлил идеята за вот за обединение. Никола Малън, зам.-председател на по-умерената националистка партия Социалдемократическа и работническа партия (SDLP), подчерта: \"Започнахме тази среща разтревожени, че той ще има ограничено разбиране за сложността и деликатността на това място, и тези опасения се потвърдиха. Ясно е, че той гледа и разбира ситуацията през очите на северноирландската Демократична юнионистка партия.\" Със своите 10 депутати в Камарата на общините тя крепи консервативното правителство на Джонсън, което няма парламентарно мнозинство. След срещата лидерът на партията Арлийн Фостър  повтори искането  на премиера т.нар. предпазен механизъм по границата на Острова, замислен като гаранция срещу въвеждането на граничен контрол, да бъде отписан като опция. При вчерашната си визита в Белфаст Джонсън заяви пред лидерите на северноирландските политически партии, че ще отстоява ангажимента на правителството да бъде запазено ирландското мирно споразумение, както и да се избегне връщането на \"твърдата\" граница между Северна Ирландия и Република Ирландия, независимо от това какъв вариант на Брекзит ще бъде реализиран, каза негов говорител, цитирана от \"Ройтерс\". \"При дискусиите за Брекзит премиерът ясно посочи, че Обединеното кралство ще напусне ЕС на 31 октомври, каквото и да се случи, и повтори намерението си това да стане чрез споразумение\", заяви говорителят. \"Той каза, че при всички възможни сценарии правителството твърдо ще отстоява (мирното споразумение от Белфаст от 1998 г.) и че при никакви обстоятелства няма да се стига до физически проверки или инфраструктура по границата\", отбеляза тя.", "date": "2019.08.01", "title": "\"Шин фейн\": Гласуване за ирландско обединение трябва да последва Брекзит без сделка"}
{"url": "https://www.dnevnik.bg/sviat/2019/08/01/3945881_trump_predloji_na_putin_pomosht_za_pojarite_v_sibir/", "text": "Американският президент Доналд Тръмп предложи в телефонен разговор с руския президент Владимир Путин помощ за справяне с пожарите в Сибир, предаде ТАСС, като се позова на Кремъл. \"Тази вечер се проведе телефонен разговор между Владимир Путин и Доналд Тръмп по инициатива на американската страна. Президентът на САЩ предложи съдействие на Русия за борба с горските пожари в Сибир\", заяви пресслужбата на Кремъл, цитирана от БТА. Путин благодарил на Тръмп за \"внимателното отношение, предложението за помощ и подкрепата\" и казал, че ако е необходимо, Русия ще се възползва. Путин оценил предложението на Тръмп за помощ в борбата с пожарите като залог за нормализиране на отношенията между САЩ и Русия, каза Кремъл. Двамата лидери се разбрали да продължат контактите, включително при лични срещи. Вчера Путин нареди на армията да се присъедини към усилията за справяне с пожарите, чийто дим достигна Монголия. След комюникето на Кремъл министерството на отбраната обяви, че изпраща два самолета и два хеликоптера цистерни в района на Красноярск, един от най-засегнатите региони, където близо 800 пожарникари участват в гасенето. Агенция \"Интерфакс\" предаде, че 2700 огнеборци са разположени на място, а в пет региона е обявено извънредно положение.      Всяка година в огромните изолирани горски масиви на Сибир бушуват пожари, до степен, че властите понякога не ги потушават, ако населението не е застрашено или щетите не надхвърлят цената на противопожарните действия. Тази година обаче пожарите са толкова мащабни, че застрашават околната среда в дългосрочен план, като ускоряват топенето на ледовете в Арктика. Руският премиер Дмитрий Медведев пристигна днес в района на Красноярск и обеща помощ, като заяви на живо по телевизията, че пожарите не представляват \"непосредствена опасност\" за населението. \"Има обективни трудности: проблемът с разстоянията, с труднодостъпните места и фактори, специфични за тази година\", заяви министър-председателят, като припомни пожарите от 2010 г., при които няколко региона на страната, между които и Москва, бяха покрити с гъст дим. Медведев, цитиран от ТАСС, каза, че е поискал проверка дали пожарите не са умишлени, за прикритие на незаконно събиране на дървесина. Според федералната агенция по горите обаче причината остават сухи гръмотевични бури и необичайните горещини от 30 градуса.", "date": "2019.08.01", "title": "Тръмп предложи на Путин помощ за пожарите в Сибир, Медведев допусна, че са умишлени"}
{"url": "https://www.dnevnik.bg/na_put/2019/08/01/3945889_v_centura_na_viena_ne_se_boiat_ot_vodnite_pruski/", "text": "Водни струи, водна бомба \"Микадо\", сърф родео са част от развлеченията, които подготвя кметството на Виена за жителите и гостите на града през уикенда на централния \"Карлсплац\", се казва в съобщение до медиите на бюрото за международни връзки на община Виена. На 2 и 3 август един от най-красивите площади във Виена, Карлсплац, ще се превърне за втора поредна година в истински летен оазис. Прохлада и развлечения ще могат да намерят всички, които са избрали или просто трябва да останат през почивните дни в града. Празникът ще премине под мотото \"Парти в жегата\", се казва в съобщението. Организатор е общинското транспортно предприятие \"Виенски линии\". Шезлонгите и слънцезащитният крем са безплатни. Преди две години община Виена беше монтирала  инсталация с водно налягане  и постоянни вълни за каране на сърф на друг централен площад - \"Шварценберг\"", "date": "2019.08.01", "title": "В центъра на Виена не се боят от водните пръски"}
{"url": "https://www.dnevnik.bg/sviat/2019/08/01/3945896_braziliia_zapochva_pregovori_za_turgovsko_sporazumenie/", "text": "Бразилия официално започна преговори за търговско споразумение със САЩ, каза бразилският министър на икономиката Паулу Гедеш, цитиран от \"Ройтерс\". Гедеш заяви, че преговорите са съвместими с търговското споразумение, постигнато неотдавна с Европейския съюз. Той каза след среща в бразилската столица с американския министър на търговията Уилбър Рос, че САЩ имат голямо желание да сключат сделка и да могат да продават повече стоки на Бразилия, включително етанол. Бразилия се тревожи, че споразумението за свободна търговия между ЕС и южноамериканския търговски блок Меркосур може да създаде трудности за подобна сделка между нея и САЩ, каза бразилският президент Жаир Болсонаро след среща с Рос, посочва ДПА. Рос предупреди преди това, че САЩ и ЕС имат различни стандарти в някои икономически сектори. В Меркосур влизат Аржентина, Бразилия, Парагвай и Уругвай.", "date": "2019.08.01", "title": "Бразилия започва преговори за търговско споразумение със САЩ"}
{"url": "https://www.dnevnik.bg/sport/2019/08/01/3945900_svetovnoto_po_futbol_za_jeni_se_razshiri_do_32_otbora/", "text": "Форматът на световното първенство по футбол за жени беше разширен. ФИФА обяви, че от следващия турнир през 2023 г. във финалите ще участват 32 отбора. При създаването си през 1991 г. световното включваше 12 отбора. Преди осем години броят им беше увеличен на 24. С последното решение на ФИФА форматът се приравнява с този при мъжете в момента. Последният женски турнир се проведе преди месец във Франция, като  отборът на САЩ защити титлата си . Тогава беше повдигната  темата за равнопоставеността между женския и мъжкия футбол , като се видя засилване на интереса към турнира. Някои специалисти отчетоха също, че разширяването  води до включването на неподготвени отбори . ФИФА обяви, че девет държави са подали заявки за домакинство на световното през 2023 г. Те са дошли от Аржентина, Австралия, Боливия, Бразилия, Колумбия, Япония, Нова Зеландия, Южна Африка и Южна Корея. Домакинът ще бъде определен през март 2020 г.", "date": "2019.08.01", "title": "Световното по футбол за жени се разшири до 32 отбора"}
{"url": "https://www.dnevnik.bg/analizi/2019/08/01/3945917_za_nap_i_otpuskata_na_galia_dimitrova_ili_kak_se/", "text": "                         Изпълнителният директор на Националната агенция по приходите (НАП) Галя Димитрова не прекъсна отпуската си, след като стана ясно, че данните на над 4 милиона българи \"са изтекли\" в интернет. Това било \"тежко, но много добре обмислено\" решение, каза самата тя. Шефката на НАП аргументира отсъствието си с \"важна и изключително отговорна лична причина\". Според нея е необходимо \"човек да е отговорен не само в професионален, но и в личен план\". Ще си позволя да не се съглася с г-жа Димитрова. Решението, а още по-малко реакцията ѝ на поставените въпроси не бяха добре обмислени. Когато става дума за хакването на цялата държава и за разкриването на лични данни, които според експертите са по-ценни от кредитни карти, ръководителят на \"протеклата\" агенция трябва да бъде на \"висотата на положението\". Да бъде на своя пост. Не изключвам г-жа Димитрова наистина да е имала личен ангажимент. Но тя не си направи труда да уточни какъв е той, а ситуацията в НАП очевидно е извънредна. Не помагат особено и уверенията на изпълнителния директор, че \"поддържала дистанционно връзка със своя екип и заедно взимали решенията\". Накратко, поведението на г-жа Димитрова може да бъде определено с думи като безочие, безтактност и наглост. \"Снишаването\", докато \"бурята\" попремине, е обичайна практика. Проявите на малодушие естествено далеч не спохождат само злощастната държавна администрация. Това е човешка черта. Среща се навсякъде, дори в частния сектор. Разликата, разбира се, е в това, че в една частна фирма е почти изключено скатаването да ти се размине или да остане незабелязано. Друго е, когато ползваш политически протекции. Не искам да кажа, че последици за ръководителката на НАП няма да има. Нито пък намеквам, че някой я пази - нямам данни за това. Не изключвам да видим поредната серия от оставки. Ще гръмнат няколко бушона. Нещо ще припламне, ще изгори (вероятно наужким) за пред публиката. Важното е друго: схемата ще се запази. Да не пропускаме и че премиерът Бойко Борисов също \"се покри\" в началото на \"НАПлийкс\". А първият му \"култов\" коментар беше, че хакерът е \"уникален мозък\", атестат за \"качеството на образованието\" и \"истински вълшебник\". После дойде обратът. \"Кучето скача според тоягата\" - гласи една хубава българска поговорка. Колко от нас са готови активно да отстояват интересите си, когато са накърнени? Тук не говоря за събития от голям политически магнитуд, за протестите, породени от \"Виденовата зима\", за назначаването на г-н Пеевски за шеф на ДАНС, сегашното \"състезание\" с един кон за главен прокурор и др. Става дума за малките, \"дребни\" злини и неправди, които всички изпитваме понякога на гърба си. Да поговорим за \"малките камъчета\". Колко от българите са готови да си потърсят правата, когато в личен план се сблъскат с арогантността, некомпетентността или покъртителния мързел на чиновниците? Струва ми се, че за 30 години \"демокрация\" така и не се научихме, че понякога е по-добре да се съпротивляваме, вместо да се каляваме в стоицизъм. Да се съпротивляваме дори и срещу \"малките камъчета\" в обувките. Защото пасивността подхранва наглостта. Другата страна на медала е, че има безчет случаи, в които самата организация, чрез която са предоставяни съответните \"услуги\" на гражданите, е на трагикомично, допотопно ниво. Тук и добросъвестността на обикновените служители, тогава, когато я има, не може да помогне. Да споменавам ли например митичните тетрадки, в които се записват и \"издирват\" получателите на колетни пратки в софийската Централна поща? Да, там \"базата данни\" в края на второто десетилетие на 21-и век е основно на хартиен носител. Моя близка тази година си поднови паспорта. В паспортната служба, в препълненото помещение в РПУ-то, хората попълваха заявленията си натъпкани един до друг, често направо \"на колянце\". По стар български обичай. Каква \"тайна\" на личните данни? Още по-голям е хаосът в паспортното на бул. \"Мария Луиза\" в столицата (Отдел \"Български документи за самоличност\", СДВР). Там е същинска вавилонска кула; нагъчкани като сардели в кутия, българи и чужденци пишат и бришат... Можем само да си представим какъв \"обмен\" на лични данни тече. Така че слабо защитените файлове, съхранявани в НАП, са, простете за клишето, само върхът на айсберга. Известно е предупреждението на германския социолог Макс Вебер (1864-1920) за опасностите, които крие господството на чиновниците (Beamtenherrschaft) в модерната \"рационално организирана\" държава. Бих допълнил, че това господство е особено вредоносно, когато формалните правила, на които то би трябвало да се основава, целенасочено не се спазват. Бюрокрацията не се \"рекрутира\" чрез прозрачни конкурси, а \"техническата превъзходност и компетентност\" на чиновника са последното, което има значение. В България най-важните качества на зъбчатото колелце в бюрократичната йерархия са партийната принадлежност, послушание и лоялност. Безцеремонната власт на чиновника се разгръща под ласкавия, насърчителен поглед на партийните функционери в една фактическа \"водаческа демокрация\" (Führerdemokratie). Казано полу на шега, това е класически, неписан \"димитровски\" принцип. Корените му са в машинарията на бившия режим. Преди 1989 т. чиновникът в България бе инструмент за осъществяването на тоталното господство на Партията. В интерес на върхушката никога не е било бюрократът да \"служи\" на гражданите. Точно обратното. Той раболепно обгрижва върха на партийната пирамида, способства за увековечаването на номенклатурата, мачкайки \"молителите\". Този модел се запази и след т.нар. демократични промени. След което достигна нови висоти при популацията на \"калинките\".", "date": "2019.08.01", "title": "За НАП и отпуската на Галя Димитрова. Или как се върнахме в комунизма"}
{"url": "https://www.dnevnik.bg/razvlechenie/2019/08/01/3945895_50-godishninata_na_uudstok_niama_da_bude_otbeliazana_s/", "text": "Мащабното събитие, което трябваше да ознаменува 50-годишнината от легендарния фестивал \"Уудсток\", беше отменено вчера, едва две седмици, преди да се състои. Организаторите посочиха \"непредвидени обстоятелства\" като причина за това решение, съобщи \"Гардиън\". Новината не е кой знае каква изненада, тъй като  много изпълнители се оттеглиха от фестивала , чието местоположение беше сменено. Основният инвеститор още през април обяви, че се отказва от събитието, но организаторите настойчиво отричаха тази информация и продължиха с приготовленията. Woodstock 50 беше обявен през януари тази година като честване на 50-годишнината на оригиналния нюйоркски фестивал, представил изпълнители като Джими Хендрикс, Джанис Джоплин и The Who. Тогава Майкъл Ланг, организатор и копродуцент на първия \"Уудсток\", заяви, че събитието ще се проведе между 16 и 18 август в Уоткин Глен, щата Ню Йорк. Той каза още, че ще бъдат пуснати 100 хил. билета, чиито цени обаче така и не станаха известни. През март в медиите вече се говореше, че фестивалът има финансови проблеми. Въпреки това беше публикувана внушителна програма с водещи музиканти, а организаторите трябваше да пуснат билетите на 22 април. Тази дата мина, а седмица по-късно основният спонсор Dentsu Aegis Network обяви, че фестивалът е бил отменен, защото не е бил в състояние да осигури \"безопасността на артистите, партньорите и публиката\". Организаторите на фестивала опровергаха тази информация и след съдебна битка с компанията през месец май намериха нови партньори. През юни обаче Woodstock 50 загуби първоначалната си локация в щата Ню Йорк. През юли стана известно, че той ще се проведе в щата Мериленд. Последва оттеглянето на редица артисти, между които Jay-Z, Джак Уайт, Майли Сайръс и участвалият в оригиналния фестивал Карлос Сантана. Това увеличи възможността фестивалът да не бъде проведен. През уикенда беше обявено, че фестивалът ще бъде с вход свободен. Носеха се и слухове, че събитието най-вероятно ще се състои в един-единствен ден. Организаторите обявиха провала си едва вчера (31 юли). \"Натъжени сме, че поредица от непредвидени обстоятелства направи невъзможно провеждането на фестивала, който ние си представяхме с амбициозната програма и социалните ангажименти, които беше планирано да поемем\", казаха те.", "date": "2019.08.01", "title": "Фестивалът по случай 50-годишнината на \"Уудсток\" беше отменен"}
{"url": "https://www.dnevnik.bg/politika/2019/08/01/3945944_gerb-ruse_obiavi_za_nelegitimno_reshenieto_na_borisov/", "text": "Ръководството на общинската структура на ГЕРБ в Русе обяви за нелегитимно и изненадващо решението на Изпълнителната комисия на партията за смяна на местния лидер. Досега структурата се оглавяваше от кмета на града Пламен Стоилов, а според информация, публикувана на 31 юли т.г. в официалната фейсбук страница на областната организация на партията, за общински ръководител е утвърден Росен Даскалов. В декларация до лидера Бойко Борисов, подписана от 20 души от общинското ръководство на ГЕРБ в Русе, се казва, че то се разграничава от решението, което никога не е подлагано на обсъждане. Изказва се и опасение, че при формирането му Изпълнителната комисия е била подведена и не е взела под внимание волята на местните структури и разпоредбите на Устава на ГЕРБ. Лицето Росен Даскалов е напълно непознато като член и активист в общинската структура на ГЕРБ - Русе, няма никакъв принос към организационния живот на партията, поради което не се ползва и с подкрепата на местния актив, съобщават от местната организация. Според информацията от страницата във фейсбук Даскалов е инженер, дизайнер, пилот, създател на първата българска суперкола Sin R 1, собственик на \"Син карс интернешънъл\" ЕООД - единствен български производител на спортни и състезателни автомобили, както и носител на награда на конкурса \"Мистър и Мисис Икономика 2017\" в категория \"Индустрия\".  Наскоро Даскалов обяви амбициите си  да направи универсален електромобил, за реализацията на който ще търси финансиране с първично предлагане на акции на Българската фондова борса през есента.  Русенската структура на ГЕРБ заявява пълното си доверие в Бойко Борисов и настоява на номинационното събрание за местните избори в общината, което ще се проведе на 8 август, да бъдат командировани представители на Изпълнителната комисия с опит в сферата на местното самоуправление, които на място да се запознаят с политическата обстановка и да придобият лични впечатления от нагласите и настроенията в местните структури, се посочва в съобщение до медиите. По неофициална информация ГЕРБ не възнамерява да издигне Пламен Стоилов за нов мандат. ", "date": "2019.08.01", "title": "ГЕРБ - Русе обяви за нелегитимно решението на Борисов за смяна на местния лидер"}
{"url": "https://www.dnevnik.bg/analizi/2019/08/01/3945621_pruskachkite_-_vrag_1_na_politicheskata_sistema/", "text": "                         Има две хипотези около пръскачките: - служителите на TAD Group наистина са хакнали сървър на напоителни системи, за да проверят има ли електронно управлявани пръскачки, но се е оказало (съвсем неизненадващо), че всичко е аналогово - служителите на TAD Group са се шегували във вътрешен чат, прокуратурата е видяла съобщенията и без дори да провери има ли реално хакване и дали пръскането се управлява електронно, е приела, че хакване се е случило, и то с терористична цел. При всички положения и с оглед вчерашните обяснения, оттук нататък можем да разглеждаме всички случаи с допускането, че прокуратурата е невменяема. Включиха ми пръскачката в микровълновата печка. Хакери! Егати и политическата система, щом едни поливни системи могат да я разклатят... :D Остава единствен въпрос, дали е тотална глупост или целенасочено разконцентриране, за да забравим за отпадането на Лудогорец от Шампионска лига :D :D :D Ох, за пръскачките като враг номер 1 на политическата система :D Фактически няма нужда от смъртно наказание, престъпниците сами ще си умират от смях. Като онази дива свиня на оградата срещу диви свине :) Но вече поне е ясно защо се нарича специализирана прокуратура. Специализирано ги мисли терористичните заплахи. От напръскването с вода... :D И на тези хора плащаме заплатите? И тези хора ни пазят? И това е гръбнакът срещу организираната престъпност? Ама вие сериозно ли? Може и квота да имат. За брой глупости на година. Няколко месеца се сдържаха и сега преди отпуските решиха да наваксат. Смешковци!      Към спецпрокуратурата е създадена антитерористично звено, въоръжено с водни пистолети! Гражданите в София НЕ трябва да пият вода, защото ще им хакнат ЕГН-то през водната струя. Уж сме в 2019 година, а се усеща като 1949 година.", "date": "2019.08.01", "title": "Пръскачките - враг №1 на политическата система"}
{"url": "https://www.dnevnik.bg/sport/2019/08/01/3945801_grigor_dimitrov_ruhna_sreshtu_arjentinec_i_napusna/", "text": "Григор Димитров отпадна от турнира в  Лос Кабос , Мексико, след загуба във втория кръг от Гуидо Пея 4:6, 2:6. Вторият поставен в схемата се оказа непреодолимо препятствие за българина, който не успя да задържи ритъма си и да достигне до третия кръг едва за трети път в последните три месеца. Срещата на централния корт в мексиканския курорт продължи едва час и 12 минути. В хода на двубоя Димитров допусна седем двойни грешки и записа само два аса. Българският тенисист не беше стабилен на сервис, завършвайки с едва 58% вкаран първи сервис и точно толкова спечелени точки при него. При второто му подаване ефективността беше дори по-ниска – само 36%. Това беше трети мач на Димитров срещу 24-ия в света Пея, като българинът записа втора загуба от него. В следващия кръг аржентинецът ще се изправи срещу 112-ия в света Куон Сун У от Южна Корея, който победи друг представител на южноамериканската страна Хуан Игнасио Лондеро. Загубата е 13-а за Димитров в неговия 25-и мач през годината. Българинът остава с негативен баланс през 2019 г., като последният турнир, в който записа две поредни победи, беше \"Ролан Гарос\". Следващата надпревара, в която бившият №3 в света ще участва, е турнирът от сериите \"Мастърс\" в Монреал, който започва през следващата седмица. Срещата започна лошо за Димитров, който беше пробит още в първия гейм и бързо се озова в ролята на догонващ с 0:2. Бившият №3 все пак успя да спечели следващите три гейма и да обърне резултата, връщайки пробива, но в седмия гейм отново загуби подаването си. Това се оказа ключово за развоя на сета и до края Пея не изпусна предимството си. Той затвори първата част с 6:4 след 40 минути. В сета Димитров не защити нито една точка за пробив, която даде на съперника си. Загубеният първи сет пречупи съпротивата на българския тенисист и той се срина във втората част. Пет поредни загубени гейма изправиха Димитров до стената. В тях българинът спечели само девет точки, а в един от геймовете беше пробит, след като водеше с 40:0. Димитров беше заплашен да получи \"геврек\" за пръв път от Australian Open 2018 г., когато във втория кръг Макензи Макдоналд спечели сет срещу него с 6:0. Българинът все пак се справи и проби Пея в шестия гейм, за да спре серията на аржентинеца. Той затвърди пробива с втори спечелен гейм, който се оказа и последният в актива му. Пея взе своето подаване и затвори срещата с 6:2.", "date": "2019.08.01", "title": "Григор Димитров рухна срещу аржентинец и напусна турнира в Мексико"}
{"url": "https://www.dnevnik.bg/politika/2019/08/01/3945616_partiite_ne_burzat_da_priemat_finansirane_ot_biznesa/", "text": "Партиите в парламента не бързат да се възползват от възможността за финансиране от бизнеса, която бе въведена след  намаляването на държавната субсидия от 11 до 1 лев за получен глас , показа проверка на \"Дневник\". В ГЕРБ има решение на Изпълнителната комисия партията да не приема никакви дарения, а БСП се надява все още да може да се справи с дарения от физически лица (за дарителите на социалистическата партия четете  тук ). В ДПС още не са мислили по въпроса, но смятат, че всяка партия трябва да си направи критерии за юридическите лица, от които може да получи дарения. Партиите от \"Обединени патриоти\" също нямат решение дали ще се възползват от новата законова възможност. Ограниченията бизнесът да финансира политическите партии отпаднаха в началото на юли по инициатива на ДПС и след  среща между представители на ГЕРБ с лидера на движението Мустафа Карадайъ и депутата и бизнесмен Делян Пеевски . Това стана с подкрепата на ГЕРБ, ДПС, \"Атака\" и \"Воля\". Президентът Румен Радев наложи вето, но мнозинството в парламента го отхвърли, след което  държавният глава прати въпроса в Конституционния съд . След представяне на идеята председателят на бюджетната комисия в парламента Менда Стоянова от ГЕРБ коментира: \"Това би било една стъпка към изсветляване на финансирането на партиите. Не е тайна, че и сега може би получават неофициални дарения.\" \"Има решение на Изпълнителната комисия на ГЕРБ да не се приемат дарения и към този момент то не е отменяно\", обясниха днес от партията за \"Дневник\". Решението е от времето, когато партиите можеха да получават само дарения от физически лица в размер до 10 хил. лв. \"По-скоро бихме приемали дарения от физически лица, както досега. Не сме обсъждали въпроса с дарения от бизнеса\", обяви пред \"Дневник\" лидерът на БСП Корнелия Нинова. След европейските избори през май т.г., за които социалистите направиха скъпа кампания, от \"Позитано\" 20 обявиха, че разполагат с 300 - 400 хил. лв. Според депутата от ДПС Хамид Хамид, който е член на правната комисия, партиите със сигурност трябва да разпишат критерии, по които да се финансират от юридически лица. В движението все още не са обсъждали въпроса за даренията от фирми. Преди две седмици дългогодишният кмет от ДПС Хасан Азис обяви, че след орязването на партийните субсидии очаква  почетният председател на движението Ахмед Доган да го финансира . Преди дни контролираният от Доган ТЕЦ \"Варна\" получи  договор за 26.5 млн. лв. от държавата за поддържане на студения резерв . Депутатът от НФСБ Христиан Митев смята, че партиите сами трябва да преценят дали да се финансират от бизнеса. Въпросът във формацията също все още не е обсъждан.", "date": "2019.08.01", "title": "Партиите не бързат да приемат публично финансиране от бизнеса"}
{"url": "https://www.dnevnik.bg/analizi/2019/08/01/3945745_za_diasnoto_prokuraturata_i_svobodata/", "text": "                         През последните години – не уточнявам колко, за да не обидя някого – мълчаливо се възмущаваме от безогледния грабеж на \"политическата класа\". Така за благозвучие наричаме кликата от нагли бездарници, лъжци и крадци, в чиито ръце сме предали голяма част от имуществото си, и сме окичили с най-висшите почести. Направили сме го доброволно и сме го правили нееднократно. Търпим ги всеки ден да минават надменно край нас, да се перчат с богатствата и титлите си, сякаш са ги спечелили сами, и да искат да ги уважаваме. Някой изненадан, че вече настояват и да ги обичаме? Кои са \"те\", е ясно – политиците и прилежащите им олигарси. Но какви са? Що за хора са? Някои са откровени престъпници, чието място е в затвора. Други са просто тарикати, сграбчили възможността да забогатеят. Но всички са чудовищно алчни, безкрайно надменни, без никакво чувство за дълг, чест и достойнство. И Ние им даваме тази сигурност. Страхът, който трябваше да изпитват те заради престъпленията си, го изпитваме ние заради малодушието си. Но те са единни, защото пазят богатствата си. Ние сме разединени, защото не пазим свободата си. Защо не я пазим? Защото се чудим дали е застрашена. Не сме първите. Нито сме само в България. Процесите в Европа и света все по-често навявават асоциации с възхода на нацизма/фашизма/комунизма. И преди почти век, и сега, консервативните партии са завивали към националистическото дясно, а социалистическите – към радикалното ляво. И тогава, и сега, непринадлежащите към нито една от двете партии са се чувствали политически бездомни. И тогава, и сега, политически умерените са презирали интелектуално крайните. И тогава, и сега, са се питали: да ги приемаме ли насериозно? Да се борим ли срещу тях или да ги игнорираме? Повечето хора, които си задават подобни въпроси, избират игнорирането. Пренебрежението. Отвращението. Презрението. И така помагат на авторитаристите, протегнали мръсни ръце към свободата ни. А както казваше Рейгън, \"Свободата не е никога по-далече от едно поколение от изчезване. Ние не я предаваме на децата ни чрез кръвта си. За нея трябва да се борим, да се бием, да я защитаваме и на тях трябва да предадем да правят същото.\" Да водим война на идеи с опонентите, да се борим за сърцата на хората и главно на младите. Но не със спорадични протести на площада. А като подкрепяме партии, които предварително разработват философския фундамент, върху който смятат да развиват обществото. И го обясняват така, че обществото да го разбере. За целта предварително са си осигурили подкрепата на интелектуалците, които формират общественото мнение и разпространяват новите идеи. Как? Като са им предложили програма, която запленява въображението. Която не съдържа само \"нещата такива, каквито са\", нито е вид разводнен социализъм. Говоря за истински либерален манифест, който да предлага промени в социалната структура, надхвърлящи дори богатото въображение на интелектуалците. Някой да е написал такъв манифест? Да има такава дясна партия? Няма. А после се чудим защо площадите все по-трудно се пълнят, а когато се напълнят, дошлите се питат докога ще разхождат кучетата си, а керванът ще си върви. И се окайват, че \"ще си умрат на някой асфалт, викайки педесе и шест години ос-тав-ка!\" Неприкосновеността им за всеки индивид трябва да бъде безусловно гарантирана и надеждно защитена. Първо с конституцията, после с всички други инструменти и институции, с които разполага държавата. Включително прокуратурата. Както обаче не може да има \"нови форми на политически синтез отвъд формалните разбирания за ляво и дясно\", така не може един протест да бъде обединяваща политическа цел. Особено когато от трибуната алтернативно се предлага друг, не по-малко неподходящ кандидат. Когато говори всеки друг, но не и непопулярните лидери. Когато гражданското искане не се подкрепи с политическо действие. Такова действие изисква вдъхновяващи идеи. Няма по-вдъхновяваща политическа идея, нито по-висша политическа ценност, от Свободата. За съжаление тя не е такава в общата скала на човешките блага. Моралът обаче е. Затова десните са длъжни да защитят Свободата на полето на морала. Или ако ги е срам от думата \"морал\" – на идеология. Тоест на система от ценности и идеи, които освен да обясняват обществото, мотивират и направляват определен тип обществени действия. Не можеш да правиш политика, ако отричаш идеологиите, ерго – морала. Поне не дясна. И в никакъв случай – успешна. А когато си неуспешен, трябва да бъдеш подменен. Като неподходящ кандидат за главен прокурор. И по същите причини.", "date": "2019.08.01", "title": "За дясното, прокуратурата и Свободата"}
{"url": "https://www.dnevnik.bg/sport/2019/08/01/3945500_bulgarskite_otbori_se_nasochvat_s_nadejda_kum/", "text": "С едни и същи надежди, но при различни ситуации четирите български представителя в Лига Европа се насочват към мачовете си реванш във втория предварителен кръг. \"Лудогорец\", \"Левски\", ЦСКА и \"Локомотив\" (Пловдив) ще опитат да продължат към следващата фаза, след като само два от тях взеха победи преди седмица. Задачата и на четирите отбора е трудна, като повече от два тима не са стигнали до третия кръг в европейските турнири близо десетилетие. Българската вечер в Европа открива \"Левски\", който приема АЕК (Ларнака). Сините са в най-неблагоприятна ситуация от всички български тимове, след като  загубиха с 0:3 преди седмица в Кипър . След добро първо полувреме отборът остана с човек по-малко и допусна три гола след почивката. След като има само теоретични шансове за продължаване напред, \"Левски\" няма какво да губи, а треньорът Петър Хубчев обеща тимът му да играе атакуващо. \"Мачът ще бъде по-различен за мен, смятам, че ще е така и за футболистите. Ние ще играем с по-голям риск, ще атакуваме и дано да издържим. Възможно е дори да сме с двама нападатели\", каза Хубчев преди срещата. Проблемите пред треньора са свързани с наказанието на Живко Миланов, както и с липсата на  Давиде Мариани , който вече е футболист на \"Ал Шабаб\" от Дубай. Мачът на стадион \"Георги Аспарухов\" ще бъде предаван по \"Диема Спорт\" от 19.30 ч. Шампионът \"Лудогорец\" приема \"Валур\", след като  завърши 1:1  при гостуването си в Исландия преди седмица. Въпреки трудния мач тимът на Стойчо Стоев успя да вземе добър резултат, а голът на чужд терен дава голямо предимство. \"Имаме варианти да се справим с този противник, надявам се играчите от началните моменти да си повярват и да не дават възможности на \"Валур\". Също така нашите футболисти трябва да използват силните си качества и индивидуално, и като отбор. Трябва да използваме фланговете, имаме скорост на фланговете\", каза Стоев. Според него подценяване не може да има, след като \"Лудогорец\" не е постигнал убедителна победа като гост и тимът му няма преднина. Срещата е в 20.30 часа и ще бъде предавана пряко по \"Диема Спорт 2\". След наказание в лагера на шампионите се връща Козмин Моци, а единственият футболист, който не е на линия, е Марселиньо. Бразилецът е изваден от състава от треньора Стоев.      \"Локомотив\" (Пловдив), който няма победа като гост в европейските турнири от 46 години, има голям шанс да продължи напред срещу \"Спартак\" (Търнава). Черно-белите имат предимство от два гола след двубоя в Пловдив, когато Димитър Илиев се разписа два пъти от дузпи за успеха с 2:0 над словашкия тим. С аванс от само един гол  ЦСКА  гостува в Хърватия на \"Осиек\". Преди седмица червените стигнаха до важен успех на \"Българска армия\" след красив гол на Евандро. \"Няма само да се защитаваме, както чух напоследък. В никакъв случай не се чувстваме притеснени. Все пак ние сме тимът, който разполага с предимство в резултата, макар и минимално. Моето мнение е, че ако се справим както в първия мач, заслужено ще продължим напред\", каза при отпътуването на тима за Хърватия треньорът Люпко Петрович.", "date": "2019.08.01", "title": "Българските отбори гледат с надежда към поредните си мачове в Лига Европа"}
{"url": "https://www.dnevnik.bg/video/2019/08/01/3945690_kosta_rika_kak_kafeto_pomaga_na_klimata_video/", "text": "Кафето не е само основния износ на Коста Рика, но и едни от най-вредните за околната среда посеви. Отглеждането и обработката му създават големи количества парникови газове. Местни фермери обаче се опитват да променят това.", "date": "2019.08.01", "title": "Коста Рика: Как кафето помага на климата (видео)"}
{"url": "https://www.dnevnik.bg/sviat/2019/08/01/3945454_iordaniia_se_strahuva_ot_prevrushtane_v_palestinska/", "text": "Американският план за решаване на конфликта между Израел и палестинците може да постави под въпрос идентичността на Йордания и да я трансформира в \"държава на палестинците\", изразяват опасенията си експерти на фона на очакваното ново посещение в региона на Джаред Къшнър, съветник и зет на президента на САЩ Доналд Тръмп. Къшнър представи миналия месец на конференция в Бахрейн икономическото измерение на този план, който предвижда 50 млрд. долара чуждестранни инвестиции за палестинските територии и съседните арабски страни за срок от десет години. Политическият аспект обаче, който е в центъра на конфликта, все още не е оповестен, особено по въпроса с окупираните от Израел територии, създаването на палестинска държава и правото за завръщане на бежанците, прогонени при създаването на Израел през 1948 г. и при войната от 1967 г. Палестинците бойкотират американския план, като обвиняват правителството на Тръмп, че фаворизира Израел. Йордания, където живеят над два милиона палестинци, също посрещна хладно американския план. \"Нито едно икономическо предложение не може да замести политическо решение, което да сложи край на окупацията\" на палестински територии от Израел, заяви говорителят на йорданското министерство на външните работи Суфиан ал Куда в навечерието на конференцията в Бахрейн. Граничещата с Израел Йордания, която е единствената арабска страна освен Египет, сключила мирен договор с еврейската държава, изпрати чиновник с нисък ранг на конференцията, състояла се на 25 и 26 юни. \"Вратите на ада\" В Аман стотици демонстранти протестираха срещу американския план, заявявайки, че палестинските власти и Йордания ще са двата големи губещи от плана, наричан често \"сделката на века\". \"Това едновременно ще означава край на палестинската кауза и ще сведе до нула идентичността на Йордания\", тревожи се 65-годишният йорданец Халед ал Хриша, взел участие в демонстрацията пред посолството на САЩ в края на юни. Осемдесетгодишната Уидад ал Арури, чието семейство идва от Западния бряг и която също е участвала в протеста, твърди, че планът има за цел \"да продаде палестинците и е опасен за Йордания\". Йордания, чиято крехка икономика се крепи основно на международни субсидии, има население от 9.5 млн. души, половината от които са с палестински произход. Две трети от тях имат йорданско гражданство, а другите са със статут на палестински бежанци. Мнозина палестинци се опасяват, че те ще останат за постоянно в Йордания и ще бъдат натурализирани, ако бъде приложен американският план. Палестинските бежанци пристигнаха в Йордания на две вълни: през 1948 и 1967 г., вследствие на израелската окупация на Западния бряг, Източен Ерусалим и ивицата Газа. \"Сделката пренебрегва идеята за независима палестинска държава. Следователно жизнеспособността на палестинската нация ще зависи (...) от връзката й с Йордания. Това ще отвори вратите на ада за Йордания\", казва пред \"Франс прес\" Ораиб Ринтауи, ръководител на центъра за политически изследвания \"Ал Кудс\". Икономически трудности Аман може да бъде принуден да приеме още палестинци и евентуално да им даде йорданско гражданство. \"Това е кошмар\", казва Ринтауи. Йордания, която е смятана за стълб на стабилността в един нестабилен регион, е с равнище на безработицата от близо 18.5 процента и беше разтърсена от големи демонстрации с икономически искания. Освен палестинците страната е подслонила и голям брой бежанци от съседните ѝ Ирак и Сирия. Според Ахмад Ауад, ръководител на центъра за икономически и информационни изследвания \"Финикс\", ако \"правото на завръщане и компенсации (за палестинските бежанци)\" не фигурира в плана, \"това ще бъде опасно за Йордания и палестинците\". \"Йордания няма друг избор освен да отхвърли плана\" на САЩ, защото той \"ще я превърне в палестинска държава\", смята анализаторът от \"Ютика риск сървисис\" Кърк Соуъл. От друга страна, Йордания се опасява да не би американският план да предвижда създаването на конфедерация с палестинските територии и отнемането на ролята й на пазител на светите места в Източен Ерусалим - палестинската част на града, окупирана и анексирана от Израел през 1967 година. Йорданският крал Абдула Втори отхвърля идеята за подобна конфедерация и за предоставянето на палестинците на ролята на пазители. Това са \"червени линии\", предупреди той.", "date": "2019.08.01", "title": "Йордания се страхува от превръщане в \"палестинска държава\" заради план на САЩ"}
{"url": "https://www.dnevnik.bg/sport/2019/08/01/3945603_prez_pet_planini_za_dva_dni_novoto_prikljuchenie_na/", "text": "Екстремният бегач Кирил Николов-Дизела се насочва към поредното си предизвикателство. Той стартира по обяд в опит да измине българската част на международния маршрут Е4 за под два дни. Проектът, озаглавен \"5-те върха\", включва преминаване през пет планини - Витоша, Верила, Рила, Пирин, Славянка. Общата дължина е 240 км, като по-тежкото изпитание е свързано с трудността и голямата денивелация (близо 14 000 м). В  интервю за \"Дневник\"  Николов заяви, че прави предизвикателството, за да изпита себе си, както и за да се популяризира маршрутът. \"Правя го за самия себе си, да се предизвикам. Правя го, защото искам да се обърне повече внимание на този маршрут, защото за мен е много по-интересен от Ком - Емине, най-малкото минава през Рила и Пирин. Винаги ме е мотивирал личният пример за това как човек действа в планината. Много се надявам по пътя да видим някои неща, за да можем след това да отворим друга тема за разговор, която да е полезна за всички\", каза Николов. Началото е в 12.00 ч. днес на Драгалевския площад, а финалът се очаква да бъде на 3 август по обед на Гоцев връх в планината Славянка. В опита си да измине разстоянието за под 48 часа Николов ще бяга почти без прекъсване. В екипа си той ще разчита и на няколко пейсъра, които ще бягат с него предимно в участъците през тъмната част на деня, където сигурността ще бъде на първо място. В екипа му е и водещата състезателка в планинските бягания  Антония Григорова .", "date": "2019.08.01", "title": "През пет планини за два дни - новото приключение на Кирил Николов-Дизела започва"}
{"url": "https://www.dnevnik.bg/sviat/2019/08/01/3945807_budeshtiiat_poslanik_na_sasht_obeshta_da_se_bori_s/", "text": "Свързаност, сътрудничество и борба с корупцията - това са трите приоритета, които посочи Херо Мустафа при представянето си в Сената на САЩ като избрана от Белия дом за следващ посланик на страната в България. При изслушването пред сенатската комисия за външна политика тя постави корупцията на трето място сред т.нар.  (заради изписването на английски Connectivity, Collaboration, and Corruption). \"Ако бъда одобрена, ще работя с България за борба с корупцията и засилване върховенството на закона, които са ключови за растежа на България\", заяви Мустафа, за която идването в София ще бъде първият ѝ посланически пост след две десетилетия служба за Държавния департамент. \"Върховенството на закона е дългосрочен, многостранен и изпълнен с предизвикателства процес. България е демонстрирала ангажираност с реформите и предприе някои стъпки за изграждане на по-отворено, включващо и проспериращо общество. Но и трябва да се свърши още повече. Възнамерявам да работя в тясно сътрудничество с българските власти за намиране на начини за развиване на гражданското общество, медийната свобода, независимото правораздаване и върховенството на закона.\" В последвалото време за въпроси сенатор Джийн Шахин повдигна темата за руското влияние в България и проблемите на страната с корупцията и възможностите Москва да се възползва от икономическата ѝ зависимост, корумпираността и политическата нестабилност. \"Знам, че България направи поправки в конституцията си и има комисия за борба с корупцията, но има какво още да се прави\", отвърна Мустафа. Тя припомни, че през 2017 г. Държавният департамент създаде в посолството в София специална служба в правната сфера и според нея е много важно тя да бъде подсилена. \"Ако бъда одобрена, ще ангажирам в това и гражданското общество, ще говоря публично колко важно е да продължат реформите.\" На първо място номирината от президента Доналд Тръмп постави свързаността, под което обясни, че разбира \"засилване и задълбочаване на връзките между България и Запада и особено тези със САЩ, на всички фронтове - икономически, военни, търговски, културни и между хората на двата народа\". Тази свързаност \"трябва да се разшири и в гражданското общество, включително при жените и младежите\".  Тя спомена, че се гордее, че е първият американец от кюрдски произход, предложена за посланик, и посочи сред публиката баща си, майка си и брат си Хело със съпругата му, племенницата ѝ Зара, малката си двегодишна дъщеря Ашна, двамата ѝ братя Хавро и Барзан, които гледат изслушването в интернет, и съпруга си Равнеш Гарг, който е с роднините си в Индия и 4-годишната им дъщеря Ариана. Партньорството в НАТО и бизнеса Но водещият акцент в този приоритет на Мустафа са членството в НАТО, увеличаването на разходите за отбрана и \"работа за поддържане и разширяване на отношенията ни в сигурността и окуражаване на България да играе по-голяма роля, особено в изнесеното напред присъствие на алианса на югоизточния му фланг\". Става дума за разгръщане по суша, въздух и вода в района на Черно море на това, което НАТО вече прави в балтийските републики и Полша съгласно решението от срещата на върха във Варшава през 2016 г. Ядрото на сухопътния елемент е многонационална бригада, разположена в Крайова в Румъния, и координиране на международното обучение чрез Инициативата за комбинирана съвместна засилена подготовка. Турция се включва със самолети за следене на активността в Черно море и за ранно предупреждение и се разработват допълнителни мерки за засилено натовско присъствие в морски и въздушни операции и - ако се наложи - на силите на алианса за максимално бързо реагиране. България е силен съюзник в НАТО и членството ѝ е потвърждение за желанието ѝ за една силна и свободна Европа, каза още пред сенаторите Херо Мустафа. Тя припомни, че български военни са помагали и помагат на американската армия в Ирак и Афганистан и са участвали в коалиции в Либия, Косово и Босни и Херцеговина. Мустафа обеща да работи и за разширяване на икономическите връзки отвъд 1.36 млрд. долара двустранна търговия през 2018 г. \"Засилената прозрачност, предвидимост и стабилност на инвестиционния климат са ключови за икономическите ни отношения. Един от начините да привлече американски бизнес за България е да увеличи прозрачността и да осигури добро корпоративно управление, от което ще имат полза не само американските фирми, но България като цяло.\"      Регионално сътрудничество и енергийна независимост Вторият ѝ приоритет - сътрудничество - тя описа като готовност да работи с колегите си в района за стимулиране на регионалното сътурдинчество. \"България е позитивен фактор в района и лидер в прокарване интеграцията на Западните Балкани, подкрепи Преспанското споразумение между Гърция и Северна Македония и точно такъв тип визия и сътрудничество са необходими за засилване суверенитета на всяка от тези държави и осигуряване мир и стабилност в района.\" Веднага след това Мустафа говори за енергийната сигурност като изключително важна част от националната сигурност. Тя припомни значителната зависимост на България от Русия, \"което създава редица тревоги за икономическата и енергийната ѝ сигурност, както и в НАТО\". Предложената за посланик обеща да работи за разнообразяване на българските енергоизточници и в частност за интерконектора с Гърция. Сенаторът републиканец Рон Джонсън също попита Мустафа какви средства ще използва срещу \"вредното руско влияние\". \"Трябва да бъдем видими, руснаците са много видими в различни сфери\", отвърна тя. \"Трябва да сме видими не просто като посланици, но и като правителство на САЩ, със сенаторите и конгресмените - да подкрепим засилването на връзките със Запада.\" Джонсън попита и за \"изненадващо голямата активност на китайците в района\". Българите имат добри политически отношения с Пекин и се интересуват от по-големи икономически връзки с Китай, каза Мустафа, но още нямат инвестиционния фокус, който виждаме в други страни. \"Очевидно това ще е един от проблемите, над които ще се фокусирам, и ще следя процесите по-внимателно.\" В заключение Херо Мустафа напомни за опита си в работа с европейски партньори и каза, че е готова да служи в България - \"страна, известна с изключително красивите си планини, гостоприемни хора и богато културно наследство в стратегическа част на света\".", "date": "2019.08.01", "title": "Бъдещият посланик на САЩ обеща да се бори с корупцията и за свобода на медиите"}
{"url": "https://www.dnevnik.bg/kultura/2019/08/01/3945540_funk_muzikata_shte_e_akcentut_v_tazgodishniia/", "text": "Тазгодишното издание на Международния джаз фестивал в Банско, който ще се проведе от 6 до 10 август, ще бъде посветено на фънк музиката, а в програмата ще има изпълнители, които са били на една сцена с музиканти като пианиста и певец Рей Чарлз. Организаторите съобщават, че 22-ото издание на фестивала ще бъде с три дни по-малко от предходни години поради недостатъчен бюджет. Международното участие тази година ще започне през първия ден с  , който през 60-те години има съвместни концерти със соул и фънк певеца Джеймс Браун. Свири също с Рей Чарлз, на който по-късно посвещава албума си Roots & Grooves. През годините саксофинистът е работил с изпълнители като рок групата Red Hot Chili Peppers и американския певец Prince. , чийто трети студиен албум е номер едно в класацията на Billboard Blues chart в продължение на две седмици, ще участва на втората фестивална вечер в Банско заедно със своя състав.      Фънк групата на  ще бъде гост през третия ден от джаз концертите.  Участвалият и през 2013 г.  ще излезе на сцената в Банско на 9 август, за да представи пред българската публика новия албум на групата си The Giants, с която свири вече 25 години. ще участва за четвърти път на фестивала, а тази година на него е поверена и задачата да го закрие.  Освен силното международно присъствие организаторите са поканили и едни от най-изявените български джаз изпълнители като  , които ще бъдат солисти на \"Биг бенд Благоевград\".   ще гостува с проекта си Jazz Cats 2, а   ще забавляват гостите на града на различни локации след концертите на открито. Зрителите ще могат да чуят и някои млади джаз изпълнители като  . Всички събития са с вход свободен.", "date": "2019.08.01", "title": "Фънк музиката ще е акцентът в тазгодишния Международен джаз фестивал в Банско"}
{"url": "https://www.dnevnik.bg/sviat/2019/08/01/3945811_sasht_smiatat_che_sinut_na_osama_bin_laden_e_murtuv/", "text": "САЩ смятат, че синът на убития през 2011 г. лидер на терористичната организация \"Ал Кайда\" Осама бин Ладен - Хамза бин Ладен, е мъртъв, заяви американски служител, цитиран от \"Ройтерс\" БТА. Източникът, пожелал анонимност, не даде повече подробности, включително кога или къде е умрял Хамза. Преди това американският президент Доналд Тръмп отказа коментар, след като телевизия \"Ен Би Си нюз\" съобщи, че правителството на САЩ разполага с разузнавателни данни, свидетелстващи за смъртта на Хамза. В. \"Ню Йорк таймс\" съобщи, че САЩ са имали роля в операцията, довела до смъртта на Хамза, която според изданието е била проведена през последните две години. През февруари Държавният департамент обяви, че предлага награда до 1 милион долара за информация, която би довела до \"разпознаването или установяването на местонахождението\" на Хамза, определен от ведомството като важен лидер в \"Ал Кайда\". Според института \"Брукингс\" Хамза, за когото се смята, че сега би могъл да е 30-годишен, е бил с баща си в Афганистан преди нападенията в САЩ на 11 септември 2001 г. и е прекарал време с него в Пакистан, след като предвожданата от САЩ операция в Афганистан принуди голяма част от висшето ръководство на \"Ал Кайда\" да се премести в Пакистан. Смяташе се, че Хамза е бил под домашен арест в Иран, когато баща му беше убит от американски командоси в Пакистан през 2011 г. През март 2019 г. Саудитска Арабия каза, че е отнела гражданството на Хамза, като заяви, че решението е било взето с кралска заповед през ноември 2018 г.", "date": "2019.08.01", "title": "САЩ смятат, че синът на Осама бин Ладен е мъртъв"}
{"url": "https://www.dnevnik.bg/hrana_i_napitki/2019/08/01/3942007_koi_e_vladimir_todorov/", "text": "                         Владимир Тодоров е главен готвач в ресторант \"Бистрело\" и един от най-младите и бързо проспериращи готвачи в България. Започва да работи в професионална кухня едва на 14 години. Родом е от Русе, където завършва Професионалната гимназия по туризъм, и едновременно с обучението работи в раз­лич­ни ресторанти в града. След гимназията Владимир се записва в HRC Culinary Academy и отново използва всяка възможност, за да трупа опит. По време на стажовете и след това работи в Холандия, Белгия, САЩ и отново в България. Докато стажува във Вашингтон през 2015, участва в \"World chefs salon\" – състезанието на Американската кулинарна федерация, и печели златния медал в категорията за студен­ти. През 2016 г. се връща в България и само няколко седмици по-късно вече е \"Готвач на България 2016\" от Националната кулинарна купа. Участва и в отбора на България на Олимпиадата в Ерфурт. На въпросите какво го вдъхновява, коя е любимата му подправка и за кого би искал да сготви Владимир отговаря така: \"Вдъхновението може да дойде отвсякъде, но може би най-много ме вдъхновяват сезонните и локалните продук­ти, когато са в пика на вкуса си. Имам две любими подправ­ки: солта, защото раз­ли­ка­та между добро и лошо ястие е щипка сол, и естрагона заради силния му комплексен вкус. Честно казано, няма такъв човек, за когото да умирам от желание да сготвя, не правя разлика между гостите в ресторанта, дали ще е папата или обикновено семейство, дошло на вечеря, бих им сготвил еднакво хубава храна, защото всеки, който е дошъл в ресторанта, е еднакво важен за мен.\" Не точно шкембе чорба", "date": "2019.08.01", "title": "Кой е Владимир Тодоров"}
{"url": "https://www.dnevnik.bg/hrana_i_napitki/2019/08/01/3942013_ne_tochno_shkembe_chorba/", "text": "                         Запечатайте джолана, предварително овкусен със сол и пипер, в дълбока тава. Като добие желания цвят, извадете и сложете зеленчуците. Оставете да се карамелизират леко. Деглазирайте с червено вино, върнете месото обратно и долейте вода да се покрие всичко напълно. Посолете и покрийте цялата тава с алуминиево фолио. Когато водата заври, преместете тавата в предварително загрята на 150̊ C фурна за 2-3 часа, докато месото се сготви. След това прецедете бульона и го отделете. Почистете шкембето и сложете да заври в дълбока тенджера със студена вода, лука, чесъна, дафиновия лист и черния пипер. Като кипне, намалете огъня и отделете пяната. Добавете щипка сол и оцет и отново оберете пяната. Шкембето трябва да се готви бавно, следете през цялото време (2-3 часа) течността да не завира. Когато е готово, прецедете бульона и добавете към бульона от джолана. За да избистрите, сложете каймата, зеленчуците и белтъка в кутер, разбийте до хомогенна смес. Изсипете наведнъж в горещия бульон, бъркайки с тел. Намалете огъня. На повърхността на супата ще се образува дебел пласт като блат за торта. Направете в средата дупка с лъжица и оставете да къкри за около 20 минути. След това отстранете твърдата маса и прецедете бульона през цедка с филтър за кафе. Върнете на котлона и овкусете с хубав оцет. Постелете терин форма със стреч фолио. Подредете отдолу нагоре парче от шкембето, накъсан свински джолан, език и завършете с джолан. Сложете във фризер да стегне. Извадете полузамръзналия терин и оформете краи­щата с нож. Преди сервиране заг­рей­те тиган с мазнина и поставете пре­зен­та­ционната страна в олиото за секунда, колкото порите на шкембето да се изправят. След това затоплете на пара. Нарежете левурдата на шифонад, добавете към сметаната, посолете и оставете в хладилник да стегне. Сложете езика в тенджера с вода, дафинов лист, бахар и черен пипер и варете до пълна готовност, като в средата на процеса добавите сол. Обелете от ципата и наре­же­те на шайби 3-4 мм. Маслото разтопете в касерол и отделете млечна­та част от мазнината, за да пречистите. В друг касерол добавете пречистеното масло, настърганите моркови и стрито люто чили. Гответе на много ниска температура, за да извлечете каротина от морковите и да се оцвети мазнината. Накрая добавете пушен червен пипер. Оставете маслото с всички съставки да изстине и прецедете през филтър за кафе. В топла купа сложете терина с шкембето нагоре, до него – заквасената сметана с левурда, а отгоре наредете изрязана с ринг левурда на кръгове. Бульона сервирайте отделно, като наливате в чинията при поднасяне. Завършете с чили маслото. 500 г телешки джолан 100 г лук 100 г морков 80 г целина глава 2 л вода 5 г сол 300 мл червено вино 500 мл жу от печен телешки джолан 500 г шкембе 2 л вода 4 г сол 150 г лук 25 г чесън 1 дафинов лист 5 г черен пипер на зърна 150 г телешка кайма 100 г белтъци 80 г лук 80 г морков 80 г целина глава 200 г сготвен телешки джолан 120 г сготвен телешки език 120 г сготвено телешко шкембе 30 г левурда 200 г заквасена сметана 2 г сол 250 г телешки език 2 г бахар 2,5 л вода 3 г черен пипер на зърна 3 г сол 150 г масло 80 г моркови 8 г пушен червен пипер кръгове от левурда за аранжиране", "date": "2019.08.01", "title": "Не точно шкембе чорба"}
{"url": "https://www.dnevnik.bg/biznes/2019/08/01/3945816_ne_moga_da_kaja_che_durjavata_se_provali_s_chumata_po/", "text": "Не мога да кажа,че държавата се е провалила с чумата по прасетата, каза днес по Би Ти Ви министърът на земеделието Десислава Танева. Като пропуск до момента тя посочи недостатъчното обучение на хората в определени области. Десислава Танева подчерта, че за да се ограничи понататъшното разпространение на болестта и да бъде изкоренена тя, са нужни съвместните усилия на властите и хората. Министърът обобщи, че към момента има 28 огнища на заразата. В тях има пет промишлени свинекомплекса. Танева каза, че в общо 22 области, където има случаи на болестта и промишлено отглеждане на свине, около тях ще се обособят 20-километрови зони, в които не трябва да остават прасета в лични стопанства. В шест области няма да има такава превантивна дейност. Междувременно Светла Василева, председател на федерацията на независимите синдикати от земеделието към КНСБ, каза пред БНТ, че в застрашените свинекомплекси работят около 20 хил. души. Тя допълни, че за сега все още една част от работодателите смятат да задържат работещите, не се знае колко от тях ще бъдат освободени. \"Точната цифра на засегнатите ще стане ясна в зависимост от това до къде ще стигне заразата на болестта и дали ще бъдат покосени и други свинекомплекси\", уточни Василева. Тя е на мнение, че със сигурност една част от ангажираните ще останат без работа. Министърът посочи, че хората, които убият сами прасетата си до утре - 2 август, могат да използват месото за лично ползване. В моментът, в който започне държавата да ги убива, животните ще се загробват. По повод коментар, че основните засегнати от мерките са обикновените хора, които гледат няколко прасета, Танева каза, че до момента е наредено ликвидирането на 126 хиляди животни в свинекомплекси и само 526 от лични стопанства. Земеделският министър обясни, че в Европа чумата по прасетата е тръгнала от Русия през 2000 година и оттогава се е разпространила в 11 страни, предимно от Източна Европа. До момента никоя от тях не се е справила с нея. Единствено Чехия е близо до ликвидиране на болестта, защото е умъртвила всички свине в лични стопанства. Първият случай в България е от 2018 година, когато африканска чума е открита в дива свиня. Десислава Танева подчерта, че оттук нататък, който който иска да гледа прасета, ще трябва да го прави по закон, като има нужните мерки за биосигурност. В отговор на въпрос министърът каза, че правителството ще решава дали да отпусне пари за компенсиране на хората с лични стопанства, които трябва да убият прасетата си. Танева посочи още, че от министерството ще продължат активната комуникация с хората. \"Трябва да обясняваме, решение е възможно само когато има самосъзнание и убеждение на хората\", допълни министърът. Според нея част от инициаторите на протеста, които в началото нарече подстрекатели, но се коригира, нямат лични стопанства и прасета и участват в организирането на различни протести.", "date": "2019.08.01", "title": "Не мога да кажа, че държавата се провали с чумата по прасетата, каза министър Танева"}
{"url": "https://www.dnevnik.bg/evropa/2019/08/01/3945817_velikobritaniia_shte_poharchi_oshte_nad_2_mlrd_liri_za/", "text": "Правителството на Великобритания каза, че заделя 2.1 милиарда лири за подготовка за излизане от Европейския съюз без сделка, предадоха \"Асошиейтед прес\" и \"Ройтерс\". Финансовият министър Саджид Джавид заяви, че допълнителните пари за Брекзит ще бъдат използвани за наемане на 500 гранични служители, осигуряване на снабдяване с лекарства, информиране на обществеността и други дейности. Правителството планира да похарчи 1.1 милиард лири веднага. Милиарди лири бяха похарчени преди първоначално предвижданата дата за Брекзит на 29 март. Министър-председателят Борис Джонсън казва, че Великобритания ще напусне ЕС на новата дата 31 октомври  със или без сделка . Икономисти предупреждават, че никакви приготовления не могат да премахнат отрицателните последици от Брекзит без сделка. Много инвеститори казват, че Брекзит без сделка би предизвикал сътресения в световната икономика, би вкарал Великобритания в рецесия, би причинил смут на финансовите пазари и би отслабил позицията на Лондон като водещ международен финансов център. Трудни разговори в Белфаст При вчерашната си визита в Белфаст Джонсън заяви пред лидерите на северноирландските политически партии, че ще отстоява ангажимента на правителството да бъде запазено ирландското мирно споразумение, както и да се избегне връщането на \"твърдата\" граница между Северна Ирландия и Република Ирландия, независимо от това какъв вариант на Брекзит ще бъде реализиран, каза негов говорител, цитирана от \"Ройтерс\".  \"При дискусиите за Брекзит премиерът ясно посочи, че Обединеното кралство ще напусне ЕС на 31 октомври каквото и да се случи, и повтори намерението си това да стане чрез споразумение\", заяви говорителят. \"Той каза, че при всички възможни сценарии правителството твърдо ще отстоява (мирното споразумение от Белфаст от 1998 г.) и че при никакви обстоятелства няма да се стига до физически проверки или инфраструктура по границата\", отбеляза тя.  Джонсън започна още в сряда в Белфаст разговорите с ръководството на пробританската Демократична юнионистка партия. Със своите 10 депутати в Камарата на общините тя крепи консервативното му правителство, което няма парламентарно мнозинство. След срещата лидерът на партията Арлийн Фостър  повтори искането  на премиера т.нар. предпазен механизъм по границата на Острова, замислен като гаранция срещу въвеждането на граничен контрол, да бъде отписан като опция. Тя изрази убеждение, че може да бъде намерен компромис между Великобритания и ЕС по проблема за ирландската граница, ако двете страни имат воля за това. \"Надявам се Дъблин да смекчи риториката си и да прояви готовност да преговаря с нашия премиер\", посочи Фостър.  Депутат от партията, присъствал на срещата, каза, че са били обсъдени и компромисни варианти, по-конкретно възможността за въвеждане на времево ограничение за предпазния механизъм и други \"прагматични решения\".  Лидерът на ирландската националистическа Републиканска партия \"Шин Фейн\" - Мери Лу Макдоналд, предупреди Джонсън, че напускане на ЕС без споразумение ще бъде катастрофа за икономиката и за мирното споразумение от 1998 г., сложило край на продължилото 30 години насилие в британската провинция.  Говорейки пред журналисти още преди срещите си в Белфаст, Джонсън каза, че настоява за бързо възстановяване на местното автономно правителство, основано на подялбата на властта между двете общности (протестантска и католическа) в провинцията. То се разпадна преди 2.5 г. заради острите различия между протестантските пробритански юнионисти и главно католическите националисти, които се стремят към обединена Ирландия.  Междувременно премиерът на Ирландия Лио Варадкар потвърди позицията на Дъблин, че ирландското правителство няма да позволи да бъде притискано по въпроса за границата и че няма да отстъпи от общата позиция на ЕС за предпазен механизъм, предвиден в споразумението, постигнато от бившия британски премиер Тереза Мей с Брюксел. Това споразумение така и не успя да бъде прокарано от нея през парламента след 3 неуспешни опита.  В интервю за вестник \"Айриш дейли мирър\" Варадкар каза, че Ирландия има \"тотална подкрепа\" от другите страни в ЕС по въпроса за предпазния механизъм. Какво е \"предпазният механизъм\" Междувременно съветникът на Борис Джонсън по европейските въпроси вчера пристигна в Брюксел, за да предаде послание от новия британски премиер, в което се иска отмяна на предпазния механизъм за ирландката граница в споразумението за Брекзит. Дейвид Фрост ще има срещи с председателя на Европейската комисия Жан-Клод Юнкер и с главния европейски преговарящ за Брекзит Мишел Барние. Посланието обобщава позицията на Джонсън за Брекзит и гласи: \"Обединеното кралство ще напусне ЕС на 31 октомври, каквито и да са обстоятелствата. Ние работим неуморно, за да постигнем споразумение, но предпазният механизъм трябва да бъде премахнат. Ако не постигнем споразумение, ние очевидно ще трябва да напуснем ЕС без споразумение.\" Предпазният механизъм е решение, до което ще се прибегне в краен случай. Целта му е да се избегне връщането на физическа граница на остров Ирландия, където 500 километра разделят британската провинция Северна Ирландия и Република Ирландия. При Брекзит това ще се превърне в единствената сухопътна граница между ЕС и Обединеното кралство. Механизмът, предвиден в договора за Брекзит между Мей и Брюксел, се изразява в създаване на \"единна митническа територия\", включваща ЕС и Обединеното кралство. Механизмът цели да запази споразуменията за мир от 1998 г., които сложиха край на три десетилетия насилие в Северна Ирландия, но също и да запази общия европейски пазар. Той е замислен като временен, докато се намери друго решение. Тази разпоредба обаче поражда полемика в Обединеното кралство. Тя до голяма степен допринесе за трикратното отхвърляне на споразумението за Брекзит от британския парламент и в крайна сметка за решението на Мей да подаде оставка и да отстъпи на 24 юли мястото си на Джонсън. ", "date": "2019.08.01", "title": "Великобритания ще похарчи още над 2 млрд. лири за подготовка за Брекзит без сделка"}
{"url": "https://www.dnevnik.bg/na_put/2019/08/01/3945366_siciliia_privlicha_turisti_s_etichen_turizum/", "text": "Сицилия, разположена в центъра на Средиземноморието, е привличала орди посетители през 2500-годишната си история. Сега обаче се опитва да примамва етични туристи, които не искат да пълнят джобовете на организираната престъпност, разказва \"Ройтерс\". Отправяйки предизвикателство към стереотипното описание на сицилианците като гангстери, социални компании - бизнеси, които искат не само да трупат печалба, но и да правят добро - насочват туристите към хотели, ресторанти и магазини, които не са обвързани с мафията. През последното десетилетие \"АдиоПицоТравел\" (AddioPizzoTravel), социална компания, появила се от масово движение срещу мафията, работи с местните хора, които са решени да разклатят статуквото, като откажат да плащат \"пицо\" - сицилиански жаргон за парите, които се дават за защита. Според проучване от 2012 година близо три четвърти от сицилианския бизнес плаща такава \"такса\". \"АдиоПицо\" предлага обиколки, насочени към откриването на природните и културни съкровища на острова, като същевременно туристите научават за историята на гражданската съпротива срещу мафията и личните истории на активисти и магистрати, които са заплатили с живота си. \"Искаме да представяме красотата на пейзажите ни и гастрономията извън стереотипите, които обикновено се приписват на Сицилия. Както и красотата на хората, които имат смелостта да кажат \"не\" на мафията\", разказва пред \"Ройтерс\" основателят на \"АдиоПицо\" Дарио Рикобоно. \"Пицото\" не е просто плащане на пари в брой, а неумолим механизъм, който поглъща компаниите и ги асимилира в широкообхватна престъпна мрежа, отбелязва \"Ройтерс\". Хората, които отказват, често получават смъртни заплахи или стават жертви на вандализъм и палежи. Те могат дори да се сблъскат с отлъчване от местната общност и да загубят клиентите си. Според проучване на фондация \"Роко Киничи\" малкият бизнес като дребни търговци и занаятчии плаща средно до 600 евро (670 долара) месечно за защита и редица собственици приемат разхода за неизбежен. За по-големите компании като супермаркети и строителни компании \"пицото\" може да достигне до хиляди евро. Чиста икономика Актът на неподчинение на \"АдиоПицо\" е довел до създаването на мрежа за подкрепа, която свързва малките бизнеси, отказващи да платят \"пицото\", с местни потребители, които с желание подкрепят чистата икономика. След като тази идея се разпространила в страната и извън нея, туристите започнали да се свързват с асоциацията за съвети за обекти, които са извън контрола на мафията. Така през 2009 година възникнала \"АдиоПицоТравел\". Днес организацията работи с мрежа от над 1000 компании във и около Палермо. Те могат да бъдат разпознати по стикерите на прозорците, които гласят \"Плащам на тези, които не плащат\". Вино, паста и обиколки на ферми Град Корлеоне може и да си е спечелил слава благодарение на връзката си с книгата и филмовата трилогия \"Кръстникът\", но асоциацията срещу мафията \"Либера\" предпочита да се съсредоточи върху създаването на възможности за работа на незаетите хора, които иначе биха могли да бъдат впримчени в мрежата на организираната престъпност. Партньорската й мрежа от социални компании отглежда органични култури върху земи, конфискувани от мафията, и предлага обиколки и престой във фермите, където туристите могат да опитат паста и органично вино. Предлагат се и екскурзии до каменните селца, кацнали на върха на неравните хълмове в околностите на Палермо. \"Подобни инициативи показват, че работните места, необвързани с престъпността, имат смисъл от икономическа гледна точка\", твърди активистът от \"Либера\" Лило Ганджи. \"Трябва да дадем конкретни възможности, ако искаме да постигнем значителни промени\", допълва той. \"Иначе е много лесно за 18-годишен младеж без работа да печели 3000 евро месечно като дилър на дрога за мафията\", коментира Ганджи. Активистите, борещи се срещу мафията, признават, че все още трябва да бъде свършена много работа, за да се разпространи влиянието на етичния туризъм в Сицилия, особено след като по-голямата част от икономиката на острова е под властта на организираната престъпност. Около 70 процента от 50 хил. компании в Сицилия плащат \"пицо\", главно в провинции с големи градски центрове като Палермо, Трапани, Катания, Месина. Това сочи проучване на SOS Impresa - подразделението за борба с рекета на италианската асоциация на търговците на дребно Конфесерченти (Confesercenti). \"Въпреки че Коза ностра и други мафиотски групи в Сицилия показват признаци на криза, редица бизнес собственици отказват да признаят, че плащат пицо\", твърди Умберто Сантино, основател на асоциацията за борба с мафията в Палермо \"Сицилански център за документация\" Джузепе Импастато\". /БТА", "date": "2019.08.01", "title": "Сицилия привлича посетители с \"етичен туризъм\""}
{"url": "https://www.dnevnik.bg/sviat/2019/08/01/3945899_surbiia_se_nujdae_ot_sdelka_s_kosovo_za_da_ne_gleda/", "text": "Съединените щати целят да насърчат Сърбия по пътя ѝ към евроинтеграцията, която ще ѝ помогне да гледа \"на Запад, а не към Русия\". Това включва нормализация с Косово, обяви номинирания за посланик на Вашингтон Антъни Годфри на изслушването му в Сената. Годфри двукратно даде сигнал по време на  излъчваното на живо изслушване  (заедно с още трима номинирани, сред които и  бъдещият посланик в България ), че е готов да подкрепи решение, инициирано и осъществено от самите Белград и Прищина, стига то да допринася за регионалната стабилност. Не му бяха зададени въпроси за  плановете, обявени миналата година за сделка,  евентуално включваща размяна на територии, подкрепяна тогава от САЩ, но не и от държави като Германия. Попитан от сенатор Джийн Шахийн  за руската бойна техника, доставена за Сърбия  (част от която обаче бе задържана в Румъния), той спомена \"очевидния опит на Русия\" да влияе на случващото се в Белград и \"притесненията на други страни, свързани с 90-те и ролята на Сърбия в този период\". Шахийн изтъкна предишни опити на Москва да затрудни диалога на Белград и Прищина. Отговорът на Годфри бе, че за насърчаване на сърбите по пътя към интеграцията САЩ \"работят здраво с европейските партньори\" и го правят \"както в Прищина, така и в Белград, във Вашингтон и в Москва. И двете страни имат нужда от това... нашата работа е заедно с европейците да им помогнем да се случи\". Последва въпрос за липсата на значим резултат от досегашните мерки и за призивите за \"по-голям ангажимент на САЩ. Годфри повтори, че крайното решение трябва да е на Белград и Прищина: \"Това е европейски процес, техен е. Има начини, по които можем да го направим по-привлекателен.\" Към Европа има все повече критики, че с формати като брюкселския диалог от 2013 г. тя не е помогнала всъщност да се доближат позициите на Белград и Прищина. Анализатори, подкрепящи инициативата на президентите на Сърбия и Косово Александър Вучич и Хашим Тачи, обвиняваха Брюксел и държави, членки на съюза, че блокират възможни решения, без да са в състояние да предложат алтернатива. \"Сърбия и Косово да се върнат на масата\" На сайта на американското посолство в Русия  пише , че Годфри в момента е заместник на посланика, отговорен за \"управлението на основни аспекти на американско-руските отношения\". При представянето му по време на изслушването бе добавено, че владее руски, турски и сърбохърватски. Служил като съветник по политически въпроси в същото посолство между 2015 и 2017 г., преди това е оглавявал дирекцията за Ирак в отдела за близкоизточни въпроси на Държавния департамент, работил е в мисиите на САЩ в Багдад (също съветник по политически въпроси) и в Анкара (по военни въпроси). Бил е заместник-посланик в Ереван (2004 - 2007 г.), работил е в посолствата в Загреб, Дъблин и Минск, а преди дипломатическата си кариера е бил 12 години във флота. \"Току-що напуснах Москва и напълно разбирам кампаниите за влияние на Русия\", каза той и обясни, че опитът му му помага да се справи с това. \"Стратегически интерес на САЩ е Сърбия да се развие като демократична страна\" с върховенство на закона и успешна евроинтеграция. За целта нормализацията с Косово е приоритет и по пътя към него ще бъдат подкрепяни \"и двете страни\" за \"собствено решение, което да подпомага регионалната стабилност\". \"Ще окуража страните да се завърнат на масата.\" Други проблеми са увеличаваща се цензура, нуждата от борба с корупцията и повече работа за защита на малцинствата. Годфри увери, че ще работи за справяне с тези проблеми, и добави, че самата Сърбия трябва да положи повече усилия, за да е по-привлекателна за бизнеса и да задържи младите.", "date": "2019.08.01", "title": "Сърбия се нуждае от сделка с Косово, за да не гледа към Русия, каза бъдещият посланик на САЩ"}
{"url": "https://www.dnevnik.bg/evropa/2019/08/01/3945946_tam_kudeto_bulgarite_i_rumuncite_sa_nejelani/", "text": "                         \"Откраднаха колелото на един посетител, вързано пред заведението. Случвало се е дори деца да отмъкват парче торта от чиния на клиент\", разказва съдържателят на една сладкарница в градчето Хорн-Бад Майнберг в германската провинция Северен Рейн-Вестфалия. Когато в едно толкова малко градче дойдат 350 души от България и Румъния, няма как това да остане незабелязано. \"Повреждат уредите на детските площадки - и то не децата, а възрастните. Съвместното съжителство е невъзможно\", оплаква се местна предприемачка. Ситуацията в градчето е доста напрегната - хората отправят сериозни упреци към новопристигналите за това, че изхвърляли боклука си безразборно, вдигали много шум, занимавали се с проституция. \"Това са неща, за които иначе чета по вестниците, че се случват в градове като Дуисбург и Дортмунд\", казва местният кмет Инго Барц, организирал обсъждане в общината, на което дошли повече от 300 местни жители. Местната управа се е обърнала за помощ и към министър-председателя на провинцията. Бедността е в основата на проблема На помощ се надява и кметът на Дуисбург Зьорен Линк - заради многото случаи на злоупотреба със социални помощи от страна на бедни мигранти от Югоизточна Европа. Кметът подчертава, че на този \"престъпен бизнес модел\" трябва да бъде сложен край. Пред \"Франкфуртер алгемайне цайтунг\" (ФАЦ) той подчертава, че в случая става въпрос за престъпни мрежи за трафик на хора. Престъпниците осигуряват фиктивна минимална заетост на хора от най-бедните слоеве на населението, за да получават социални плащания. Голяма част от тези семейства живеят именно от тези помощи, тъй като възрастните нито са завършили училище, нито имат професия, а и почти не знаят немски. Само в Дуисбург живеят 20 000 граждани на България и Румъния. От отпадането на ограниченията на трудовия пазар от 2014 година все по-големи групи българи и румънци, подгонени от бедността в техните страни, се насочват към големите германски градове, посочва кметът Линк. Повечето са роми \"Вестфаленпост\" пише, че в 200-хилядния град Хаген, също в Северен Рейн-Вестфалия, са се заселили 1700 българи и 3400 румънци. И тъй като говорим за хора от ромското малцинство, към тях често се отнасят с предубеждения. Но има и положителни примери - като Диего Динча, ром от Румъния, който в Хаген е стажант-аптекар и за когото пише местната преса. Той се е постарал да научи езика, изкарал е няколко курса за преквалификация и винаги сам си е попълвал документите, когато е кандидатствал за работа. А след като го вземат на стаж в аптеката, не без гордост казва: \"Щастлив съм, че мога да помагам на хората и да отговарям на техните въпроси.\" Но той е изключение и не може да промени отношението към ромите като цяло. \"Казват за нас, че сме били продавали хора\", казва пред вестникарската група ВАЦ Силвана Гаши, сръбска ромка, изповядваща исляма. Тя е пристигнала в Германия през 1992 година и днес оказва помощ на новопристигналите в Хаген. Дискриминацията обаче е пречка пред интеграцията, на ромите им е трудно да намерят почтена работа и нормално жилище, а в училище децата се справят само с цената на много големи усилия, казва тя. Междувременно градските власти в Хаген отделят по 250 000 евро годишно за интеграцията на ромите - за езикови курсове и обучение, но и за консултации на родния им език и за медицинско обслужване. Повечето българи и румънци са добре интегрирани Особено в здравеопазването те са незаменими, посочва ФАЦ. Но една малка част от живеещите в провинцията (Северен Рейн-Вестфалия) 200 хиляди българи и румънци злоупотребява с това, че имат достъп до трудовия пазар - по вече споменатата схема: новопристигналите попадат в ръцете на трафиканти, които ги настаняват в убоги жилища, за които обаче искат свръхвисоки наеми. Същевременно те предоставят на наемателите си фиктивни договори за минимална трудова заетост, които им позволяват да източват социалните каси. Но често по-голямата част от помощите, които държавата отпуска за тях, се прибират от организаторите на тези схеми, посочва изданието. В градовете, в които проблемът е най-сериозен - Дортмунд, Есен, Гелзенкирхен и Дуисбург - срещу системните социални измами редовно се организират полицейски акции, в които участват също митничари и представители на бюрата по труда и на социалните каси. В Дуисбург се опитват да противодействат и по още един начин - чрез периодични проверки на съмнителните жилищни сгради, които нерядко биват запечатвани поради недостатъчна противопожарна защита или катастрофална хигиена. Германия затяга правилата Злоупотреби със социални плащания, работа на черно (нанасяща сериозни щети на германската икономика - 1.8 милиарда евро за последните две години), фалшификация на документи и удостоверения - на всичко това би трябвало да бъде сложен край чрез приетия окончателно в края на юни закон, насочен срещу този вид престъпления. Той дава на служителите на германските митници повече правомощия в борбата срещу нелегалната заетост и злоупотребите със социални услуги. Една от мерките е превантивен контрол на трудовите пиаци - местата, където надничарите очакват някой да ги наеме за деня. Що се отнася до детските надбавки - социалните каси могат вече да ги спират, ако подозират измама - например, ако се натъкнат на фалшифицирани документи или на фиктивни трудови договори. Освен това за новопристигналите от други държави - членки на ЕС, се въвежда условието, че през първите три месеца имат право на детски надбавки само ако могат да докажат, че имат доходи.", "date": "2019.08.01", "title": "Там, където българите и румънците са нежелани"}
{"url": "https://www.dnevnik.bg/bulgaria/2019/08/01/3945922_borisov_i_zaev_dadoha_srok_na_istoricite_do_oktomvri/", "text": "До октомври комисията от историци на България и Северна Македония трябва да е изчистила спорните исторически и образователни въпроси между двете страни. Този срок поставиха днес на среща в Скопие премиерите на България Бойко Борисов и на Северна Македония Зоран Заев. Причина да се поставя срок на работата на учените е, че от 1 януари двете страни съвместно трябва да поемат председателството на Берлинския процес - инициатива за държавите от Балканите извън ЕС, заедно с Хърватия, Словения и големите страни от Западна Европа, за  подобряване на свързаността и сътрудничеството . Основният спор е около оценката на Гоце Делчев. Четири исторически личности честваме заедно и се надяваме да се намери решение за личността на Гоце Делчев - великан, герой, на който отдаваме почит. Делото на Делчев може само да ни обедини, днес ще се поклоним заедно на гроба му в църквата \"Св. Спас\", каза Заев на пресконференция, излъчвана пряко във \"Фейсбук\". Борисов настоя членовете на комисията да не ползват лятна отпуска и да заседават всекидневно, например във Варна или Бургас, но да постигнат съгласие. И според двамата премиери изчистването на спорните въпроси е в полза на добруването на двата народа и перспективата пред младите хора и следващите поколения. \"Да спорим за герои, отдали живота и енергията си, за да можем да сме заедно, и да си спъваме перспективата и развитието не е честно към тяхната идеология цел, мечта\", добави Борисов. Той подчерта, че \"нашите герои са имали цел да бъдем братя, да имаме просперитет и високи доходи, а ние с нашата политика досега сме докарали да сме най-бедни в ЕС\". Борисов определи като унизителен и за двете страни журналистически въпрос дали България би поставила условия към Македония, за да започне тя преговори за влизане в ЕС. \"Благодаря за въпроса, защото ми дава възможност да кажа как го чувствам. Докараме ли дотам, ще ми се смеят. Аз съм се борил с целия си авторитет да го има това, което е в момента (...) Те направиха много, ако гледаме българския интерес, няма по- добро от Република Северна Македония в НАТО и ЕС\", каза Борисов. От изявленията на Борисов и Заев се разбра, че в близките дни транспортните министри ще обсъдят как да ускорят строителството на жп тунел между двете страни. Борисов e на еднодневно посещение в Северна Македония за отбелязване на втората годишнина от подписването на Договора за приятелство, добросъседство и сътрудничество между двете страни и честване на събития и личности от общата ни история – Илинденско-Преображенското въстание и Гоце Делчев. Договорът между България и Република Северна Македония беше подписан през 2017 г., с което се даде тласък на устойчивото изграждане на приятелските и добросъседските отношения. Документът е основа за засилването на сътрудничеството, за разширяването на транспортните връзки и комуникации, за улесняване на контактите между гражданите на двете страни, се казва в правителствено съобщение.", "date": "2019.08.01", "title": "Борисов и Заев дадоха срок на историците до октомври да се спогодят"}
{"url": "https://www.dnevnik.bg/sport/2019/08/01/3945962_nai-slabiiat_futbolen_otbor_vuv_velikobritaniia/", "text": "В спорта победите невинаги са най-важното. Но какво правиш, когато си без победа в продължение на повече от три сезона? Чакаш. Полупрофесионалният \"Форт Уилям\" трябваше да чака 840 дни до първата си победа. Отборът от петото ниво на шотландския футбол прекъсна серията си от 73 двубоя без успех след 5:2 срещу \"Нерн каунти\". Би Би Си отдели внимание на събитието, като написа, че най-слабият британски футболен отбор е спечелил след дълго чакане. В информацията се посочва, че миналия сезон съставът е завършил с отрицателна голова разлика (-221 гола), като е стигнал едва до две равенства. Отрицателен е бил и точковият актив (-7 точки) заради наказание за неправомерно използване на играчи. \"Невероятно\", написаха от клуба в \"Туитър\". \"Великолепна вечер на \"Клаган парк\", невероятно чувство. Бихме искали да благодарим на всички, които дойдоха.\" От клуба добавиха: \"Искаме да благодарим и на всички онлайн по света, които празнуваха с нас. Вашата подкрепа не остава незабелязана.\" Средното възнаграждение на футболистите е 20 паунда седмично.", "date": "2019.08.01", "title": "Най-слабият футболен отбор във Великобритания дочака първа победа след 840 дни"}
{"url": "https://www.dnevnik.bg/kultura/2019/08/01/3945972_video_animaciiata_po_fizika_na_tugata_s_premiera_na/", "text": "Анимацията на Теодор Ушев \"Физика на тъгата\" по едноименния роман на българския писател Георги Господинов ще има своята световна премиера през септември на кинофестивала в Торонто. Филмът е с продължителност 27 минути. Той има английска и френска верския, като  английската версия е озвучена от актьора Доналд Съдърланд  и сина му Росиф. В \"Ютюб\" вече е качен и откъс от анимацията. Новината беше обявена от самия Теодор Ушев в страницата му във \"Фейсбук\". ", "date": "2019.08.01", "title": "Видео: Анимацията по \"Физика на тъгата\" с премиера на фестивала в Торонто"}
{"url": "https://www.dnevnik.bg/sport/2019/08/01/3945977_kruvodariteli_mogat_da_poluchat_bilet_za_olimpiiskata/", "text": "Хора, които се включат в благотворително начинание във Варна, ще имат възможност да получат билет за волейболната квалификация за олимпийските игри. Волейболната федерация обяви, че заедно с Кръвен център \"Варна\" организират ден на благотворително кръводаряване на 3 август. Първите 40, които се включат, ще получат билет за мач на волейболните национали. Събитието по кръводаряване ще се проведе в събота от 9 до 14 часа в кръвния център на бул. \"Цар Освободител\" 100 (в двора на Окръжна болница). Инициативата ще продължи и през следващата работна седмица (5-9 август) , като работното време на кръвния център е от 8 до 18 часа (с почивка от 13 до 13,30 часа). Мъжкият национален отбор е домакин на квалификацията, в която ще се бори с Египет, Пуерто Рико и Бразилия от 9 до 11 август в зала \"Конгресна\". Билетите са в продажба, като  струват между 10 и 20 лева .", "date": "2019.08.01", "title": "Кръводарители могат да получат билет за олимпийската квалификация по волейбол"}
{"url": "https://www.dnevnik.bg/sviat/2019/08/01/3945975_kitaiskata_armiia_kum_protestirashtite_v_honkong_niama/", "text": "След дълго мълчание китайската армия коментира продължаващите седмици наред протести в Хонконг - както с думи, така и с кадри, предадени от американски и китайски медии. Ръководителят на гарнизона на Народноосвободителната армия в Хонконг заяви, че тя е \"решена да защити суверенитета на Китай\", след като случващото се \"сериозно заплашва живота и безопасността\" на хората и не бива да се толерира. В коментара си по време на прием за 92-годишнината от основаването на армията той подкрепи и губернатора на Хонконг Кари Лам, както и полицията заради придържането към закона. Демонстрациите започнаха заради спорен законопроект, който би улеснил екстрадицията в континентален Китай - нещо немислимо за стотици хиляди жители на Хонконг, който е полуавтономен и се радва на редица привилегии.  Законопроектът бе замразен , но протестиращите поискаха властите напълно да се откажат от него, а по-късно  недоволството им се прехвърли и към представителството на Пекин . Вчера 43-ма протестиращи получиха обвинения за участие в безредици. На същия прием се появи и рекламен видеоклип на армията. Видеото е на китайски, с китайски и английски субтитри. Военни употребяват изрази като \"снайпери на позиция\" (следва взривяване на автомобил), \"всички последствия са ваш риск\", \"готови за пускане на ракета\", \"готовност за атака\". Фразата за риска е на кантонски, който е официален в Хонконг,  отбелязва \"Гардиън\" . Поразени са сухопътни, морски и въздушни цели, а в последната минута от клипа има кадри от военен парад, придружени с думите на жители: \"Уменията (на Народноосвободителната армия) са отлични.\" Други коментират силата и дисциплината ѝ, както и връзката между хората и армията в Хонконг. \"Много съм горд\", \"много сме горди\", повтарят няколко души. В края войник вади сабята си и повежда няколко десетки души. Изследователят Андреас Фулда от Нотингамския университет, цитиран от \"Гардиън\", определи клипа като част от \"психологическата война\" срещу Хонконг. Снощи, преди статията на британския вестник, китайският  \"Глобъл таймс\"  (част от групата на официалния вестник на комунистическата партия)  публикува в \"Туитър\"  хипервръзка към думите на командира, като добави и видеоклипа на армията. Придружаващият коментар започва така: \"Остро предупреждение срещу сецесионистите и чуждестранните им поддръжници в #Хонконг? Първо, командирът на гарнизона (на Народноосвободителната армия) в Хонконг обеща да защитава стабилността на Хонконг.\" Междувременно предшественик на Лам, първият губернатор Тун Чи-хуа, обвини САЩ и Тайван, че  стоят зад безредиците  и \"чужди полицити и антикитайски сили със задни мотиви\" всяват \"страх\" у жителите на Хонконг, които трябва да внимават, за да не \"бъдат използвани\". Според  \"Блумбърг\"  армията може да изпраща още едно послание, че е готова да действа (дни след  първата официална пресконференция на Пекин  по темата). Агенцията цитира високопоставен американски служител с думите, че Белият дом наблюдава струпване на китайски сили на границата с Хонконг. Според анализатор те може би са били там за церемония по постъпване на нови полицаи.      По принцип намесата на Народноосвободителната армия в Хонконг може да стане по изключение - ако бъде поискана от местната власт. Представители на Пекин са заявявали, че имат готовност да действат, ако такава молба бъде отправена.", "date": "2019.08.01", "title": "Китайската армия към протестиращите в Хонконг: Няма да се търпят безредици (видео)"}
{"url": "https://www.dnevnik.bg/biznes/2019/08/01/3945809_arteks_izchisli_zagubite_si_ot_spiraneto_na_zlaten_vek/", "text": "Загубите на строителната компания от спирането на тяхната сграда \"Златен век\" в столичния квартал \"Лозенец\" са 1.8 млн. лева. Това се казва в съобщение от компанията до медиите. Вчера Административен съд - София, отмени  спирането на небостъргача. Решението е взето от тричленен състав и не е окончателно. То може да се обжалва пред ВАС. Съдът приема, че нарушения има, но спирането на целия проект е прекалено тежко наказание и трябва да се спрат само отделни части от строежа. Отклоненията по строежа са само на отделни части от него и заради запазването на съразмерността на сградата не е трябвало да се спира цялото строителство, се казва още в решението на съда. 34-етажната сграда в софийския кв. \"Лозенец\" е най-големият проект на строителната компания. До спирането му се стигна, след като се разбра, че високопоставени политици са купували от \"Артекс\" луксозни апартаменти на цени под нормалните за пазара, а това поднови съмненията на протестиращите срещу строежа граждани, че депутати от ГЕРБ са прокарали законова поправка, от която \"Артекс\" са се възползвали. \"Златен век\" беше спрян  от Дирекцията за национален строителен контрол в началото на април след разпореждане на премиера Бойко Борисов. Ведомството установи допуснати редица нарушения - несъответствие между строежа и книжата за него. От \"Артекс\" казват, че ДНСК не са имали право да спрат строежа, а след решението на съда то ще продължи, защото имат валидно разрешение да строеж. Искаме да разберем реакцията на Борисов Междувременно пред \"Нова телевизия\" от  инициативния комитет , който се обяви срещу \"Златен век\", обявиха, че и те ще продължат с протестните си действия. \"За съжаление знаехме, че заповедта, която се издава от ДНСК има своите пороци. Затова сигнализирахме веднага след нейното издаване. Това, което не очаквахме, е, че по време на самото дело от ДНСК се държаха неадекватно по защитата на собствената си заповед, каза днес пред \"Нова телевизия\" Войслав Тодоров от Инициативния комитет \"Лозенец\". Той допълва, че дори съдът казва, че поправка \"Артекс\" има. \"Без законовото изменение от 2017 г. е невъзможно да се тълкува разрешението за строеж. От друга страна е ясно, че ДНСК не са защитавали по никакъв начин тезата, че разрешението за строеж е изтекло\", каза още Тодоров. От Инициативен комитет \"Лозенец\" очакват Столична община да излезе със становище относно делото. \"Искаме да разберем и реакцията на г-н Борисов, който ни стисна ръката и каза, че поправка \"Артекс\" няма. Сега съдът съзнателно или не осребрява \"Апартаментгейт\". Ние сме обнадеждени, че това е само на първа инстанция\", коментира Никола Вапцаров от комитета. ДНСК пък обяви по-късно през деня, че след като получи решението от съда и разгледа мотивите му \"ще извърши анализ и преценка на необходимостта от обжалване на първоинстанционния съдебен акт\".", "date": "2019.08.01", "title": "\"Артекс\" изчисли загубите си от спирането на \"Златен век\" на 1.8 млн. лева"}
{"url": "https://www.dnevnik.bg/bulgaria/2019/08/01/3945990_prokuraturata_iznenadvashto_razprostrani_dokazatelstva/", "text": "Специализираната прокуратура изненадващо изпрати до медиите част от доказателствата по  разследването за кибертероризъм  срещу собственика на \"ТАД груп\" Иван Тодоров, търговския директор във фирмата Георги Янков и 20-годишния служител Кристиян Бойков, който бе първият задържан по случая. Това са общо 13 файла, сред които снимки на файлове от компютри, телефон, както и стоп кадри от охранителни камери в \"ТАД груп\" с обяснителни бележки кое какво е. \"По повод протеста на Апелативната специализирана прокуратура за определената мярка за неотклонение \"парична гаранция\" на собственика на \"ТАД груп\" Иван Тодоров и с разрешение на наблюдаващия прокурор публикуваме части от доказателствения материал, събран в хода на разследването\", казват от държавното обвинение в имейл. От файловете са заличени всички лични данни, факти и обстоятелства, които според държавното обвинение биха навредили интересите на трети страни, както и нецензурни думи и изрази. Освен това е разпространен и скрийншот, за който се твърди, че е на личния телефон на Кристиян Бойков - на него се вижда приложението \"Телеграм\" и заключен чат с наименование \"Биволъ\". Вчера  пред \"Дневник\" собственикът на \"Биволъ\"  Асен Йорданов каза, че обмисля да заведе дело за клевета срещу наблюдаващия прокурор Евгения Станкова заради твърденията за таен чат през \"Телеграм\" с един от тримата обвинени по случая. \"Установено е, че има неуспешни опити за нерегламентиран достъп до 49 търговски дружества\", твърдят от държавното обвинение ден след като Специализираният наказателен съд пусна под гаранция от 100 000 лв. Иван Тодоров. Събрани са личните данни на магистрати - основно за прокурори и следователи, а папката е със заглавие: \"Ne se chistiiiii\", съобщават от Специализираната прокуратура. \"Публикуваме и част от свидетелски показания, които ще бъдат представени в цялост на Специализирания наказателен съд\", пишат от прокуратурата. Тествали сайтове на дружества, за да ги набират като клиенти \"Но все пак броят на клиентите е недостатъчен, затова не съм сигурен кой го предложи – И. или К., част от политиката на фирмата за набиране на клиенти да бъде тестването на сайтове на различни дружества без тяхно знание и впоследствие да ги набират като клиенти\", се казва в показания на свидетел по делото. \"Тази политика на фирмата се коментираше постоянно в офиса основно между И. и К., като двамата си говореха, че трябва да се изготви списък с най-големите български сайтове, които да бъдат тествани без знанието на техните собственици, като след това бъда привлечени като клиенти\", твърди още свидетелят. От прокуратурата съобщават, че са открили запис от камера за видеонаблюдение от тераса в офиса на \"ТАД Груп\". На кадрите се виждат Георги Янков и Кристиян Бойков, а според прокуратурата, разговорът между двамата е проведен на 15 юли между 14:05 ч. и 14:15 ч. (4 часа и 52 минути след публикуването на базата данни на НАП в интернет пространството). Кристиян Бойков споделя на Георги Янков: \"Знаеш ли какво почвам да се замислям...тея неща дето съм ги изпратил и по медиите сега в момента никой няма да ги отрази...всичко ще приберат като информация за...ще си го приведат такова като информация за вътрешно ползване...шеумръ от смях.:а...това ше е най-жалко...ще бъде...ха...аз съм го пратил до Би Би Си и до \"Ройтерс\"...така, че.... \" Няколко часа по-късно, отново запис на охранителна камера, показва телефонен разговор между Георги Янков с неустановено лице. Разговорът е проведен на 15 юли между 19:39 ч. и 19:42 ч. т.е. 9 часа и 26 минути след публикуването на базата данни от НАП. Данните били пуснати точно до медиите, за да ги верифицират От прокуратурата твърдят, че по време на разговора Георги Янков казва: \"напротив...то би трябвало да създаде работа за нас по принцип...да не говорим, че Бивол разполагат с информацията от две седмици...\", \"директно с Атанас Чобанов от Бивол се говори...имай предвид, че те не са пуснати всички...те са пуснати точно до медиите, за да ги верифицират, за да ги видят, че са верни и да видят за какво става въпрос правителството трябва да си замине с всички...с всички\". Не става известно обаче по какъв начин от прокуратурата са установили съдържанието на разговорите и дали охранителната камера е записвала и звук. Трети видеоматериал е заснел Кристиян Бойков на работното му място. Записът е направен на 16 юли в 11:13 ч. Тогава Бойков отваря tor.com. която предлага услуга за анонимно получаване и изпращане на имейли. Установеното от камерите за видеонаблюдение се потвърждава и от историята на търсенията, извършени от служебния компютър на Кристиян Бойков, твърдят от прокуратурата. В 11:21 ч. същия ден Кристиян търси в Гугъл Би Ти Ви, след което отваря интернет страницата на Би Ти Ви и влиза в менюто за контакти, откъдето копира имейл адреса на телевизията. После това отваря интернет страницата на \"Капитал\", където открива имейл за контакти. В 11:24 ч. Кристиян отваря страницата translate.google.com, където търси превод на ключови фрази, установени и в историята на браузъра като съответстващи с определени части от пратения текст до медиите Би Ти Ви, \"Нова телевизия\" и \"Капитал\". Според данните на прокуратурата Бойков е търсил - \"Капитал контакти\", \"btv\", \"tor mail services\" (имейл услуга с Top), \"russian anonymous mail\" (руски анонимен имейл), както и \"обективна журналистика\" и \"уважаеми журналисти\". В периода от 11:24 и 11:46 ч. той изготвя или редактира текст. На 16.07.2019г. в 11:50 ч на електронните пощи на БТВ ( news@btv.bg ), НОВА ( novinite@ntv.bg  и Капитал ( editors@capital.bg ) е получено съобщение от \"анонимния руски хакер\" от e-mail  minfin@mail2tor.com  - съвпадащ със страницата tor.com., в която Бойков влиза по-рано, казват от държавното обвинение. От прокуратурата твърдят и че от служебния си компютър Бойков е търсил пропуски в сайта на Агенция \"Митници\".", "date": "2019.08.01", "title": "Прокуратурата изненадващо разпространи доказателства срещу \"ТАД Груп\", за да защити обвинението"}
{"url": "https://www.dnevnik.bg/evropa/regioni/2019/08/01/3946013_triabva_li_evrofondovete_da_se_obvurjat_s/", "text": "По време на първата сесия на новия Европейски парламент финландският премиер Анти Рине заяви, че неговата страна, която ще председателства Съвета на ЕС до края на годината, ще продължи преговорите по въпроса как по-тясно да се обвърже отпускането на еврофондове със спазването на върховенството на закона в държавите членки. Предложението за това нововъведение в следващия дългосрочен бюджет на ЕС дойде миналата година от Европейската комисия и бе одобрено от Европарламента. Двете предходни европредседателства (на България и на Румъния) обаче не постигнаха напредък за намиране на съгласие сред държавите членки. Планът на комисията е масово възприеман като начин за оказване на влияние върху страни като Унгария и Полша, които са обвинявани от евроинституциите, че не спазват ключови ценности на ЕС, получавайки в същото време голям дял от еврофондовете. Очаквано, не всички приемат предложението добре. В дебат през януари евроскептични евродепутати обвиниха Брюксел, че цели да се намеси във вътрешната политика на държавите членки. Други членове на Европейския парламент изразиха опасения, че ако новият механизъм се използва, за да се намали финансирането за държавите, би било трудно ЕС да гарантира, че крайните бенефициенти като студенти и изследователи няма да бъдат ощетени. Евродепутати уверяват, че в механизма за защита на върховенството на закона чрез спиране на евросредства е предвидена пълна защита на крайните бенефициенти. Голямата битка ще се състои между държавите - членки в Съвета на ЕС, като Варшава, Будапеща и други столици вече изразиха резерви или явна опозиция. Сред основните поддръжници на предложението са правителствата на Франция, Финландия и Холандия, както и влиятелни членове на Европейската комисия. Инге Гресле, председател на комисията за бюджетен контрол в Европейския парламент, заяви, че ЕС до момента не е имал капацитета да следи използването на фондове в държавите членки. Член на германския Християндемократически съюз, Гресле иска по-силни инструменти за налагане на демократични норми в следващия бюджетен период. Явното безсилие на Европейската комисия да намери ефективен механизъм за овладяване на това, което смята за антидемократични подходи, ще бъде ключов тест за новия й председател Урсула фон дер Лайен, която тепърва предстои да разкрие как възнамерява да води предстоящите преговори за следващия седемгодишен бюджет на блока. Тя вече се изправи срещу намеци, че може да е длъжница на правителствата във Варшава и Будапеща, след като се превърна в компромисен кандидат за председател на Еврокомисията отчасти заради съпротивата на Полша и Унгария срещу Франс Тимерманс, холандски социалист и силен критик на ПиС. Подкрепяте ли обвързването на върховенството на закона с отпускането на евросредства? Можете да се включите в дебата на \"Капитал\" ( тук ), в който своите тези \"За\" и \"Против\" излагат евродепутатът Искра Михайлова (ДПС/\"Обнови Европа\") и Марк Лайтай, главен анализатор в унгарския институт \"Незьопонт Интезет\".", "date": "2019.08.01", "title": "Трябва ли еврофондовете да се обвържат с върховенството на закона?"}
{"url": "https://www.dnevnik.bg/evropa/2019/08/01/3946026_es_vse_oshte_ne_e_stignal_do_konsensus_za_kandidata_si/", "text": "Правителствата на Европейския съюз, които си бяха дали срок до края на юли, за да изберат кандидата си за ръководител на Международния валутен фонд (МВФ), все още не са се споразумели за името на наследника на Кристин Лагард, съобщи министерството на икономиката и финансите на Франция, цитирано от \"Франс прес\". \"На този етап някои кандидати имат по-голяма подкрепа от други, но няма пълен консенсус около едно име\", уточни министерството. Петима кандидати са на арената: двама от тях са от южните европейски страни - министърът на икономиката и бизнеса на Испания Надя Калвиньо и португалският й колега и сегашен председател на Еврогрупата Мариу Сентену, други двама са от северните страни - бившият председател на Еврогрупата и бивш финансов министър на Холандия Йерун Дейселблум и управителят на финландската централна банка Оли Рен. Има и един кандидат от Източна Европа - българката  Кристалина Георгиева , която е вторият най-важен човек в Световната банка. Преди две седмици на срещата на министрите на финансите от Г-7 във френския град Шантийи френският министър на икономиката и финансите Брюно льо Мер беше натоварен от колегите си със задачата да проведе разговори за определяне на европейски кандидат за наследник на Кристин Лагард начело на МВФ от тази есен. Крайният срок за това решение беше края на юли. \"Министърът продължи да разговаря с всички свои европейски колеги през последните дни и най-вече беше в постоянен контакт с германския министър на финансите Олаф Шолц\", съобщи френското министерство на икономиката и финансите. В опит да намери решение Льо Мер \"организира днес телефонна конференция с всичките си европейски колеги\", обяви министерството. \"Той ще ги информира за резултатите от дългите консултации, които проведе. Целта е да се стигне до споразумение за процеса, който ще позволи да се постигне консенсус около една единна европейска кандидатура\", се посочва в комюникето. Ако не бъде постигнат консенсус, европейските правителства може да бъдат приканени да гласуват за определянето на кандидат. \"Това е една от опциите, които ще бъдат обсъждани по време на телефонната конференция\", каза информиран източник. \"Тази ситуация разкрива разделението между Севера и Юга и трудностите за европейците да се споразумеят и да изберат солиден кандидат\", изрази съжалението си информираният източник пред \"Франс прес\". При това противопоставяне между южноевропейските и северноевропейските страни кандидатурата на Кристалина Георгиева е \"тази, която за момента получава най-голяма подкрепа\".Тя обаче скоро ще навърши 66 години и ще премине възрастовата граница, която е определена от МВФ. \"Тоест другите страни членки на Фонда ще трябва да направят изключение за нея, това не е сигурно\", прогнозираха източници. /БТА", "date": "2019.08.01", "title": "ЕС все още не е стигнал до консенсус за кандидата си за ръководител на МВФ"}
{"url": "https://www.dnevnik.bg/bulgaria/2019/08/01/3945856_kratki_novini_dve_glavni_pompi_izkljuchiha_v_6_blok_na/", "text": "                         . Собственици на свине блокираха пътя Сливен-Ямбол Жители от района блокираха следобед пътя Сливен-Ямбол при село Крушари блокираха пътя в знак на протест срещу мерките на властите срещу африканската чума по свинете, съобщи БНТ. Хората са собственици на по няколко прасета в дворовете си и не искат да ги заколят принудително. Полицията не можа да освободи пътя с часове, предаде Би Ти Ви, а дошлият на място местен директор на агенцията по храните не получи възможност да говори. Междувременно се разбра, че с една седмица се удължава срокът, който имат стопаните в област Пазарджик, за да заколят доброволно прасетата от личните си стопанства. Това обяви след срещата си с кметовете на 31 села от община Пазарджик министърът на земеделието Десислава Танева.  Пожарникари спасиха две деца в прииждаща река Пожарникари от Пловдив спасиха от удавяне две деца, изпаднали в беда. Момчетата на 8 и 5 г. играели в коритото на река Въча, но нивото на водата започнало да се покачва и те не могли да излязат. Извикани на мястото, спасителите видели децата, обгърнали с ръце дънер в средата на реката. Заради силното течение спасителите не успели да стигнат до децата по въже и използвали лодка. Децата са предадени на родителите. Над 17 кг хероин са открити в кола на ГКПП \"Капитан Андреево\" Хеорин на стойност 1.13 млн. лева беше открит от митничари в лек автомобил на граничния пункт \"Капитан Андреево\". Случаят е от 26 юли, но чак днес Агенция \"Митници\" разпространи информация за него. Наркотикът е открит в лек автомобил, управляван от 44-годишен британски гражданин от иракски произход. Превозното средство е било селектирано за щателна митническа проверка, при която митническите служители установяват хладилна чанта с двойно дъно. В нея били укрити 17 пакета с общо тегло 17.3 кг, които били пълни с хероин. Задържани са двамата пътници в колата, като в момента продължава да се води разследване.", "date": "2019.08.01", "title": "Кратки новини: Две главни помпи изключиха в 6 блок на АЕЦ \"Козлодуй\""}
{"url": "https://www.dnevnik.bg/dnevnik_na_liatoto/galerii/2019/08/01/3946019_fotogaleriia_kakvi_dokazatelstva_pokaza_prokuraturata/", "text": "Публикуваме срещу собственика на \"ТАД груп\" Иван Тодоров, търговския директор във фирмата Георги Янков и 20-годишния служител Кристиян Бойков. Подобно разпространение на части от доказателствения материал се случва за първи път. Изпратените файлове са 13. Това са те в оригинал - снимки и стоп кадри и описанията на прокуратурата към тях. \"Дневник\" заличи в един от тях ЕГН на Борисов, Цацаров и Пеевски, защото прокуратурата не беше го направила и свали снимката, която показва връзка към сайт, на който могат да бъдат открити лични данни на магистрати.  Всички останали заличени данни са от прокуратурата. Повече  Според прокуратурата в записа от камерата се е чуло какво коментира Бойков за изпратените данни от НАП.", "date": "2019.08.01", "title": "Фотогалерия: Какви доказателства показа прокуратурата срещу \"ТАД груп\""}
{"url": "https://www.dnevnik.bg/gradska_sreda/2019/08/01/3946047_vratite_na_metrovlak_se_otvoriha_kum_relsite_vmesto/", "text": "Тази сутрин малко преди 8 часа на станция \"Сердика\" по Втория метродиаметър спрелият влак внезапно отваря вратите за слизане, но не от страната на перона, а откъм релсите. Няма пострадали пътници, тъй като за късмет никой не се е бил облегнал на вратите. Съобщение за инцидента със снимка от него се завъртя във фейсбук. \"Машинистът на влака по погрешка ги е отворил и веднага ги е затворил. Сега се извършва проверка на случилото се\", обясни изпълнителният директор на \"Метрополитен\" ЕАД инж. Стоян Братоев пред \"Дневник\".", "date": "2019.08.01", "title": "Вратите на метровлак се отвориха към релсите вместо към перона погрешка"}
{"url": "https://www.dnevnik.bg/evropa/2019/08/01/3946051_zabranata_na_burkite_vliza_v_sila_v_holandiia_sled/", "text": "След спорове, продължили 14 години, в Холандия беше въведена забрана на бурките, предаде ДПА. Дрехи, които прикриват лицето, като бурки и воали, вече не могат да бъдат носени в обществени институции като училища, болници и правителствени учреждения, нито в автобуси и влакове. Вътрешното министерство призова местните власти и органите на реда да прилагат забраната. От представителите на силите за сигурност вече се изисква да казват на забулените жени да показват лицата си. Ако не го сторят, може да им бъде отказан достъп до обществени сгради и да им бъдат наложени глоби от най-малко 150 евро. Забранени са и други средства за прикриване на лицето като маски и мотоциклетни каски. Холандският крайнодесен популист Герт Вилдерс нарече забраната \"исторически ден\". Той заяви пред холандско радио, че това е \"първата антиислямска мярка\", въведена в страната. Не е ясно обаче до каква степен забраната ще бъде прилагана наистина, след като няколко града, както и болници, компании за обществен транспорт и полицията заявиха, че няма да я спазват. Франция беше първата държава в Европа, въвела забрана на пълния ислямски воал през 2011 г., припомни ДПА. Няколко страни последваха нейния пример. В Дания забраната на прикриващите цялото лице воали е в сила от една година. Досега според властите са били наложени глоби от 134 до 1340 евро в 39 случая, включително на 22 жени, носещи бурки или никаби. В Германия досега са били въвеждани само изолирани и ограничени забрани - например за обществените служби в провинция Хесен. Мнозина смятат прикриващия цялото лице воал за символ на потискането на жените в исляма. Критиците на забраната обаче я приемат като посегателство над религиозната свобода. Смята се, че в Холандия има около 150 жени, които носят редовно бурки или никаби.", "date": "2019.08.01", "title": "Забраната на бурките влиза в сила в Холандия след години на спорове"}
{"url": "https://www.dnevnik.bg/sviat/2019/08/01/3946014_rabotata_po_severen_potok_2_produljava_vupreki_riska/", "text": "Операторът на изграждането на \"Северен поток 2\" обяви, че работата по проекта продължава независимо от предложението за санкции срещу участниците в него, гласувани в комисия в Сената на Съединените щати, предадоха \"Ройтерс\" и ТАСС. Според коментара на Nord Stream AG е твърде рано да се правят изводи след първата стъпка за разглеждане на текста, премината вчера в Комисията за външна политика в Сената с 20 гласа \"за\" и 2 \"против\". При окончателно приемане законопроектът би довел до санкции за компании, участвали в изграждането на \"Северен поток 2\". Т.нар. Protecting Europe Security Act (\"Закон за защита на енергийната сигурност на Европа\") все още е на много ранен етап. Според \"Файненшъл таймс\" обаче, ако бъде приет, той може да доведе до санкции и за други проекти, като например \"Турски поток\" - наследника на неосъществения \"Южен поток\", който според руските власти  ще премине през България . \"Турски поток\" не се споменава изрично в текста, но в началото му  е записана  целта да се \"наложат санкции\" за \"изграждането на руски тръбопроводи за износ на енергия и за други цели. Проектозаконът отразява притесненията на някои конгресмени от руското влияние в Европа и възможността проекти като \"Северен поток 2\" да направят Стария континент по-силно зависим от Москва. За да се превърне в закон обаче, документът трябва да бъде приет също така от целия Сенат и от Камарата на представителите, а също така да бъде подписан от Доналд Тръмп. Според \"Файненшъл таймс\" не е изключено законът да бъде приет - и санкциите да влязат в сила - когато \"Северен поток 2\" вече е изграден. Препятствието Дания \"Северен поток 2\", с дължина 1200 км, предвижда строителство на две линии с общ капацитет 55 млрд. куб. метра газ годишно от руското крайбрежие до Германия по дъното на Балтийско море. Единствен акционер в проектната компания \"Норд стрийм 2\" е руският газов гигант \"Газпром\". Партньори на \"Газпром\" са френската \"Анжи\" (Engie), австрийската О Ем Ви, англо-холандската \"Шел\" (Shell), германските \"Унипер\" (Uniper) и \"Винтерсхал\" (Wintershall), които ще осигурят 50 процента от финансирането и които  миналата година бяха предупредени за риск от санкции . Партньорите на \"Газпром\" ще финансират 50 процента от проекта. Тръбопроводът като цяло повтаря маршрута на \"Северен поток\" и преминава през изключителната икономическа зона и териториални води на пет държави - Русия, Финландия, Швеция, Дания и Германия. В началото на седмицата \"Файненшъл таймс\"  съобщи , че има риск Русия да изпусне срока за начало на газови доставки до Европа по \"Северен поток 2\". Причината е, че Дания все още не е одобрила строителството на проекта в териториалните си води. За британския вестник близък до проекта високопоставен източник заявява, че строителството и завършването на проекта за 9.5 млрд. долара няма да стане в срок, ако разрешителното от Дания \"не се издаде в следващите няколко седмици\". Друг източник казва, че следващият месец ще е жизненоважен: \"Август наближава и това създава притеснение, ако не и паника.\" Според Виктор Зубков, която оглавява борда на директорите в \"Газпром\", последният срок всъщност е октомври. Изпълнителният директор Алексей Милер е казвал, че 130-километровият датски участък на газопровода ще отнеме най-много пет седмици. Експерти не са съгласни - тестовете и запълването на тръбите ще удължат процеса. Междувременно датската агенция за енергетика обясни, че \"не е възможно да се каже\" колко време ще отнеме процесът - в момента тя оценява заявленията за преминаване през икономическата й зона и отговаря на въпроси, възникнали при започналите преди няколко месеца обществени обсъждания. Те приключват на 19 септември. Няколко седмици преди този краен срок американският президент Доналд Тръмп ще посети Дания след визатата в Полша между 31 август и 1 септември, обяви Белият дом. Тръмп е известен противник на \"Северен поток 2\", който смята за заплаха за Европа - той обвинява Германия, че с този проект (и изградения миналото десетилетие \"Северен поток\") е прекалено зависима от Русия.", "date": "2019.08.01", "title": "Работата по \"Северен поток 2\" продължава въпреки риска от санкции, засягащи и \"Турски поток\""}
{"url": "https://www.dnevnik.bg/politika/2019/08/01/3946075_za_tri_meseca_parlamentut_prie_samo_41_zakona/", "text": "За три месеца парламентът е приел 41 закона и 65 решения по време на 34 редовни и едно извънредно заседание. За седмата сесия на 44-ото Народно събрание, която е от 7 май до 31 юли т.г., в деловодството на парламента са внесени 57 законопроекта, като 26 от тях са на народни представители, съобщиха от парламентарния пресцентър. От началото на годината са приети 84 закона, 125 решения и едно обръщение към българския народ. Сред основните закони, които са променяни, са Законът за политическите партии и Изборният кодекс. След скандали партийната субсидия бе намалена от 11 на 1 лев на глас, като се отвори възможност за получаване на дарения и от бизнеса. Със спешни промени на изборните правила бе отменено машинното гласуване на местните избори. Парламентът е приел и изменения и допълнения в Закона за енергетиката, в Закона за мерките срещу изпирането на пари, в Закона за държавната собственост, в Закона за лечебните заведения, в Закона за здравето и др. Използваното време за осъществяване на контролната функция на парламента през седмата сесия на 44-ото Народно събрание е 27 часа и 47 минути. Парламентарен контрол е провеждан в 9 пленарни заседания, се посочва в справката. В Народното събрание от 7 май до 31 юли т.г. са постъпили 277 въпроса и 14 питания. В този период са проведени четири изслушвания на министри и едно разискване по питане. Членовете на правителството са отговорили на 218 въпроса и 6 питания. На най-много въпроси и питания са отговорили министърът на регионалното развитие и благоустройството Петя Аврамова – 45, министърът на здравеопазването Кирил Ананиев – 34, министърът на земеделието, храните и горите Десислава Танева – 22, министърът на вътрешните работи Младен Маринов и министърът на труда и социалната политика Бисер Петков – по 15, министърът на финансите Владислав Горанов – 14, вицепремиерът по обществения ред и сигурността и министър на отбраната Красимир Каракачанов и министърът на образованието и науката Красимир Вълчев – по 13, министърът на правосъдието Данаил Кирилов – 12, министърът на околната среда и водите Нено Димов – 10, министърът на културата Боил Банов и министърът на енергетиката Теменужка Петкова – по 7, и др. Най-много въпроси и питания са отправили народните представители Георги Гьоков – 30, Валентина Найденова – 20, Георги Стоилов – 13, и Дора Янкова – 11. Следващи в списъка са Джевдет Чакъров, Антон Кутев, Кристина Сидорова и Любомир Бонев – с по 10 въпроса и питания, Николай Цонков, Светла Бъчварова и Надя Клисурска-Жекова - с по 9, Георги Йорданов – с 8, Иван Димов Иванов, Иван Валентинов Иванов и Илиян Тимчев – с по 7, Анелия Клисарова, Даниел Йорданов, Иван Ченчев, Крум Зарков, Стефан Бурджев и Филип Попов – с по 6, Георги Михайлов, Николай Тишев и Пенчо Милков – с по 5. От парламентарната група на \"БСП за България\" са внесли най-много въпроси и питания - 213 въпроса и 13 питания. От ГЕРБ са отправили 31 въпроса и едно питане, от ДПС - 15 въпроса, от парламентарната група на \"Обединени патриоти\" - 14 въпроса, и от \"Воля\" - 1 въпрос.", "date": "2019.08.01", "title": "За три месеца парламентът прие 41 закона"}
{"url": "https://www.dnevnik.bg/evropa/zemedelie/2019/08/01/3946067_nov_registur_obediniava_vsichki_hrani_i_napitki_sus/", "text": "Обявеният през април нов публичен регистър за всички храни и напитки със защитени наименования в ЕС вече обединява и базата с данни за регистрираните спиртни напитки. Това става ясно от съобщение на дирекция \"Земеделие\" в ЕК. В публичната база данни  eAmbrosia  с регистрите на географските указания в ЕС вече могат да бъдат правени справки за вина и спиртни напитки със защитени наименования, като информацията включва и техния статут - дали те са кандидатстващи, публикувани или вече регистрирани. До края на годината в общата информационна система ще бъдат добавени и храните и селскостопанските продукти със защитени наименования, става ясно от информацията на ЕК. Целта е да се опрости търсенето на информация за географските указания и да се увеличи прозрачността, се посочва още в нея. В момента над 3200 европейски продукта са със защитени наименования, като всеки от тях има специфични стандарти за производство, което е и гаранция за тяхното качество, припомнят от пресслужбата на дирекция \"Земеделие\". Около половината от тези продукти са вина, над 200 са други видове спиртни напитки, а останалите - храни и земеделски продукти. България има 8 защитени наименования за храни и селскостопански продукти, сред които българско розово масло, филе \"Елена\", роле \"Трапезица\", горнооряховски суджук, странджански манов мед и др. В регистъра присъстват и над 60 вина и спиртни напитки.", "date": "2019.08.01", "title": "Нов регистър обединява всички храни и напитки със защитени наименования в ЕС"}
{"url": "https://www.dnevnik.bg/sviat/2019/08/01/3946080_sled_sluchaite_s_eritreec_i_surbin_germanskite_gari_ne/", "text": "                         Как би могла да се повиши сигурността на пътниците по германските гари? Въпросът придоби изключителна актуалност след смъртта на 8-годишно дете, бутнато пред високоскоростен влак на гарата във Франкфурт на Майн. Според Мартин Буркерт от Социалдемократическата партия контролът, осъществяван по пероните, не е достатъчен, а и полицаите по гарите са прекалено малко. Подобно е и мнението на депутата от Свободните демократи Торстен Хербст. Той препоръчва \"повече целенасочено видеонаблюдение и повече служители на сигурността по гарите\", за да се повиши нивото на сигурността. Прегради или достъп само за хора с билет? Според заместник-председателя на Германския полицейски синдикат Йорг Радек увеличаването на броя на полицаите няма да предотврати извършването на подобни \"ужасяващи престъпления\". Той от своя страна настоява да се обсъди поставянето на технически прегради, които биха направили възможен достъпа до коловозите едва тогава, когато влакът вече е спрял. Подобни прегради съществуват на определени места по лондонските гари. А дали пероните да бъдат отворени само за хората с купен билет? От германските железници посочват, че тази идея е смислена, но реализирането ѝ би струвало стотици милиони евро и би довело до струпването на големи опашки. Според Съюза на пасажерите Pro Bahn тази идея е почти непостижима в логистичен план. \"Никога твърде близо до коловоза\" Представителката на Зелената партия Валери Вилмс отправя към пасажерите съвета никога да не се приближават твърде много до коловоза. \"Ако всички се придържат към правилата, тези мерки ще бъдат достатъчни за сигурното използване на пероните\", казва тя пред вестник \"Билд\". В понеделник сутринта на централната гара във Франкфурт на Майн мъж бутна без видим мотив осемгодишно момче и неговата майка на релсите пред приближаващ се високоскоростен влак. Детето загина, майката успя да се спаси. Обект на атаките на 40-годишния нападател стана и една 78-годишна жена, която оцеля, без да падне на релсите. Предполагаемият извършител - еритреец, живеещ от 2006 година в Швейцария, засега мълчи. Полицията продължава да издирва свидетели и индикации. Случаят от Франкфурт на Майн напомня за друго нападение, извършено на 20 юли на гарата в град Фьорде, провинция Северен Рейн-Вестфалия: там мъж от Сърбия, баща на девет деца, нападна без мотив жена и я бутна на релсите пред приближаващ влак. 34-годишната жена загина.", "date": "2019.08.01", "title": "След случаите с еритреец и сърбин германските гари не изглeждат сигурни"}
{"url": "https://www.dnevnik.bg/analizi/predozirane/2019/08/01/3946078_predozirane_specprokuraturata_publikuva_egn-tata_na/", "text": "В усърдието си да изкара обвиняемите от \"Тад груп\" виновни, специализираната прокуратура допусна гигантски гаф - публикува ЕГН-тата на премиера Бойко Борисов, главния прокурор Сотир Цацаров и депутата от ДПС Делян Пеевски. Снимката, на която те фигурират, беше разпратена с  още 12 файла с доказателства  плюс снимков материал до десетки медии с твърдението, че от файловете са заличени всички лични данни, факти и обстоятелства, които според държавното обвинение биха навредили интересите на трети страни, както и нецензурни думи и изрази. Нищо такова няма, напротив. Адвокати, с които \"Дневник\" говори, определиха действията на спецобвинението като престъпление. Прокурорите направиха и втори тежък гаф - пуснаха връзка към сайт, на който се виждат данните на 2099 прокурори и следователи. Малко по-късно спецпрокуратурата уведоми медиите за друга своя грешка, че протестира мярката за неотклонение \"парична гаранция\" единствено на собственика на \"ТАД Груп\" Иван Тодоров, не и на другите двама обвинени, както съобщи по-рано.", "date": "2019.08.01", "title": "Предозиране: Прокуратурата публикува ЕГН-тата на Борисов, Пеевски и Цацаров"}
{"url": "https://www.dnevnik.bg/bulgaria/2019/08/01/3946081_atanas_chobanov_po_5-6_anonimni_chata_poluchavam_na/", "text": "Биволъ\" никога не прави тайни, анонимни чатове, но е получавал информация от анонимни, която сайтът проверява. Това каза по телефона главният редактор на \"Биволъ\" Атанас Чобанов по повод  разпространените от Специализираната прокуратура  файлове, скрийншотове и цитирани разговори с обяснителни бележки между обвиняемите служители на фирмата \"ТАД Груп\", в които се споменава и неговото име. На ден получавам по 5-6 анонимни чата за пробиви в различни системи, половината са от луди хора, но аз проверявам информацията, каза Чобанов. Той припомни, че преди две седмици анонимен чат му съобщава, че има пробив в системата на Комисията за защита на личните данни, той информирал комисията и Центъра за киберсигурност и по-късно получил писмо от Комисията, че пробойната е запушена. Конкретно за теча от НАП Чобанов отрече да са получили данните на НАП две седмици по-рано и подчерта, че сайтът \"Биволъ\" нито ги е имал, нито ги е разпространил, след като ги е получил. Междувременно Специализираната прокуратура издаде Европейска заповед за разследване на територията на Франция по казуса \"ТАД Груп\". \"В рамките на разследването трябва да бъде разпитан главният редактор на сайта \"Биволъ\" Атанас Чобанов по досъдебното производство срещу служители на \"ТАД Груп\", във връзка с факти, относими по предмета на доказване\", пише в съобщението на прокуратурата. Европейската заповед за разследване се изпраща на френските власти, тъй като там е постоянният адрес на главния редактор на сайта, обяснява спецпрокуратурата. По-късно пред БНР Атанас Чобанов коментира: \"Прокуратурата се опитва да пришие \"Биволъ\" към някакво дело, по което могат да поискат със СРС-та и с други методи да разберат по какви теми ние работим. Има целенасочено действие да ни злепостави и да получи достъп до нашите данни.\"", "date": "2019.08.01", "title": "Атанас Чобанов: По 5-6 анонимни чата получавам на ден, проверявам информацията, не източника"}
{"url": "https://www.dnevnik.bg/sport/2019/08/01/3946077_fifa_razglejda_varianta_za_napuskane_na_shveicariia/", "text": "ФИФА разглежда възможността да се изнесе от Швейцария, съобщава \"Ню Йорк таймс\". Изданието посочва, че обмислянето на идеята е в начален етап. Седалището на международната футболна федерация е в Цюрих от 1932 г. След  преизбирането му през юни  президентът на организацията Джани Инфантино е възложил задача да се проучи възможността за преместване на седалището или поне за изнасяне на част от дейностите на друго място. Според \"Ню Йорк таймс\" факторите са много, но основните са два. От една страна, швейцарското законодателство затруднява привличането на служители извън Европа, а от друга - репутацията, че това е страна с корпоративна тайна, не съответства с целите на ФИФА да изчисти образа си след тежкия корупционен скандал от 2015 г. ФИФА е основана в Париж през 1904 г., но се мести в Цюрих през 1932 г. заради местоположението в центъра на Европа, политическата неутралност на Швейцария, както и заради това, \"че е достъпна с влак\" според обяснение в сайта на организацията. През 2007 г. ФИФА се премести в сграда, струваща над 200 млн. долара. Според един от източниците на изданието възможен вариант е завръщане в Париж. От значение при евентуалния избор на нов дом ще са няколко фактора като това дали наблизо има голямо международно летище, какви ще са данъците, как местното законодателство ще се отрази на служителите и гостите на ФИФА и др.", "date": "2019.08.01", "title": "ФИФА разглежда варианта за напускане на Швейцария"}
{"url": "https://www.dnevnik.bg/photos/2019/08/01/3946111_snimka_na_denia_dimut_ot_gorskite_pojari_v_sibir/", "text": "Димът от стотиците горски пожари, бушуващи върху предимно отдалечени от селищата райони в Сибир, достигна щата Аляска и западните брегове на Канада, над Ванкувър и Сиатъл, съобщи NASA. Тази година явлението е особено мащабно и в момента по официални руски данни пламъците бушуват върху площ от 2.7 хектара, което е приблизително колкото територията на щата Масачузетс. На снимките от спътниците се виждат и пожарите в Аляска и Северозападните територии на Канада, както и запрашен въздух в югозападните части на САЩ, където се откроява и Голямото Солено езеро заради отразителната способност на солта във водите му.", "date": "2019.08.01", "title": "Снимка на деня: Димът от горските пожари в Сибир достигна САЩ и Канада"}
{"url": "https://www.dnevnik.bg/politika/2019/08/01/3946088_galup_doverieto_kum_pravitelstvoto_i_parlamenta_se/", "text": "Парламентът не успя да спечели доверие. Правителството е изложено на обичайното за всяка власт постепенно \"износване\" на рейтинга в хода на мандата – който \"падна\" дори до по-тревожни стойности около скандалите с имотите. Но се регистрира и известен \"рестарт\" в резултатите на изборите за Европейски парламент. Запазват се познатите стойности на доверие към основни политически фигури. Такива са изводите на \"Галъп интернешънъл\" от изследването през юли в края на приключилия политически сезон. Парламент и правителство Докато в началото на мандата доверието към парламента беше трайно по-близо до 30%, а недоверието беше трайно под 70%, сега съотношението е 21% доверие и 71% недоверие, показват данните. Според социолозите периодът на \"стопляне\" спрямо народните представители изглежда окончателно отминат. Председателят на Народното събрание  получава през юли 19% доверие, 55% недоверие, 15% се колебаят, а останалите не я познават. Според авторите на проучването резултатът е по-скоро задоволителен на фона на доверието в други политически фигури в България.      Отношението към парламента и към правителството по традиция се движат синхронно, като парламентът явно се възприема традиционно по-зле – вероятно защото е смятан за фокус на партийността, а и поради липса на конкретна фигура, която да му придава част от своята лична популярност, както това се случва с други институции, коментират социолозите. Правителството завършва политическия сезон с 29% доверие срещу 62% недоверие. Спад ясно бе отчетен през пролетта на 2019 г., което вероятно се дължи на поредицата от скандали в този период, припомнят авторите на изследването. Според тях изборните резултати и започващият летен сезон обаче, като че ли влияят благоприятно и водят за стабилизиране на доверието в правителствената институция. Но дори и това стабилизиране не отменя обичайното плавно \"износване\" на популярността – което се случва в хода на всеки мандат. За сравнение: в първите месеци и години на мандата си кабинетът \"Борисов 3\" имаше нива на доверие традиционно над 30%, а недоверието не превишаваше 60%. Основни личности Традиционно високо доверие получават фигури, които стоят по-скоро извън ежедневния непосредствен политически дебат. С по-ниско доверие са личности на по-оперативни ръководни постове и личности, които по-отдавна са в политическия процес, се вижда от резултатите. Социолозите отбелязват, че при доверието в партийните фигури значение играят електоратите – колкото по-голяма е една партия, толкова повече доверие би получил съответният лидер. Затова и автоматичното сравняване и \"класиране\" едва ли е най-правилният подход.  с положителни оценки традиционно в полето между 50 и 60%, са и двете обществени фигури, които имат положителен рейтинг, т.е. доверието е повече от недоверието. При всички останали недоверието по традиция е повече от доверието и това е стандартната ситуация в страната. Президентската институция традиционно има по-високо доверие в сравнение с правителство и парламент, но в предходния мандат (на Росен Плевнелиев) беше загубила трайно доверие, припомня \"Галъп\". Въпреки че има моментни колебания в доверието към държавния глава, президентът завършва политическия сезон без съществена загуба на доверие спрямо предходни периоди. При Манолова в годините пък настъпи подобряване на показателите за доверие, коментира социологическата агенция.      С близки стойности на положителни и отрицателни оценки – което според социолозите е добър рейтинг за българските стандарти – е   Седмици преди дадената снощи заявка за влизане в политическия живот неговият рейтинг е един от най-високите в страната. Обяснението на социолозите е в това, че телевизионният водещ още не е пряко намесен в политическия процес. Кметът на София Йорданка Фандъкова през юли 2019 г. получава 31% доверие и 47% недоверие. В самата София доверието във Фандъкова не е по-високо от това в страната, но недоверието към нея преминава над 50%. Сред партийните лидери, водещ по доверие остава премиерът   който получава 30% при 54% недоверие и 16% колебаещи се. Той е единствената напълно разпознаваема личност – липсват хора, които не могат да отговорят какво мислят за него. Борисов продължава да поддържа сравнително висок рейтинг с лек спад през пролетта, което отново вероятно се дължи на скандалите от този период. Традиционно около една трета от българите симпатизират, а над 50% са настроени отрицателно към премиера и лидер на ГЕРБ.  се движат в \"пакет\" с доверие над 20% от пълнолетните българи, което според социолозите е сравнително добър атестат. Подобни нива има и еврокомисарят по цифровата икономика и общество Мария Габриел, но тя е сравнително слабо разпознаваема.", "date": "2019.08.01", "title": "\"Галъп\": Доверието към правителството и парламента се \"износва\""}
{"url": "https://www.dnevnik.bg/evropa/2019/08/01/3946092_detski_gradini_v_laipcig_poluchiha_zaplahi_sled_plan/", "text": "Германската полиция започна разследване, след като две детски градини в източния град Лайпциг получиха заплахи след решението  да премахнат свинското месо  от обедното меню на децата, предаде ДПА. Преди около три седмици родители получиха писмо от управата на градините, че \"от уважение към променящия се свят от 15 юли ще се сервират само ястия и закуски, които не съдържат свинско месо\". За готвената промяна съобщи най-напред вестник \"Билд\", който написа, че това се правело заради две мюсюлмански деца.  Заради разгорещените реакции полицията в Лайпциг изпрати патрулни коли, които да охраняват двете градини, за да ги предпази от \"възможни опасности\". Вълната от възмущение принуди ръководствата на двете градини да замразят плановете си. Новината на вестник \"Билд\" се разпространи бързо в социалните мрежи, а хаштагът #Schweinefleisch (свинско месо) бе най-споделяният в \"Туитър\". Кметът на Лайпциг Буркхард Юнг публикува документация за заплахите във \"Фейсбук\". \"Нямам думи\", написа той, като добави, че градините са получили повече заплахи, отколкото е посочил там. \"Упадъкът на Запада и опасностите за нашите свободи не идват от тези, които по каквито и да било причини може да имат различна култура на хранене от предлаганата на традиционната германска трапеза, а от тези, които са загубили моралния си компас и приличие\", написа Юнг във \"Фейсбук\".", "date": "2019.08.01", "title": "Детски градини в Лайпциг получиха заплахи след план за махане на свинското от менюто"}
{"url": "https://www.dnevnik.bg/bulgaria/2019/08/01/3946103_bnt_obiavi_konkurs_za_predavane_za_razsledvashta/", "text": "Управителният съвет на Българската национална телевизия обяви конкурс за предаване за разследваща журналистика. Концепции се приемат както от журналисти от обществената медия, така и от външни автори и продуценти. Новината беше публикувана днес на сайта на БНТ. Решението на управителния съвет е взето на 30 юли, а проекти се приемат в деловодството на телевизията на ул. \"Сан Стефано\" 29 не по-късно от 30 септември. Конкурс за предаване за разследваща журналистика беше обявен и през месец януари тази година, но до неговия краен срок (30 март) не бяха получени предложения. Паралелно с обявяването на конкурса  през януари БНТ свали предаването \"Открито с Валя Ахчиева\" от екран . Причината беше неизлъчено продължение на нейно разследване на незаконен бетонов възел в сливенското село Ябланово. Първоначално от обществената медия обявиха, че това е само \"временно\", докато трае конкурсът, \"за да се осигури максимална равнопоставеност при кандидатстването\". Предаването обаче така и не беше върнато в ефир. През март Ахчиева се оплака, че се прави опит за репресия срещу нея, докато от обществената медия отвърнаха, че тя не е спазила част от задълженията си, което е довело на непредвидени разходи по бюджета на телевизията. Те съобщиха, че сумата е в размер на 960 лв. Тогава от БНТ коментираха и че трудовият договор на Ахчиева не е прекратен. \"Открито с Валя Ахчиева\" е едно от най-старите предавания на телевизията. То започва да се излъчва през 1994 г. ", "date": "2019.08.01", "title": "БНТ обяви конкурс за предаване за разследваща журналистика"}
{"url": "https://www.dnevnik.bg/detski_dnevnik/2019/08/01/3946158_sled_treto_klasirane_v_gimnaziite_v_sofiia_ima_nad_850/", "text": "След третото класиране за прием след седми клас в гимназиите в София има над 850 свободни места. По три свободни места има в две от най-желаните училища - Софийската математическа гимназия и 91-а Немска езикова гимназия \"Проф. д-р Константин Гълъбов\", съобщи началникът на Регионалното управление на образованието в София Ваня Кастрева пред БНТ. В същото време некласираните ученици са 386. Закрити са 15 паралелки в професионални гимназии. Предстои последният етап - т.нар. директорско класиране, което е децентрализирано, т.е. се прави в училищата. Крайният срок за прием на ученици е 10 септември.", "date": "2019.08.01", "title": "След трето класиране в гимназиите в София има над 850 свободни места"}
{"url": "https://www.dnevnik.bg/biznes/2019/08/01/3946168_agenciiata_za_privatizaciia_smiata_che_bulgartabak/", "text": "Агенцията за приватизация и следприватизационен контрол не смята, че са нарушени клаузи от договора за приватизацията на \"Булгартабак холдинг\" - в миналото държавен монополист на цигарения пазар, съобщи  \"Капитал\".  Според приватизационния договор фабриките на холдинга, свързван с депутата от ДПС Делян Пеевски, трябва да запазят предмета си на дейност до 2021 г., в противен случай дължат неустойка в размер на заплатената сума при покупката, която е 100 млн. евро. Софийската фабрика беше окончателно затворена през 2016 г., а теренът й беше разчистен от сгради, за да послужи за нов строеж. През 2017 г. \"Булгартабак\" продаде марките си цигари на световния лидер Britsih American Tobacco и до миналата година тези брандове се произвеждаха по договор в Благоевград. Фабриката там затвори в началото на годината, а самият \"Булгартабак холдинг\" преди три месеца дори промени името си и то вече няма нищо общо с цигарите. Първоначалният купувач BT Invest вече няма участие в холдинга. В отговор на запитване на \"Капитал\" Агенцията за приватизация е отговорила, че са \"извършени насрещни проверки и е изискана информация и от други институции, която потвърждава, че дружеството осъществява производствена дейност, поради това не се е наложило проверка на място в предприятието\". В допълнение от агенцията казват, че частичното прекъсване на производствената дейност не е основание за налагане на санкции по приватизационния договор. Отбелязват, че спирането на производствената дейност през 2019 г. и изпълнението на оставащите задължения ще бъдат отчетени до 30 юни на 2020 г. Още по темата четете  тук. ", "date": "2019.08.01", "title": "Агенцията за приватизация смята, че \"Булгартабак\" работи"}
{"url": "https://www.dnevnik.bg/evropa/2019/08/01/3946178_ispaniia_vuvejda_dronove_za_da_sledi_za_shofyori/", "text": "Испания започва от днес да използва дронове, за да наказва нарушенията на правилника за движение по пътищата, предаде \"Франс прес\". Три дрона, оборудвани с камера с висока резолюция, започват да патрулират над улиците, за да засичат опасно поведение, първо на Канарските острови, а после системата ще бъде пусната и в останалата част на страната. Това обясни пред \"Франс прес\" говорител на Генерална дирекция за движение по пътищата (DGT). Властите планират да поръчат още 20 дрона. Испания вече използва 11 дрона, за да наблюдава пътищата, но сега за пръв път тези машини ще се използват и за санкциониране на нарушенията. Дронове вече се използват за целите на пътната безопасност, най-вече в няколко китайски града. Устройствата започват да навлизат и в Европа с експериментални програми във Франция и Великобритания. Един служител управлява дрона, а друг преглежда изображенията, уточни пред \"Франс прес\" друг говорител на испанската агенция. Дроновете ще дадат възможност бъдат засичани нарушения като опасни изпреварвания, неспазване на знака стоп, използване на мобилен телефон по време на шофиране и непоставяне на предпазен колан. Те все още няма да засичат превишена скорост, уточни говорителят. Генерална дирекция за движение по пътищата очаква 47 милиона летовници да поемат през август по испанските пътища, по които през 2018 година загинаха 1180 души. /БТА", "date": "2019.08.01", "title": "Испания въвежда дронове, за да следи за шофьори нарушители"}
{"url": "https://www.dnevnik.bg/photos/2019/08/01/3945601_fotogaleriia_vodolazi_chistiat_koralovi_rifove_ot/", "text": "Подобно многоцветни на коралови рифове те се полюляват под морските течения. Само че не са естествено формирани векове наред рифове, а пластмасови торбички и отпадъци на дъното на Егейско море, натрупани сред срутването във водата на сметище преди 8 години.", "date": "2019.08.01", "title": "Фотогалерия: Водолази чистят \"коралови рифове от пластмаса\" в Гърция"}
{"url": "https://www.dnevnik.bg/razvlechenie/2019/08/01/3946162_ruski_aktyor_izigral_piian_policai_beshe_osuden_na_8/", "text": "Руски актьор от водещ театър беше осъден на 8 дни лишаване от свобода, защото е изиграл пиян полицай в аматьорско хумористично видео. Дмитрий Смолев беше признат за виновен за уронване на престижа на руската полиция и нелегално носене на полицейска униформа, предаде Би Би Си. Актьорът играе главна роля в постановката \"Дюма\" по пиеса на драматурга Иван Окхлобистин в известния театър \"Современник\". Във видеото с времетраене под една минута Смолев се клатушка и пуши цигара. То е било публикувано от блогър в социалната мрежа TikTok. В интервю по руска телевизия Смолев каза, че блогърът го е помолил да участва в клипа като услуга и му е дал полицейската униформа. Актьорът не е знаел, че клипът ще бъде качен в интернет. Театър \"Современник\" излезе с позиция, че \"разбира как непознаването на руските закони (какъвто е случаят с актьора Дмитрий Смолев) не освобождава никого отговорност\". Но според него артистът и партньорът му в този клип не са познавали законите и не са добавили надписи към видеото, от които да се разбере, че става дума за \"актьорски скеч\".  В изявлението е отбелязано, че \"клипът е дори талантлив\" и \"е наистина жалко, че това не е театрална работа на Дмитрий Смолев\".", "date": "2019.08.01", "title": "Руски актьор, изиграл пиян полицай, беше осъден на 8 дни затвор"}
{"url": "https://www.dnevnik.bg/bulgaria/2019/08/01/3946218_holding_varna_shte_stroi_spa_centur_vurhu_teren_na/", "text": "В близките месеци край брега в северната част на варненската Морска градина ще започне строителството на развлекателен, спортен и СПА център. Това показва отразеното в инвестиционно предложение на дружеството \"Холдинг Варна\", представено в Районната инспекция по околната среда и водите. Бъдещият комплекс трябва да има три етажа – един подземен и два надземни, басейни, водни пързалки, ресторант, бар и др. Инвестиционното намерение вероятно е част от на \"Холдинг Варна\", свързан с групата дружества около \"Химимпорт\". При първоначалното му представяне преди повече от десет години той предвижда в северната част от крайморската зона във Варна да бъдат построени яхтено пристанище, спортни и развлекателни съоръжения, медицински комплекс, три аквапарка, заведения за хранене, рибарско селище с борса и дори офиси на \"Морска администрация\". До този момент обаче нито един от тези проекти не е реализиран. Имотът, в който вече се извършва водовземане за нуждите на бъдещия атракцион, е част от общо 118 дка крайбрежни терени, на цена около 50 евро за кв.м от бившия областен управител на Варненска област Христо Контров (ДПС). Сделката беше извършена тихомълком в самия край на управлението на т.нар. тройна коалиция през лятото на 2009 г. Оказа се, че продажбата е станала по настояване на тогавашния шеф на агенцията за инвестиции Стоян Сталев с мотива, че през 2007 г. \"Холдинг Варна\" е получил за проекта си \"Алея Първа\" на стойност 73 млн. лв. сертификат за инвеститор първи клас. Това бе направило възможно и елиминирането на евентуални конкуренти при продажбата на земята. За извършването на сделката беше допуснато Въпросните терени бяха изключителна държавна собственост, тъй като са отвоювани от морето в продължение на години с брегоукрепителни съоръжения. По тази причина за деактуването им в частна държавна собственост бе необходимо изрично решение на Министерския съвет, каквото всъщност няма. когато стана известно, че през главата на тогавашния регионален министър Росен Плевнелиев Районната дирекция \"Национален строителен контрол\" (РДНСК) и главният архитект на Варна бяха издали пет разрешения за строителство в спорните терени. Стигна се дотам, че по този повод Плевнелиев дори публично поиска оставката на варненския кмет Кирил Йорданов.      Справка в кадастралните и геодезичните регистри показва, че имотът, в който сега \"Холдинг Варна\" възнамерява да строи воден атракционен парк, също е бил отвоюван от морето и по тази причина не би следвало да подлежи на продажба без санкция на правителството. Налагането на кадастралната карта върху едромащабна геодезична карта от 80-те години на миналия век, с която \"Дневник\" разполага, показва, че по това време очертанията на въпросния терен се намират в акваторията на Черно море. Независимо от всичко това обаче воля за ревизия на очевидно скандалната сделка не проявиха нито трите правителства на Бойко Борисов след 2009 г., нито това на Пламен Орешарски през 2013–2014 г.", "date": "2019.08.01", "title": "\"Холдинг Варна\" ще строи СПА център върху терен на \"Алея Първа\""}
{"url": "https://www.dnevnik.bg/sport/2019/08/01/3946204_snimka_na_denia_kiril_nikolovdizela_na_skorost_po_e4/", "text": "Точно в 12 ч. Кирил Николов-Дизела започна   си да измине българската част на международния маршрут Е4 за под два дни. Той стигна до хижа \"Алеко\" и преодоля Черни връх, като в момента се движи в планината Верила.", "date": "2019.08.01", "title": "Снимка на деня: Кирил Николов–Дизела на скорост по Е4"}
{"url": "https://www.dnevnik.bg/bulgaria/2019/08/01/3946235_varna_odobri_kupuvaneto_na_blizo_90_elektricheski/", "text": "Общинският съвет на Варна даде съгласието си общината да кандидатства за финансиране в размер на 70 млн. лв. от оперативна програма \"Околна среда 2014 - 2020\" за покупката на нови електрически автобуси и тролейбуси. С парите трябва да бъдат купени ориентировъчно на 54 съчленени, 23 солови електробуса и 10 тролейбуса. С парите от финансовата помощ по оперативна програма \"Околна среда 2014 - 2020\" предстоят купуването, доставката и монтажът на оборудване, съоръжения, обзавеждане и техника, необходима за поддръжка и обслужване на електрически превозни средства, станциите и точките за зареждането им, ремонт и подмяна на съществуващата контактна мрежа на градския транспорт. за подаване на проектното предложение на община Варна в Министерството на околната среда и водите е 30 август т.г. Срокът за изпълнение на проекта започва да тече от датата, вписана в административния договор за безвъзмездна финансова помощ. Общо 390 млн. лв. по оперативна програма \"Околна среда 2014 - 2020\" да бъдат насочени към проекти за екологично чист градски транспорт в 11 общини у нас. Ocвeн Bapнa бeнeфициeнти пo пpoцeдypaтa ca Бypгac, Bpaцa, Πepниĸ, Πлeвeн, Pyce, Cливeн, Cтapa Зaгopa, Cтoличнaта oбщинa, Xacĸoвo и Шyмeн. С новите превозни средства автопаркът на общинската фирма \"Градски транспорт\" ЕАД ще бъде твърдят от варненската община. По проекта \"Интегриран градски транспорт на Варна\", финансиран по оперативна програма \"Регионално развитие\", вече бяха доставени 88 автобуса и 30 тролейбуса за градския транспорт в града. Извън доставката на превозните средства обаче най-големият проект с европейско финансиране, по който Варна е работила до момента, се оказа Той бе на стойност 115 млн. лв. и включваше десет компонента. Те трябваше да осигурят възможности за автоматична продажба на билети, за преминаване на автобусите на градския транспорт с предимство през кръстовищата, за информация в реално време за движението им между спирките и за създаването на бърз автобусен коридор между двете най-отдалечени точки на града (BRT). Освен това с парите по проекта трябваше да бъде извършена рехабилитация на пътни отсечки по трасето на коридора, да се създаде център за управление на интегрираната система за градски превози, да се ремонтира автобусното депо на общинския превозвач \"Градски транспорт\",  да се изградят велоалеи  и др. Но въпреки че още през 2016 г. проектът а бюджетът му от 115 млн. лв. като \"успешно усвоен\", високоскорстното автобусно трасе между кварталите \"Владиславово\" и \"Бриз\" няма, не работи и системата за осигуряване на зелен сигнал по кръстовищата за автобусите на градския транспорт, няма го предвиденото по проекта асфалтово покритие против замръзване по спирките, нито рампи за по-лесно качване в автобусите на инвалидни и бебешки колички.", "date": "2019.08.01", "title": "Варна одобри купуването на близо 90 електрически автобуси и тролеи"}
{"url": "https://www.dnevnik.bg/analizi/2019/08/01/3946231_napuskam_suda_za_da_se_boria_da_se_zavurne/", "text": "                         Току-що подадох оставка като съдия. Тръгвам си от съдебната система, а Пламен Георгиев се завръща в нея, за да заеме достойно мястото си на прокурор. Каква ирония! Тръгвам си от съда, но сърцето ми остава завинаги там. Правя го, за да работя за промяна, която ще позволи в съдебната система да влизат и да остават почтените, независими и компетентни магистрати. Излизам, за да се боря в съдебната система да се завърне справедливостта. Ето заявлението ми до ВСС: Уважаеми членове на Съдийската колегия на ВСС, Подавам оставка като съдия в Софийския районен съд, считано от 02.09.2019 г., поради което моля да бъда освободен от тази длъжност от посочената дата. Причината да напусна професията, която упражнявам повече от 16 години, и която винаги ми е носела удовлетворение е, че честта и достойнството не ми позволяват да наблюдавам как Състоянието на съдебната система постоянно се влошава, което личи ясно и от последната номинация за главен прокурор. Илюзия е да се мисли, че може да има смели, независими и справедливи съдии в една силно корумпирана конструкция, която е ръководена от политически зависим Висш съдебен съвет (ВСС), голяма част от членовете на който по правило са лишени от професионални способности и мотивация да защитават и отстояват независимостта на съдебната власт и да приемат решения, които да осигурят на гражданите независим, справедлив и ефективен съд. Вместо това ВСС се превърна трайно в репресивен орган спрямо онези магистрати, които отстояват върховенството на правото и независимостта си, защитават своята чест и достойнство. Самият аз станах обект на отмъщение и системна репресия от членове на ВСС, които не можаха да приемат, че не съм готов да бъда зависим. Името ми беше очерняно не само от обслужващи задкулисието медии, за което не получих защита от ВСС, но и от членове на самия съвет. ВСС превърна дисциплинарните производства срещу мен, които, въпреки настояването ми, не приключва повече от две години, в инструмент за тормоз. Израждането на ВСС е резултат преди всичко от доминиращото политическо участие в него, както и от начина, по който биват избирани членовете на ВСС от парламентарно представените политически сили – непрозрачно и недостойно. При последната процедура за избор на членове на ВСС пред Народното събрание нито номинираните, нито номиниращите, проявиха доблест и професионална чест На кандидатите не беше дадена реална възможност да изложат в Народното събрание разбиранията си за управление на съдебната система, което унизително положение те мълчаливо приеха. В резултат на това за пореден път бяха избрани членове на ВСС, повечето от които не само нямат никакъв управленски опит, но и никога преди това не са артикулирали нито един проблем на съдебната система. Тези членове на ВСС не само зачеркнаха с лека ръка професионалната си репутация, но нанесоха огромни вреди на цялата съдебна система. Повече от две години след избора на членове от магистратите не са направени необходимите законодателни промени, които да гарантират, че използваната система за дистанционно електронно гласуване е сигурна и всички, излъчени от съдебната система членове на ВСС, са избрани от магистратите, а не от някой друг. При това положение не са изненада постоянните скандални непрозрачни решения на ВСС, системното погазване на съдийското самоуправление при назначаването на административни ръководители (спомнете си назначенията на изпълняващ функциите председател на Софийския районен съд, както и на председател на Софийския градски съд), нежеланието и неспособността на ВСС и Инспектората му да прилага решително закона по случаи като \"Яневагейт\" и \"ЦУМгейт\" и др. Убеден съм, че без промяна на сбърканата конституционна уредба и създадените в рамките на нея задкулисни отношения, главният прокурор, независимо от неговото име, поради неограничената си власт и липса на механизъм за обществен контрол, ще продължи да бъде Затова и политическите и задкулисни домогвания към този пост са толкова безпардонни. Прокуратурата все повече ще доминира над съда. Съдебната система все повече ще губи съпротивителните си сили и способността да се изчиства от зависимите и неспособни магистрати и съдебни служители. Страхът, апатията и бюрократично отношение към работата все повече ще взимат превес над смелостта, ангажираността за решаване на проблемите на съдебната власт и жаждата за справедливост у магистратите. През целия си професионален живот работих за подобряване на съдебната система и за реформа отвътре, но е ясно, че проблемът е преди всичко политически. Съдебната власт е изключително важна за живота на гражданите, както и за самия мен, но нейното нормално функциониране е невъзможно без законосъобразното и почтено функциониране на другите две части на държавната власт – законодателната и изпълнителната, които трябва да осигуряват такива условия, че да може съдебната система да работи в интерес на гражданите. Звучи парадоксално, но за да отстоявам своя професионален съдийски етос, независимост и себеуважение, се налага да премина към действия, които са във формално противоречие със статута ми на съдия. За мен е въпрос на дълг да се включа активно в обществено-политическия живот и да работя за политическа промяна, без която не може да бъде извършена жизненоважната за обществото съдебна реформа. Вярвам че разнообразният ми опит в съдебната система като младши съдия, районен съдия, зам.-председател и ръководител на наказателното отделение, както и председател на СРС, и познаването на проблемите на съдебната система, ще бъдат от полза за българските граждани. Тръгвам си от съда, но сърцето ми остава завинаги там.", "date": "2019.08.01", "title": "Напускам съда, за да се боря да се завърне справедливостта"}
{"url": "https://www.dnevnik.bg/razvlechenie/2019/08/01/3946230_posmurtno_izleze_nova_pesen_na_iavro_zahariev_ot/", "text": "Нова песен на починалия в началото на април вокалист на Gravity Co Явор Захариев излезе днес. Тя е записана съвместно с дуото Sugar DJ’s още през 2011 г., но е завършена чак сега. Песента се появява с разрешението на членовете на групата и на сестрата на певеца, съобщиха Антон Христов и Иван Соколов, които стоят зад проекта. Те се запознават с Явор Захариев по време на участие на Gravity Co. Тогава вокалистът проявява интерес към тяхната музика, избира един от готовите им инструментали и импровизира върху него. Песента се казва One Thing и е завършена преди броени дни. Явор Захариев почина на 38-годишна възраст на 5 април тази година. Два дни по-рано той беше приет в реанимацията в \"Пирогов\" с опасност за живота, след като беше открит в безпомощно състояние в дома си. В интервютата си след 2010 г. Захариев беше една от малкото публични личности в България, която открито говореше за личните си проблеми, като зависимостта си към хероина и многобройните опити да я победи.  Gravity Co. бяха една от първите групи в страната, които създадоха звученето си, смесвайки електронна музика и алтернативен рок. Песента им Wings стигна до ефира на MTV, а те на няколко пъти свириха и извън България. ", "date": "2019.08.01", "title": "Посмъртно излезе нова песен на Явор Захариев от Gravity Co"}
{"url": "https://www.dnevnik.bg/gradska_sreda/2019/08/01/3946224_komitet_lozenec_sudut_dokaza_che_deputatite_sa/", "text": "Решението на Административен съд - София–град,  с което се отменя заповедта  на Дирекция за национален строителен контрол (ДНСК) за спиране строителството на \"Златен век\", доказва, че има \"поправка \"Артекс\" на Закона за устройство на територията, обяви инициативният комитет \"Лозенец\". \"Едно е ясно - без тази поправка няма как да говорим за разрешение за строеж от 2007 г. да е валидно до 2028 г. и съдът съзнателно или не капитализира \"Апартаментгейт\", обобщават активистите, които организираха гражданските протести срещу строежа на 120-метровата сграда в \"Лозенец\". Според тях заповедта на ДНСК от април за временно спиране на строежа е имала явни \"пороци\" и още тогава те са обявили, че тя ще падне в съда, \"не защото няма правни аргументи за спиране на строителството\", а заради несръчното й формулиране - умишлено или неволно, от страна на строителния контрол. В процеса на делото станало известно, че когато в съдебната зала \"Артекс\" излагат своите аргументи, юристите на ДНСК не са ги оспорвали. А ключовият въпрос е докога е срокът на строителното разрешение. На 23 юли ДНСК пусна прессъобщение, в което дава тълкувание, че \"Златен век\" има валидно разрешение. Това влиза в пълно противоречие с позицията на регионалния министър Петя Аврамова, както и със заявлението на премиера Бойко Борисов, че няма \"поправка \"Артекс\". Призивът на гражданския комитет е депутатите, гласували изменението на текста на чл.153 на Закона за устройство на територията, с което се удължава срокът на разрешителното за строеж от 5 на 10 години, да докажат, че не са планирали поправката \"Артекс\". \"Нека докажат, че евтините апартаменти не са им повлияли на начина на гласуване и така няма да си говорим, че разрешение за строеж, издадено през далечната 2007 г., може да е валидно чак до 2028 г.\", обръщат се от \"Лозенец\" към народните представители. Активистите очертават парадоксалната ситуация сега, в която политиците си запазили купените евтино апартаменти, инвеститорът \"Артекс\" си осигурил продължаване на строежа на небостъргача, а гражданите, протестиращи срещу своеволията на властта, имат заведени дела за уронване престижа на фирмата инвеститор за 100 хил. лв. От инициативния комитет \"Лозенец\" очакват смяна на сегашния директор на ДНСК арх. Иван Несторов, като неговият наследник на поста да възложи на компетентна адвокатска кантора обжалването на съдебното решение на Административния съд - София-град, от 31 юли. \"Сегашното ръководство на ДНСК защитава единствено тесни частни интереси и не прави нищо, за да спре незаконното строителство в страната\", заявяват от \"Лозенец\". Днес от ДНСК обявиха, че като получат решението на съда от снощи, според което спирането на целия строеж е твърде крайна мярка срещу установените нарушения, ще решат дали да го обжалват пред ВАС. Самият проект за 120-метровата сграда \"Златен век\" до хотел \"Маринела\" (бившия \"Кемпински-Зографски\") е получил първото си строително разрешително през януари 2007 г. - само два дни преди да влязат в сила ограниченията в Закона за устройството и застрояването на Столичната община за височина на сградите до 26 м в кв. \"Лозенец\".", "date": "2019.08.01", "title": "Комитет \"Лозенец\": Съдът доказа, че депутатите са гласували текст в угода на \"Артекс\""}
{"url": "https://www.dnevnik.bg/bulgaria/2019/08/01/3946259_sudiia_metodi_lalov_podade_ostavka_i_napuska_sistemata/", "text": "Съдията от Софийския районен съд и негов бивш председател Методи Лалов напуска съдебната система. Той е подал оставката си пред Висшия съдебен съвет. Това съобщи самият той на страницата си във фейсбук. Лалов казва, че си тръгва от съдебната система, а бившият шеф на антикорупционната комисия Пламен Георгиев се завръща в нея, \"за да заеме достойно мястото си на прокурор\". По-рано днес стана известно, че Георгиев е  поискал да се върне в Специализираната прокуратура , а в понеделник прокурорската колегия ще заседава извънредно с една-единствена точка – молбата му да бъде назначен като прокурор. Съдия Лалов пише, че си тръгва от съда, но сърцето му остава завинаги там. \"Правя го, за да работя за промяна, която ще позволи в съдебната система да влизат и да остават почтените, независими и компетентни магистрати. Излизам, за да се боря в съдебната система да се завърне справедливостта\", добавя съдия Лалов. В заявлението си до Висшия съдебен съвет той е посочил, че моли да бъде освободен от поста, считано от 2 септември. \"Причината да напусна професията, която упражнявам повече от 16 години и която винаги ми е носела удовлетворение, е, че честта и достойнството не ми позволяват да наблюдавам как съдебната власт прави поредната крачка към своята гибел\", пише до ВСС Лалов. Мотивите за оставката и пълния текст в заявлението до Съдийската колегия на ВСС четете  тук .", "date": "2019.08.01", "title": "Съдия Методи Лалов подаде оставка и напуска системата"}
{"url": "https://www.dnevnik.bg/analizi/2019/08/01/3946249_prokuraturata_ni_vuvlicha_v_zakon_na_lincha/", "text": "                         Само ден след като Специализираната прокуратура съобщи, че обвиняемите за теча на лични данни от НАП са ги разпратили на избрани световни и национални медии, институцията ги \"надцака\" с броя на писмата, с които разпрати днес прессъобщение с приложени писмени доказателства и свидетелски показания по делото. Оповести, че същото се гледа при закрити врата, тъй като съдържало данни, свързани с националната сигурност на страната, но доказателства по него вече са разпространени, при това с разрешението на наблюдаващия прокурор. Селектирано. Частично. Изрично се сочи, че същите щели тепърва да бъдат представени пред Специализирания наказателен съд по повод протеста на Апелативната специализирана прокуратура срещу определените мерки за неотклонение \"парична гаранция\" на собственика на \"ТАД груп\" Иван Тодоров и двама от служителите във фирмата. С други думи, Още по-малко пък обвиняемите са имали възможност да се запознаят с тях, нито да дадат становище относно тяхната относимост и допустимост. Не е нужно да разполагаш със специални познания в областта на правото, за да изпаднеш в недоумение и да се запиташ какво точно става. Каква ще да е тази процедура, която допуска подобна немощ на обвинителния орган да се превърне в борба за оцеляването му. Закон на линча! Това е, към което ни въвлича да участваме обвинението в момент на криза. Излиза по собствена инициатива да води процес извън съда и измества битката на терена на публичното пространство. Едностранно. Без обвиняемите да имат равенство на средствата. Без състезателност. Без да има значение правото на достъп до съд. Без дори да има значение съдът и противно на правилата за водене на наказателен процес. При тези обстоятелства срещу които е повдигнато държавно обвинение, а процесът вече се води извън съда, което пък от своя страна води до опасност от лишаването им от справедлив съдебен процес. Не бих искала да съм в положението на техните адвокати, които следва да използват само позволени от закона средства за защита, следователно не могат да си позволят да вземат становища по доказателства, непредставени по предвидения в закона ред. Не бих искала и да допускам, че върху съдебния състав се оказва натиск, а същевременно законът изисква да се предпази от обществените настроения и каквито и да е било други влияния, за да води безпристрастно процеса. Защото, както се казва, влезе ли общественото мнение в съдебната зала, от нея излиза справедливостта. Изглежда сякаш на Специализираната прокуратура е убягнало, че правораздаването по наказателни дела се осъществява само от съдилищата (чл. 6 НПК), и публичният линч е недопустим; че съдебното производство заема централно място в наказателния процес, а досъдебното производство има само подготвителен характер (чл. 7 НПК); че съдебното производство е състезателно и страните в съдебното производство, включително и прокуратурата, имат равни процесуални права (чл. 12 НПК); че обвиняемият се смята за невинен до установяване на противното с влязла в сила присъда (чл. 16 НПК). както казваше един по-мъдър човек от мен. Защото принципът за \"публичност\" е изрично уреден в чл. 20 от НПК и чл. 6 §1 от Европейската конвенция за правата на човека (ЕКПЧ) и той касае съдебния процес, а не досъдебното производство, което се води от прокуратурата. При това целта на изискването за публичност е да направи правосъдието \"видимо\", поддържайки вярата на обществото в справедливостта. Публичният характер на производството пред органите на съдебната власт защитава страните по делото срещу тайно правораздаване без обществен контрол (в този смисъл ЕСПЧ се е произнесъл с Решения по Diennet v. France и Fazliyski v. Bulgaria, жалба № 40908/05). Децибелите по този случай стигнаха нива, в които вече е все едно кой какво говори. Ето защо е важно да запазим институциите си и вярата в справедливото и доброто. Един от класиците проф. Рудолф фон Йеринг напомня, че \"Справедливостта в едната си ръка държи везната, с която отмерва правото, в другата има меч, с който го защитава. Мечът без везната е голо насилие, везната без меча е немощ на правото.\" Нека оставим мечът и везната на съда!", "date": "2019.08.01", "title": "Прокуратурата ни въвлича в закон на линча!"}
{"url": "https://www.dnevnik.bg/bigpicture/2019/08/01/3946135_nai-dobrite_snimki_na_dnevnik_prez_juli/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Надежда Чипева, Цветелина Белутова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2019.08.01", "title": "Най-добрите снимки на \"Дневник\" през юли"}
{"url": "https://www.dnevnik.bg/biznes/2019/08/01/3946258_dopulnitelnite_pari_za_tol_upravlenieto_shteli_da_se/", "text": "Отпуснатите с постановление на Министерския съвет 89 998 200 лв. за финансиране на дейностите на Националното тол-управление (НТУ) са за възстановяване на разходи, направени за сметка на бюджета на Агенция \"Пътна инфраструктура\" (АПИ) от началото на годината. Те ще се отпускат на части по бюджета на Министерството на регионалното развитие и благоустройството (МРРБ) на база фактическо изпълнение. Това съобщава управлението, след като вчера правителството реши да отпусне сумата. В съобщение до медиите се обяснява, че поради липса на аналог в България при изготвянето на бюджета за 2019 г. Министерството на финансите е планирало средствата за тола по централния бюджет, а не по бюджета на МРРБ с цел осъществяване на контрол на разходите за новосъздадената структура. Националното тол-управление е нова структура и затова бюджетът й не може да се планира детайлно на база минал опит. Агенция \"Пътна инфраструктура\" пък е второстепенен разпоредител с бюджетни средства към министъра на регионалното развитие и благоустройството. По тази причина отпуснатите пари се явяват допълнителни към бюджета на министерството, като част от тях са предназначени за възстановяване на разходи по договора за проектиране, изграждане и въвеждане на електронната система за събиране на пътни такси на база време и на база изминато разстояние и за обезпечаване на разходите за заплати на служителите. Миналата седмица  \"Капитал\" написа , че държавата е платила вече на консорциума, който изгражда тол-системата, 89 998 200 лева. Това е половината от общата сума по договор. Първоначално той предвиждаше 40% от сумата да бъде платена чак след заработване на системата за електронна винетка и монтиране на всички точки за контрол. През септември 2018 г. беше подписано допълнително споразумение между АПИ и Консорциум \"Капш Трафик Солюшънс\", като една от големите промени беше, че през май изпълнителят ще получи 50% от договорената цена. Приходите в бюджета от основната дейност на тол-управлението - от продажбата на винетки, до края на юли са 281 406 722 лв. Очакваните постъпления до края на 2019 г. от пътни такси са около 400 млн. лв., а прогнозните приходи от компенсаторни такси и налагани административни санкции и наказателни постановления в резултат от контролната дейност са над 4.3 млн. лв. Към края на юли събраните средства от компенсаторни такси са 2 247 237 лв. Тези приходи не могат да се използват за разплащане на разходи по договора с изпълнителя на смесената електронна система за събиране на пътни такси, тъй като могат да се разходват само за поддържането и строителството на републиканските пътища, уточняват от управлението. От началото на година  леките автомобили пътуват с електронна винетка . Въвеждането на заплащането за ползване на пътищата на база изминато разстояние за превозните средства с обща маса над 3.5 тона трябваше да стане в средата на август. Заради липсата на съгласие за тарифите и неяснота кои пътища да бъдат обхванати  парламентът реши тол-системата да заработи напълно на 1 март догодина . Тестовете на системата ще започнат на 16 август.", "date": "2019.08.01", "title": "Допълнителните пари за тол-управлението щели да се отпускат поетапно"}
{"url": "https://www.dnevnik.bg/sviat/2019/08/01/3945958_kitai_shte_izpolzva_turizma_kato_orujie_sreshtu_taivan/", "text": "Китай вади оръжието на туризма срещу Тайван: от днес Пекин забранява на гражданите си да пътуват до острова индивидуално, а управляващата партия на островната територия осъжда този политически натиск. Китайското министерство на културата и туризма обяви вчера на сайта си, че от 1 август преустановява издаването на пасавани на индивидуални туристи \"поради сегашните отношения между двата бряга\". Напрежението е високо между континентален Китай и тайванския президент Цай Ингвен, която от идването си на власт през 2016 г. отказва да признае принципа за единство на острова и континента в лоното на единен Китай, както настоява Пекин. Китайската народна република смята Тайван за своя провинция. Но територията е ръководена от съпернически режим, намерил убежище там, след като комунистите вземат властта на континента през 1949 г., след китайската гражданска война. Като се прицелва в туризма, Пекин, изглежда, желае да нанесе удар на тайванската икономика, която вече е в лошо състояние, и по този начин да дестабилизира Цай Ингвен. Нейната политическа сила - Демократичната прогресивна партия (ДПП), традиционно ратува за независимост на острова. Цай се надява да бъде преизбрана на следващите президентски избори през януари 2020 г. Неин основен опонент ще е Хан Коюй, кандидатът на Националистическата партия (Гоминдан), която се застъпва за прагматично сближаване с континентален Китай. Авторитарен режим \"С тази мярка (срещу туризма) Пекин се надява да настрои (тайванския) бранш на туризма, пътуванията и ресторантьорството срещу президента\", казва за АФП Джей Майкъл Коул - специалист по Тайван в Университета в Нотингам, в Англия. \"Може да се надяваме на възобновяване (на пътуванията), ако Хан Коюй бъде избран през януари\", посочва той. След изненадващото съобщение на Пекин вчера, реакциите в Тайван не закъсняха. Бюрото по туризъм каза, че съжалява за преустановяването на пътуванията и че очаква бързото им възстановяване, като се аргументира, че те не трябва да бъдат възпрепятствани от политически фактори. \"Тайван няма да се поддаде на този политически натиск и ще предложи гостоприемство на по-голям брой туристи от по-голям брой държави\", гласи осъдително изявление на ДПП, което критикува остро \"авторитарния режим\" в Пекин. Хан Коюй, съперникът на тайванската президентка, също осъди в изявление безполезната мярка, която ще създаде ненужни бариери пред пътуванията и общуването. От няколко години континентален Китай позволяваше на жители на 47 града да кандидатстват за пасавани, за да посетят Тайван като индивидуални туристи. Преди това китайците трябваше задължително да са част от организирана група. Начин на пътуване, който все още е много популярен, особено сред най-възрастните туристи. Военни маневри Китайското министерство на културата и туризма не спомена вчера тези групови пътувания до Тайван, което предполага, че те ще останат възможни. През последните години в знак на недоволство към Цай Ингвен Пекин прекрати официалните връзки с Тайпе, отне някои от последните дипломатически съюзници на Тайван и умножи военните маневри близо до територията му. Тази седмица на няколкостотин километра северно и югозападно от тайванските брегове също се организират две военноморски учения. Тайван вече преживя рязък спад на туристите от континентален Китай след идването на Цай на власт. Китайските специалисти отдават този спад на оказвания от Пекин натиск върху континенталните туристически агенции да ограничат пътуванията до острова. Населен с около 23 млн. души, голяма част от които са от китайския етнос хан като в континентален Китай, Тайван не е признат за независима държава от ООН. А Пекин редовно заплашва да прибегне до сила в случай на официално обявяване на независимост от Тайпе. /БТА", "date": "2019.08.01", "title": "Китай ще използва туризма като оръжие срещу Тайван"}
{"url": "https://www.dnevnik.bg/evropa/2019/08/01/3945836_polsha_osvobojdava_mladite_ot_danuk_vurhu_dohodite_za/", "text": "Да си млад човек в Полша никога досега не е било толкова изгодно. Нов закон, който влезе в сила в страната на 1 август, премахва данъка върху доходите за близо 2 милиона млади работещи поляци. Инициативата е опит на правителството да спре огромното изтичане на мозъци, което Полша преживява през 15-те години от присъединяването си към Европейския съюз. Премиерът Матеуш Моравецки заяви, че данъчното облекчение ще даде нови възможности на младите хора, които \"да се равняват на тези на Запад\". Поляците на възраст под 26 години, които печелят по-малко от 85 528 полски злоти (почти 20 хил. евро) годишно, от 1 август ще бъдат изключени от данъка върху доходите, който се равнява на 18%. Отстъпката е щедър жест, предвид че средната заплата в Полша е малко под 60 хил. злоти (малко под 14 хил. евро) годишно. Според разчетите на правителството 2 милиона души ще могат да се възползват от мярката.  Когато Полша и още седем страни от Централна и Източна Европа се присъединиха към ЕС през 2004 година, гражданите им получиха правото да работят из общността без необходимостта от разрешително за работа или виза.  Застъпвайки се за новия закон в парламента, Моравецки каза, че през последните 15 години 1.7 милиона души са напуснали Полша. \"Това е сякаш цялата Варшава е заминала... загубата е огромна. Това трябва да свърши, младите хора трябва да останат в Полша\", подчерта той. Масовото емигриране оказва \"През последните три (или) четири години започнахме да наблюдаваме недостиг на работна ръка и (осъзнахме), че имаме нужда тези хора да се върнат\", казва Барбара Янцевич, която ръководи подразделението за изследвания на икономиката и миграцията в Центъра за изследвания на миграцията във Варшава.  Кинга Китовска, на 22 години, е сред тези, които са напуснали страната. Преди време корпоративният анализатор пристига в Лондон, за да учи, и остава в британската столица, след като си намира работа във финансовия сектор. Макар да оценява предложението на правителството като щедро, то няма да е достатъчно, за да я убеди да се върне.  \"Не мисля, че това е начинът младите хора да бъдат накарани да останат в страната\", казва тя. \"Важно е да бъдат създадени възможности и да се отворят сектори, които в момента са привлекателни за младите хора\", допълва тя. Експертите по миграцията не са убедени, че стратегията ще проработи.  отбелязва Хедър Ролфи, която ръководи екипа за заетост и социална политика на Националния институт за икономически и социални изследвания в Лондон. \"Изследванията, които са направени за младите полски мигранти във Великобритания, показаха, че често младите хора гледат на миграцията като един вид ритуал за съзряване, като начин да се отделят от семействата си и да добият известна независимост\", посочва тя.  Китовска е съгласна с това твърдение. Заплатата, макар и важна, не е приоритет, обяснява младата жена. \"Търся по-скоро възможности, отколкото пари в краткосрочен план\", казва тя. Работата, която има в Лондон, дори не съществува в Полша. Повечето работни места, които се предлагат там във финансовия сектор, са в подразделенията, които остават зад кулисите на компаниите и всъщност не работят с клиенти.  От 2004 година Великобритания е най-популярната дестинация за полските имигранти и вече близо 1 милион поляци живеят там. Въпреки големия икономически напредък, който Полша постигна през последните години, заплатите във Великобритания все още са значително по-високи.  \"18-процентовото данъчно облекчение е голямо, но все още не е достатъчно за изравняване на неравенството (в доходите) между Полша и Обединеното кралство\", допълва Янцевич.  Данъчната отстъпка  е само част от множеството социални придобивки , които управляващата партия \"Право и справедливост\" обяви преди европейските избори през май. До ноември в страната трябва да се проведат и общи парламентарни избори. Правителството очаква социалният пакет, който включва и нови субсидии за семейства с деца, както и бонусни добавки към пенсиите, да струва 40 милиарда злоти.  Моравецки твърди, че реформите са инвестиция в обществото и икономиката. Законът спечели силна подкрепа в парламента, доминиран от \"Право и справедливост\", но срещна и известни критики. Опозиционният депутат Ришар Петру нарече мярката Той заяви пред парламента, че вместо да подобри положението на младите хора, скъпият нов закон вероятно ще доведе до намаляване на заплатите от работодателите и по този начин доходите на практика ще бъдат задържани на същото ниво. \"Какво ще се случи, когато те (младите служители - бел. прев.) навършат 26 години? Ще станат неизгодни, защото ще са твърде скъпи?\", допълни той.  Според Ролфи възрастовото ограничение вероятно ще изключи младите поляци, които вече са в чужбина и мислят дали да не се върнат в Полша. \"Моментът, в който хората започват да мислят дали искат да останат, или да се върнат в страната си, е малко по-късно в живота. Когато решават, че искат да имат деца - някъде към края на 20-те и началото на 30-те им години\", допълва тя.  Законът обаче може да помогне да помогне тези, които обмислят да заминат, да решат да останат в страната. \"Много по-важно е за тези, които все още са в Полша и не са имигрирали, тъй като се насърчава по-стабилна заетост, а и се предоставя известна полза... така че те може да са по-склонни да останат в Полша\", отбелязва Янцевич.  Дори ако тази политика не проработи както се очаква, Сривът в стойността на британската лира след референдума за Брекзит през 2016 година намали привлекателната сила на работата в Обединеното кралство. Атмосферата също се влоши. Дебатът около Брекзит бе насочен към миграцията и полицейската статистика показа, че докладваните престъпления от омраза срещу имигранти са нараснали рязко след референдума.  Объркването около Брекзит и бъдещата миграционна политика на страната вече отблъскват хората. Статистиката показва, че вече повече поляци напускат Великобритания, отколкото пристигат. Политиката за Брекзит на британското правителство и усещането за враждебност към мигрантите може да се окажат по-ефективни за връщането на полските емигранти у дома от всякакви данъчни отстъпки. ", "date": "2019.08.01", "title": "Полша освобождава младите от данък върху доходите, за да спре \"изтичането на мозъци\""}
{"url": "https://www.dnevnik.bg/sport/2019/08/01/3946279_arsenal_schupi_transferniia_si_rekord_za_napadatel_ot/", "text": "Арсенал\" счупи трансферния си рекорд, привличайки нападателя Никола Пепе от \"Лил\" за 80 милиона евро (72 милиона паунда). Роденият във Франция футболист е национал на Кот д’Ивоар, като направи сериозно впечатление в Лига 1 през последните два сеозна. Пепе е крило, но може да играе и на върха на атаката. В първия си сезон в \"Лил\" той реализира 13 гола в 36 мача, а през миналия 22 попадения в 38 срещи. Договорът на Пепе с \"Арсенал\" е за пет сезона. Трансферът му подобрява рекорда, поставен от клуба при привличането на Пиер-Емерик Обамеянг. Габонецът беше купен за 63.7 милиона евро през 2018 г. \"Никола е топ футболист, който беше искан от много големи отбори в Европа. Нашата цел беше да вземем играч от много висока класа и съм доволен, че го постигнахме. Никола ще добави много скорост и креативност в нашата атака, също и повече голове\", каза мениджърът Унай Емери. Според непотвърдена информация \"Арсенал\" е платил 20 милиона паунда веднага, а останалите 52 ще бъдат преведени на вноски на френския клуб.", "date": "2019.08.01", "title": "\"Арсенал\" счупи трансферния си рекорд за нападател от \"Лил\""}
{"url": "https://www.dnevnik.bg/biznes/2019/08/01/3946280_djef_bezos_se_razdeli_s_akcii_v_amazon_za_18_mlrd/", "text": "Основателят на компанията за онлайн търговия \"Амазон\" (Amazon) Джеф Безос е продал акции за 1.8 млрд. долара през последните три дни на юли, предаде \"Ройтерс\", цитирана от БТА.  Продажбата е намалила стойността на дела му в компанията, която е третата по пазарна капитализация в света, до около 110 млрд. долара.  Решението на Безос е част от одобрен по-рано план. Продажбата е била обявена пред регулаторните органи, като според документацията сега втори по значимост индивидуален акционер в компанията е бившата му съпруга Макензи. Нейният дял, получен по бракоразводното споразумение, в момента е на стойност над 37 млрд. долара.  Джеф Безос запазва лидерската си роля сред милиардерите в света, докато Макензи вече е 23-та в класацията, според данни на списание \"Форбс\".  Двойката обяви намерението си за развод през януари, припомня \"Ройтерс\".  Бизнесменът бе заявил по-рано, че всяка година ще продава акции за около 1 млрд. долара, за да финансира космическата си компания \"Блу ориджин\" (Blue Origin). Целта на компанията е в крайна сметка да намали цената за космическите пътувания до равнища, които ще позволят на милиони хора да живеят и работят в Космоса, според думите на Безос.", "date": "2019.08.01", "title": "Джеф Безос се раздели с акции в \"Амазон\" за 1.8 млрд. долара"}
{"url": "https://www.dnevnik.bg/analizi/2019/08/01/3946186_v_noviia_epizod_na_prokuraturata_opruskai_bivolu/", "text": "След неистовия фолклор, който сътвори само за денонощие изявлението на една прокурорка - забележителен кадър на спецпрокуратурата, ръководена довчера от номинирания за главен прокурор Иван Гешев, за потенциала на  поливните пръскачки  да дестабилизират политическата система, днес прокуратурата разпрати до медиите част от  доказателствата  си по разследването за кибертероризъм срещу тримата от фирмата \"ТАД Груп\". И, докато уверява в същото съобщение, че от файловете са заличени \"всички лични данни, факти и обстоятелства, които биха навредили интересите на трети страни\", спецпрокуратурата направи  нов гаф  : публикува ЕГН-тата на Сотир Цацаров, Бойко Борисов и Делян Пеевски. Пропуснали да заличат и части от файл, който е пътечка към сайт, в който могат да се видят личните данин на 2099 прокурори и следователи. Не се шегувам. Няма да споменавам, че бяха объркали и на колко от обвиняемите протестират мярката за неотклонение... За разлика от пръскачките на прокурор Стайкова, новият гаф не е само комичен, а си има име извън всякакви други оценки: закононарушение, извършено от самата прокуратура. Член 211, алинея 2 от Закона за съдебната власт казва:  Чл. 212. Съдиите, съдебните заседатели, прокурорите и следователите нямат право да изразяват предварително становище по възложените им дела, както и становище по дела, които не са им възложени.  Прокуратурата очевидно не може да си позволи да спазва посочените разпоредби, защото отдавна е заела страна съобразно нуждите на момента. Конкретно днес - с изпращането на 13-те файла, трябваше да постигне поне две цели: - Да отклони публичното внимание от вчерашното показване на срамотиите на обвинителната власт - професионалните качества на кадрите си; - Да презюмира вина на \"Биволъ\" и да го постави под основно подозрение, че е вършил и досега нещо нередно с всичките си досегашни разкрития, сред които и тези за крайморските придобивки на Доган, унищожаването на \"Бултартабак\" от Певески, и разбира се - изнасянето на недопустимите свързаности на върхушките в \"Яневагейт\". Прокуратурата в разбирането на Цацаров - Гешев е по-скоро медийна агенция, каквато беше и досега, но това става все по-ярко и целенасочено. Нямат време да чакат да си представят доказателствата на съда. Искат дискредитиране на \"Биволъ\" сега - независимо какво ще покаже разследването и процесът. Както искаха с предварителното показване на тефтерчето на Златанов да ударят когото трябва в съответствие с нуждите на политическия момент, а като се променят нуждите, тефтерът се загубва. То не бяха пресконференции с палети с Костинбродски бюлетини, пранета на пари, организирани престъпни групи от по един-двама души, тайни чатове, телефони за връзка в Русия в кутия портокалов сок, пръскачки... След което хвърлят на съда томовете - да си троши главата с техния професионализъм. Ето защо - им е важно пропагандното облъчване, другото му име е развращаване на публичната среда до пълна загуба на ориентир от публиката какво може и какво не може докато се борят с престъпността. Така уж небрежно вина се вменява предварително, шумно, медийно, избирателно. А с акцента им върху разговора на обвиняемите (\"... да се маха това правителство...\") издават интимната си представата за тероризъм. Е, днес си спестиха пресконференцията с предохранителни съображения: след вчерашните смешки на наблюдаващата обвинителка не са сигурни, че като се изтъпанят прокурорите отпред, няма да родят някоя нова \"пръскачка\". И язък за целеното въздействие.", "date": "2019.08.01", "title": "В новия епизод на прокуратурата: опръскай \"Биволъ\""}
{"url": "https://www.dnevnik.bg/photos/2019/08/01/3945855_fotogaleriia_svetovnite_snimki_na_denia_-_1_avgust/", "text": "Зоопаркът в Куала Лумпур организира специална церемония за даването на име на 19-месечната панда Ии Ии, в превод приятелство, Малайзия. Името е избрано, за да отбележи приятелството с Китай, откъдето са \"наети\" родителите й.", "date": "2019.08.01", "title": "Фотогалерия: Световните снимки на деня - 1 август 2019 г."}
{"url": "https://www.dnevnik.bg/sport/2019/08/01/3946287_levski_napusna_bezslavno_liga_evropa_sled_nov_razgrom/", "text": "Левски\" отпадна от Лига Европа след нова разгром и загуба с 0:4 от кипърския АЕК (Ларнака). Тимът на Петър Хубчев напуска европейските турнири след две тежки поражения във втория кръг, като получи общо седем гола за две срещи. На \"Герена\" и четирите гола за АЕК отбеляза Иван Тричковски, капитанът на кипърския тим. Загубата е най-тежката за \"Левски\" в последните 10 години в домакински мач. За последно тимът получи четири гола през 2009 г. срещу \"Лацио\" в мач от групите на Лига Европа. Съставът игра изключително слабо и без желание, като с нищо не оправда думите, че ще излезе без да губи нищо. За 90 минути \"Левски\" отправи само четири точни удара, а головите положения се брояха на пръстите на едната ръка. Треньорът на сините Петър Хубчев подходи офанзивно, както обеща преди началото на срещата и заложи на двама чисти нападатели. След няколко мача на пейката Станислав Костов поведе атаката, заедон с Найджъл Роберта, който направи своя дебют за \"Левски\". Сините обаче трябваше да се справят без наказания Живко Миланов, както и Давиде Мариани, който беше продаден ден преди двубоя. Срещата не започна толкова добре за отбора на Хубчев, като в 35-ата секунда Хали Тиам получи контузия. В опит да подаде халфът получи разтежение и напусна терена. Още в третата минута Роберта можеше да се разпише, като засече центриране на Ивайло Найденов отдясно. Ударът на нападателя обаче беше прекалено слаб и право в ръцете на вратаря на АЕК. За разлика от \"Левски\" кипърският тим се възползва още от първата ситуация, която му се откри. В осмата минута Мартин Райнов фаулира Яну в наказателното поле и съдията даде дузпа за АЕК. От 11-те метра капитанът на гостите Иван Тричковски нямаше проблем да се разпише и да открие резултата.      До края на първото полувреме \"Левски\" допусна големи колебания в защита, като няколко пъти кипърците имаха добри шансове пред Милан Миятович. В предни позиции играта не вървеше, като липсваше и контрол в средата на терена. В 29-ата минута Тричковски се разписа за втори път, след като засече ефектно от въздуха подаване на Яну. Единственият точен удар за сините отправи Станислав Костов, но той беше прекалено слаб и не затрудни вратаря на АЕК. След почивката ситуацията на терена не се промени драстично, като въпреки плахите опити на \"Левски\", АЕК беше тимът, който диктуваше темпото и контролираше играта. Зачестиха нарушенията, а АЕК се чувстваше много по-добре на терена, като вече не срещаше никакъв отпор от българските футболисти. В последния четвърт час Тричковски се разписа още два пъти. Първо вкара в 75-ата минута след подаване на Ектор Евел, като изпревари Мартин Райнов. Осем минути преди края македонецът беше точен за четвърти път, като получи добро подаване от Акоран от вратарското поле не пропусна.", "date": "2019.08.01", "title": "\"Левски\" напусна безславно Лига Европа след нов разгром от АЕК"}
{"url": "https://www.dnevnik.bg/biznes/2019/08/01/3946288_pechalbata_na_bankite_produljava_da_raste/", "text": "През първите шест месеца на годината банките в България отчитат печалба от 918 млн. лв., което е със 117 млн. лв. повече от същия период на 2018 г., когато бе отбелязан рекорд по този показател. Това показват данните на БНБ, цитирани от  \"Капитал\" . Изданието посочва, че тези резултати са подкрепени от ръста в кредитирането, който към края на май бе средно 6% и от приключилите стрес тестове на шест от банките от страна на ЕЦБ, които преди проверката активно са се освобождавали от лоши кредити и съотетно тази година имат по.малки разходи за обезценки. Към края на юни разходите за обезценки в банковата система са 183 млн. лв. при начислени 207 млн. лв. за същия период на миналата година. Намалява тежестта и на лошите заеми, които брутно вече са 6.4 млрд. лв., или 7.2% от общия обем на кредитите. Леко свиване има на административните разходи. Друга причина за добрия резултат на банковия сектор е растежът на активите. В края на юни те достигат до 108.6 млрд. лв. При депозитите динамиката е положителна до 91.8 млрд. лв., като за второто тримесечие на годината домакинствата са увеличили спестяванията си в банките с 644 млн. лв., а бизнесът - със 152 млн. лв. В сектора има и 3 млрд. лв. неразпределена печалба, е видно от статистиката на банковия регулатор. Данните отчитат намаление на собствения капитал в системата с 18 млн. лв. до 14.1 млрд. лв.", "date": "2019.08.01", "title": "Печалбата на банките продължава да расте"}
{"url": "https://www.dnevnik.bg/sport/2019/08/01/3946290_ludogorec_vkara_chetiri_gola_na_valur_i_uvereno/", "text": "Лудогорец\" се класира за третия квалификационен кръг в Лига Европа след победа с 4:0 над \"Валур\" в мач реванш от втория кръг в турнира. След като преди седмица българският шампион имаше по-големи проблеми и  завърши 1:1 , този път в Разград футболистите на Стойчо Стоев не оставиха съмнение в предимството си. Точни за осемкратните шампиони бяха Дан Битон, Джордан Икоко и Якуб Шверчок, който се разписа два пъти. В следващия кръг от турнира \"Лудогорец\" ще срещне уелския ТНС. Срещата не започна толкова добре за \"Лудогорец\", след като до петата минута \"Валур\" изненадващо имаше два отлични шанса да вкара. Централният нападател Педерсен се озова сам срещу Пламен Илиев след грешка на защитата, но не успя да отправи удар, пропускайки да изведе исландците напред. В петата минута централният защитник Сигурбьонсон стреля с глава, след като имаше дълго изпълнение на тъч и откланяне на топката. Изстрелът му обаче беше точно в обсега на Илиев. Това се оказа и единствения точен удар на \"Валур\" за първата част. След тази ситуация \"Лудогорец\" доминираше и в седмата минута излезе напред. Кешеру изведе хубаво по десния фланг Жоржиньо, а той центрира остро в наказтелното поле. Дан Битон стреля, топката се отклони в крака на Хедлунд и влезе в мрежата на \"Валур\" – 1:0. Последваха няколко пропуска на шампионите, които вече играеха с голямо спокойствие. Все пак падна гол в 27-ата минута, а негов автор стана Джордан Икоко. Десният бек засече центриране на Мавис Чибота, като се включи на скорост и стреля с глава.      През втората част \"Лудогорец\" продължи да доминираше, но свали оборотите, като вече мислеше за следващите си мачове и опитваше да пести сили. Резултатът се задържа до последните 10 минути, когато на терена се появи Якуб Шверчок. Полякът влезе на терена в 79-ата минута и само за пет успя да се разпише два пъти. Той вкара в 82-ата минута, като засече от движение подаване на Жоржиньо и с плътен удар с десния крак не остави шансове на вратаря на \"Валур\". В 84-ата минута Шверчок вкара втори гол, като този път овладя на гърди центриране на Антон Недялков и с удар с десния крак вкара в далечния ъгъл.", "date": "2019.08.01", "title": "\"Лудогорец\" вкара четири гола на \"Валур\" и уверено продължи напред"}
{"url": "https://www.dnevnik.bg/sviat/2019/08/01/3946244_izkustven_intelekt_da_se_priznae_za_izobretatel_iskat/", "text": "Система, базирана на изкуствен интелект, създала две идеи и подала молби за патентоването им, трябва да бъде призната за изобретател. Това иска екип изследователи и среща отпор от институциите, които смятат, че патенти може да има само човек, пише Би Би Си. Едно от изобретенията са контейнери за храна, които роботизирани ръце лесно могат да уловят или които могат по-лесно да се закачат един за друг за по-лесно пренасяне. Друго е предупредителна светлина със специфичен ритъм, който човешкото съзнание забелязва лесно. Според Европейската патентна организация обаче причината само хора да се регистрират като създатели на иновации са усложненията, които биха се появили, ако се разреши корпоративен статут. Изследователите от университета в Съри и създателят на изкуствения интелект Dabus  оспорват  това. Те искат системата да може да регистрира патенти от свое име и са се обърнали към властите във Великобритания, САЩ и Европа. Dabus,  създател на сюрреалистично изкуство  (заради начина, по който шумът се смесва в невронните мрежи), не се обучава за индустриални дейности и решаване на проблеми, а за откриване на нови идеи, за \"умствената част на изобретяването\", казва създателят Стивън Тейлър. Според професора по право Райън Абът сегашната ситуация повдига въпроси. Ако системи с изкуствен интелект, които днес създават книги или правят снимки, продължат да \"са начинът, по който изобретяваме неща в бъдеще\", а не могат да бъдат признати, \"цялата система за интелектуална собственост няма да работи\", казва той. Говорител на европейското патентно ведомство обаче е на друго мнение и казва, че човешкият характер на носителите на патенти е въпрос на \"глобален консенсус\". Засега се очертава възможността в бъдеще изкуственият интелект да е само \"инструмент\" на изобретател човек. \"Всяка промяна (би) се отразила далеч отвъд патентното право, на правата на авторите, отговорността пред гражданското право и защитата на данните.\"", "date": "2019.08.01", "title": "Изкуствен интелект да се признае за изобретател, искат учени"}
