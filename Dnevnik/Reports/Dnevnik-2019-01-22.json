{"url": "https://www.dnevnik.bg/photos/2019/01/22/3378930_snimka_na_denia_priiatelstvo/", "text": "Президентът на Франция Еманюел Макрон и канцлерът на Германия Ангела Меркел подписаха днес нов договор за приятелство. Това стана в западния германски град Аахен навръх 56-ата годишнина от сключването на Елисейския договор. Документът е стъпка към създаването на европейска армия, която да доведе до обща военна култура и обща оръжейна промишленост. Още по темата четете", "date": "2019.01.22", "title": "Снимка на деня: Приятелство"}
{"url": "https://www.dnevnik.bg/biznes/2019/01/22/3378802_karanikolov_nastoiava_investitori_v_proizvodstvo_da/", "text": "Осем са чужденците с производство в България, получили през миналата година българско гражданство. Общият размер на инвестицията им е 485 млн. лв. Този пример даде министърът на икономиката Емил Караниколов по повод очаквания утре доклад на Еврокомисията с критики към България за \"продажба\" на българско гражданство. Един от неблагоприятните примери е този с  руския милиардер Сергей Адониев , получил български паспорт през 2008 г. \"за особени заслуги\", който се оказа с осъдителна присъда в САЩ за пране на пари, измама и нарушаване на търговско ембарго спрямо трети страни. Днес последва информация от Министерството на правосъдието, което предлага  промяна в закона , с която даването на гражданство срещу инвестиции да се отмени. Анализ на ведомството сочел, че не е постигната целта за увеличаване на привлечените реални чуждестранни инвестиции и икономическо развитие и не е постигнато разкриване на нови работни места и икономически растеж. Караниколов каза, че дори законодателството да се промени, инвеститорите в реално производство, които разкриват работни места в България, трябва да могат да получават българско гражданство. \"Когато един инвеститор създава работна среда, плаща заплати, не може да не му дадеш възможност тук да му е главата,\" каза Караниколов и добави, че след днешните публикации обезпокоени инвеститори започнали да му звънят. По думите на икономическия министър от 2014 г., когато се даде законова възможност български паспорт да се получава заради инвестиция, случаите човек с реален бизнес да вземе гражданство са единични - по 1-2 на година. \"Ще държим те да останат. Трябва да пазим тези инвеститори\", подчерта той.", "date": "2019.01.22", "title": "Караниколов настоява инвеститори в производство да могат да взимат гражданство"}
{"url": "https://www.dnevnik.bg/sport/2019/01/22/3378824_ruskata_antidopingova_agenciia_izbegna_novi_nakazaniia/", "text": "Русия няма да бъде наказвана повторно от Световната антидопингова агенция (WADA). Решението е взето след конферентен разговор между членовете на изпълнителния комитет на WADA, обяви организацията. Световната агенция е получила доклада на комисията, ангажирана да следи как Русия изпълнява условията, поставени при  възстановяването на правата на Руската антидопингова агенция (РАСАДА)  през септември. \"Днес изпълнителният комитет беше удовлетворен да чуе за значителния напредък, постигнат при решаването на темата с руския допинг след решението от септември за възстановяването на правата на РУСАДА при строги условия. Събирането на важните данни е ключова стъпка и не беше лесна за постигане. Все още не сме на финалната линия и има много работа, но безспорно сме много по-напред спрямо септември\", каза президентът на WADA Крейг Рийди в изявление. По думите му сега вече се пристъпва към втората фаза на изпълнение на решението от септември. В основата на следващите задачи е анализът на събраните данни от московската лаборатория. \"Така ще можем да хванем още спортисти, които са мамили, и да оневиним други\", заяви Рийди. По думите му WADA ще продължи да следва мисията си с ясната увереност, че това е най-доброто за чистия спорт и спортистите по света. Ключово от условията беше предоставянето на достъп до данните от московската лаборатория, събирани между 2011 и 2015 г. Русия не спази срока до 31 декември, но впоследствие осигури достъп и  данните бяха извлечени успешно . Пропускането на срока донесе напрежение и натиск срещу WADA да накаже Русия. Президентът на МОК Томас Бах даде знак още тогава, че  страната е изтърпяла наказанието си и не бива да бъде спирана от игрите в Токио 2020 . \"Няколко членове на изпълнителния комитет изразиха разочарованието си от изпускането на срока, но се съгласиха, че не трябва да бъде налагано наказание. Преди всичко ние искаме да се уверим, че онези, които са мамили, са разобличени. Това е смисълът на решението от септември и се надявам, че спортистите и останалите ще видят, че бележим напредък в тази насока\", добави Рийди. РУСАДА остана без права през 2015 г., когато Русия беше изключена от международната лека атлетика по обвинения в държавно контролирана система за употреба, разпространение и прикриване на допинг.", "date": "2019.01.22", "title": "Руската антидопингова агенция избегна нови наказания"}
{"url": "https://www.dnevnik.bg/sviat/2019/01/22/3378642_turciia_moje_da_premahne_polovinata_uchebni_predmeti/", "text": "Броят на предметите, преподавани в турските училища, може да намалее наполовина. Това каза в телевизионно интервю министърът на образованието на страната Зия Селчук, съобщи \"Хюриет дейли нюз\". Селчук обясни, че \"през март ще бъде представена програма\", която ще влезе в сила \"догодина\" и е възможно броят на предметите да бъде намален наполовина. \"Не е възможно децата да имат 15-16 предмета и да се очаква от тях да разберат, схванат в дълбочина и усвоят всичко. Определено ще бъде намален\" броят на предметите, продължи министърът, предаде \"Хюриет дейли нюз\". По думите му \"всеки месец ще бъдат обявявани нови проекти\", тъй като \"добрият образователен министър работи и за бъдещето.\" В информацията на вестника не се уточнява кои предмети ще бъдат премахнати. Същевременно според министъра \"всеки учител казва, че часовете му са твърде важни\" и дори по-важни от останалите. Турция безпокои експерти в последните години с промени в учебната програма, със  засилване на ролята  на религиозното образование и коментари, поставящи под въпрос  устоите на светското образование  в страната. Селчук съобщи още, че министерството му ще поеме контрола върху разрешителните за преподаване за хора, които не са завършили педагогически специалности. Досега издаването им бе задача на университетите. Всяка година стотици хиляди учители в Турция чакат за назначаване или търсят работа, обяснява изданието.", "date": "2019.01.22", "title": "Турция може да премахне половината учебни предмети"}
{"url": "https://www.dnevnik.bg/sport/2019/01/22/3378832_ludogorec_zagubi_ot_lidera_v_rumuniia_v_tretata_si/", "text": "Лудогорец\" записа втора загуба в зимните си контроли, като отстъпи с 0:2 срещу румънския \"Клуж\". Българският шампион действаше хаотично срещу лидера в румънската Лига 1, като допусна някои колебания в защита. В предни позиции футболистите на Антони Здравков създадоха положения, но не достатъчно, за да спечелят. При първия гол за румънците груба грешка допусна вратарят Хорхе Броун, а при втория - защитникът Драгош Григоре. Това беше втори мач с румънски отбор на лагера на тима в Белек и втора загуба. В първата си среща на турска земя \"Лудогорец\"  загуби от \"Ботошани\" с 1:3 , а след това  победи унгарския \"Хонвед\" с 4:2 . Единственото попадение в срещата падна в 17-ата минута след груба грешка в отбраната. След центриране от корнер Хорхе Броун излезе неразчетено и се размина с топката, а защитникът на румънците Адам Ланг се разписа. До края на първата част \"Лудогорец\" се опита да отговори и създаде доста положения пред вратата на съперника. Най-чистото от тях пропусна Джоди Лукоки, който от два метра не успя да вкара, а уцели гредата. Хубав удар с левия крак отправи и Клаудиу Кешеру, но той беше спасен от стража на \"Клуж\". След почивката \"Лудогорец\" продължи със същата единайсеторка дълго време и постепенно се изгуби остротата в действията на тима от Разград. Българите отстъпваха в единоборствата, а дори и след направените промени от Антони Здравков ситуацията не се промени драстично. \"Клуж\" продължаваше да играе по-добре и в самия край на мача вкара втори гол. Негов автор стана 19-годишният Джордже Ганя, който се разписа в 87-ата минута. Драгош Григоре опита да пресече подаване, но вместо това подари топката на младия нападател и той не сгреши. Следващата контрола на \"Лудогорец\" е в петък (25 януари) срещу полския \"Лехия\" (Гданск).", "date": "2019.01.22", "title": "\"Лудогорец\" загуби от лидера в Румъния в третата си контрола"}
{"url": "https://www.dnevnik.bg/zelen/2019/01/22/3378837_dve_proverki_uspokoiha_che_do_gradina_se_stroiat/", "text": "Проверки на министерствата на околната среда и на туризма са установили, че строителството до къмпинг \"Градина\", за което сигнализираха граждани, е законно и обектът разполага с всички необходими разрешения. Проверка на районната инспекция по околна среда в Бургас е установила, че строителството е в частни имоти с проведени процедури по екологичното законодателство. Строителният обект не е обозначен, но по местоположението му на инспекцията й става ясно, че се касае за съгласувано скоро инвестиционно предложение за изграждане на ресторант, бар, магазини, обслужваща улица и паркинг в частен имот на площ от 5.5 дка. Имотът попада в границите на защитена зона \"Бакърлъка\" – защитена зона за опазване на дивите птици, и граничи със защитена зона \"Плаж Градина – Златна рибка\" – за опазване на природните местообитания и на дивата флора и фауна. РИОСВ-Бургас е изискала доклад за оценка на съвместимостта на инвестиционното предложение с предмета и целите на опазване на защитените зони. Процедурата е приключила с решение през март 2018 г., което не е било обжалвано и е влязло в сила. Екоинспекцията уточнява, че имотът, предмет на инвестиционното предложение, попада в устройствена зона за курорт и допълващи дейности съгласно ОУП на Община Созопол, който е преминал през екологична оценка в МОСВ. Министерството на туризма съобщи, че инспекция по документи е показала, че става дума за изкопни работи в частен имот навътре към сушата. Теренът не е на територията на морския плаж, където се простират законовите компетенции на Министерството на туризма, се казва в съобщението. Дали при строителството се спазва Законът за устройството на територията, ще провери строителната инспекция в Бургас.", "date": "2019.01.22", "title": "Две проверки успокоиха, че до \"Градина\" се строят законно заведения и магазини"}
{"url": "https://www.dnevnik.bg/sport/2019/01/22/3378809_levante_se_oburna_kum_sportniia_arbitrajen_sud_zaradi/", "text": "Леванте\" се обърна към Спортния арбитражен съд (CAS) в Лозана с претенции към двубоите с \"Барселона\" от осминафиналите за Купата на краля. Клубът от Валенсия претендира, че каталунците са използвали футболист, който не е имал право да играе. \"Леванте\"  спечели с 2:1 първата среща , след като до 85-ата минута имаше два гола преднина. В реванша  \"Барселона\" се наложи с 3:0 и продължи към четвъртфиналите . Първоначално от \"Леванте\" се обърнаха към испанската федерация с твърдението, че защитникът Хуан Мовия не е имал право да играе в първия мач, тъй като е имал действащо наказание за втория отбор на \"Барселона\". Жалбата на клуба обаче беше отхвърлена с обяснението, че е дошла след 48-часовия срок за подаване след края на двубоя на 10 януари. Последва обжалване, но и то беше отхвърлено. Това накара \"Леванте\" да се обърне и към CAS. В сряда \"Барселона\" гостува на \"Севиля\" в първа среща от четвъртфиналите за купата.", "date": "2019.01.22", "title": "\"Леванте\" се обърна към Спортния арбитражен съд заради отпадането от \"Барселона\""}
{"url": "https://www.dnevnik.bg/evropa/2019/01/22/3378651_mei_i_neniiat_plan_b_za_brekzit_kakvo_predstoi_da_se/", "text": "Британският премиер Тереза Мей опита да сложи край на парламентарния застой за Брекзит, като предложи да поиска допълнителни отстъпки от ЕС по плана за предотваратяване на граничните проверки по ирландската граница. На 29 януари парламентът ще обсъди предложените от Мей нови стъпки, както и алтернативни планове на депутати, включително такива, които целят да забавят предвиденото за 29 март излизане на Великобритания от съюза. Други опитват да изместят контрола върху процеса от правителството и да дадат на парламента шанса да определя Брекзит. Ако това се случи, ефектът ще е много силен, защото депутатите, които искат да блокират, забавят или предоговорят Брекзит, ще получат евентуален законов път да го направят. Агенция \"Ройтерс\" обобщава какво предстои да се случи. 21-29 януари – депутатите предлагат алтернативи Депутатите започнаха да предлагат алтернативи на следващите стъпки на Мей чрез парламентарен инструмент, познат като  поправки . Председателят на Камарата на общините Джон Бъркоу ще реши кои поправки да бъдат подложени на гласуване на 29 януари. Засега са предложени следните: Предложена от лидера на опозиционната Лейбъристка партия Джеръми Корбин, тя призовава парламентът да обсъди алтернативни опции, за да се предотврати излизането от ЕС без сделка, включително и чрез опит за постоянен митнически съюз с ЕС и провеждане на втори референдум. Малко вероятно е да бъде одобрена, защото проевропейски настроените депутати консерватори дадоха знак, че няма да я подкрепят. Предложена от група депутати лейбъристи, в нея се настоява правителството да поиска удължаване на срока по чл. 50 от Договора за ЕС, за да бъде създадена \"Гражданска асамблея\" от 250 души, която да обмисли пътя напред и да отправи препоръки към парламента до 10 дена след сформирането си. Предложена от депутата лейбърист Хилари Бен, тя предвижда правителството да проведе серия от гласувания по следните опции: - ново гласуване в парламента за сделката на Мей; - напускане без сделка на 29 март; - призив към правителството да предоговори сделката на Мей; - втори референдум. Предложена от депутати лейбъристи, консерватори и проевропейски настроени либералдемократи. Призовава правителството да поиска удъжаване на срока за излизане от ЕС. Идва от депутата лейбърист Ивет Купър и е подкрепена от няколко депутати от Консервативната партия на Мей, поради което има шанс за успех. Цели прехвърляне на контрола върху Брекзит от правителството на Мей към парламента, като се настоява от 5 февруари да не важи правилото, според което правителството има предимство в парламента. След това ще има възможност да бъде одобрен предложен от Купър закон, който дава на Мей срок до 26 февруари да постигне сделка одобрена от парламента. Ако правителството не успее да постигне сделка до тази дата, парламентът ще има право да гласува да поиска от ЕС удължаване на член 50, за предотвратяване на излизане без сделка. Предлага се 9-месечно удължаване до 31 декември. Предложена от депутата консерватор Доминик Грийв. Има шанс за успех, защото е подкрепена от депутати от няколко партии. Изисква през един парламентарен ден в седмицата през февруари и март да не важи нормата, че правителството има предимство в парламента и така законодателите да имат възможност да предлагат свои обсъждания по Брекзит. 29 януари: парламентът обсъжда и гласува следващите стъпки Парламентът ще проведе ден на дебати за предложените от Мей следващи стъпки и за поправките на депутатите. На този етап няма да трябва да се гласува ревизирана сделка за Брекзит. Гласуване за промяна на парламентарните правила ще промени отколешния принцип на британския парламент, че правителството контролира това, което има шанс да се превърне в закон. Гласувания за алтернативни варианти за сделка ще покажат дали има път напред, който се подкрепя от парламентарно мнозинство. Ако един от вариантите бъде одобрен от мнозинство, Мей ще може да се върне в Брюксел, за да настоява за промени в своето споразумение за Брекзит. Парламентът ще трябва накрая да гласува всяка ревизирана сделка.", "date": "2019.01.22", "title": "Мей и нейният \"План Б\" за Брекзит: какво предстои да се случи в парламента"}
{"url": "https://www.dnevnik.bg/sviat/2019/01/22/3378820_etiopiia_e_pomilvala_13_hil_osudeni_ili_obvineni_za/", "text": "Етиопия е помилвала за 6 месеца над 13 хил. души, осъдени или обвинени в измяна или тероризъм, съобщиха държавни медии, цитирани от \"Ройтерс\". Предишното правителство бе обявило, че близо 30 хил. души са били задържани след масовите протести през 2015 г. Сред тях са студенти, лидери на опозицията, журналисти и блогъри. Те бяха задържани по силата на антитерористичен закон, който според критици е криминализирал несъгласието с властта. Решението е поредният обрат в дългогодишни политики на една от най-населените африкански държави, откакто премиерът Абий Ахмед Али пое властта миналата година. Оттогава Абий работи за  намаляване на напрежението с Етиопия , опита да преструктурира икономиката и обеща демократизация на страната. Бяха освободени и политически затворници и бяха легализирани две организации на етническата група оромо - една от най-големите в страната с население 102 млн. души (самият Абий е първият премиер оромо в Етиопия). \"Близо 13 200 души\" са били помилвани оттогава по информация на свързан с държавата радио- и телевизионен оператор. В момента законът, на чиято база те бяха задържани, се обсъжда с опозицията, за да бъдат направени поправки, твърди още правителството.", "date": "2019.01.22", "title": "Етиопия е помилвала 13 хил. осъдени или обвинени за тероризъм и измяна"}
{"url": "https://www.dnevnik.bg/evropa/2019/01/22/3378499_v_germaniia_ne_dostigat_jilishta_a_naemite_rastat/", "text": "По данни на Федералната статистическа служба към 31 декември 2017 година в Германия е имало общо около 42 млн. жилища - от които 33 млн. в западните провинции и 9 млн. в източните. Според тези данни, цитирани от \"Митерцайтунг\" (Mieterzeitung) - печатен орган на Съюза на наемателите в Германия, на 1000 германски жители се падат 507 жилища. Към 2000 година страната е разполагала с 38 млн. жилища: 30.5 млн. в Западна Германия и 7.5 млн. - в Източна. Не се строят достатъчно нови жилища Сегашният жилищен фонд се оказва недостатъчен, за да покрие нуждите на наличните към края на 2017 г. 41.5 млн. домакинства в Германия. Особено в градовете и най-гъсто населените региони на страната търсенето на жилища е по-голямо от предлагането. Затова пък в някои селски региони има пустеещи жилища. Според експертите в Германия има недостиг от близо един милион жилища. Една от причините за това е, че от доста години насам се строят недостатъчно нови жилища. През 2017 г. са построени общо 284 816 жилища. Съюзът на германските наематели обаче е изчислил, че ежегодно би трябвало да се строят по около 400 хил. нови жилища, за да бъдат задоволени всички потребности. Недостиг на социални жилища Броят на социалните жилища намалява от години. През 2000 година на разположение са били близо 2.6 млн. жилища за социално слаби, а сега - едва 1.1 млн. През 2017 г. са били отпуснати средства за строежа на 26 321 жилища за социално слаби. Нивото на наемите в тях е по-ниско от това на свободния пазар, защото се субсидира. За да бъдат задоволени потребностите обаче би трябвало да се изграждат много повече подобни жилища - най-малко 80 хил. на година. Наемите продължават да растат През 2017 г. средният наем в Хамбург е възлизал на 6.72 евро за квадратен метър жилищна площ. Това обаче е т.нар. студен наем, който не включва разходите за отопление, комуналните такси и всички останали режийни разноски. В селските региони, както и в много от източногерманските провинции средният наем за квадратен метър е по-нисък. В големите германски градове обаче нивото на наемите е значително по-високо. В  Мюнхен  например за квадратен метър се плащат по средно по 10.22 евро, в Щутгарт - 9.92 евро, а в Кьолн - 8.43 евро. Доста по-солени са наемите по новосключени договори. В Мюнхен те междувременно достигат до 16.45 евро на квадратен метър, в Щутгарт - 12.04 евро, във Франкфурт на Майн - 11.67 евро, в Хамбург - 10.43 евро, в Кьолн - 9.87 евро - без режийните разноски.", "date": "2019.01.22", "title": "В Германия не достигат жилища, а наемите растат неудържимо"}
{"url": "https://www.dnevnik.bg/politika/2019/01/22/3378848_siderov_sravni_cvetanov_s_dyo_gol_i_drugi_titani/", "text": "Парламентарната група на ГЕРБ не разчита за кворума на коалиционния си партньор \"Обединени патриоти\", които са загубили \"смисъла\" и \"стойността\", която им се придава, а от доста време залага на \"Воля\" и ДПС. Това наблюдение изказа в интервю за БНР лидерът на \"Атака\" и председател на парламентарната група на Обединените патриоти Волен Сидеров. По думите му това е нещо, което малко се обсъжда и остава в сянка. В желанието си \"да хвърли светлина\" върху този въпрос Сидеров описа лидера на парламентарната група на ГЕРБ Цветан Цветанов като \"опитен парламентарен играч, голям политик, сравним с Шарл дьо Гол, Аденауер, Кенеди и други титани в световната политическа история\". По думите на лидера на \"Атака\" цялата власт в България е в Министерския съвет не заради Бойко Борисов, а по принцип.  \"Седейки в парламента, не мога да бъда част от управлението. Нещата, които съм предлагал, не са минавали... Малката коалиция влезе в управляващата коалиция с намерението да направи неща, касаещи доходи, пенсии и т.н. Вместо това ни се предлага да похарчим 2 млрд. лв. за най-луксозната военна стока Ф-16, които по никакъв начин не ни повишават защитата, а хората ще ме питат – какво стана с пенсиите\", отбеляза Сидеров. Той се възмути, че хората \"кой където се сети\" протестират пред Народното събрание, а медиите десетилетия подло насочвали негодуванието към депутатите. Едновременно с това административният апарат на изпълнителната власт, \"който стои там – някои от тях по 20 години, се подсмихват, когато идват избори, и си казват: \"Този министър сега ще си отиде, а ние сме пак тук и ще продължим да крадем\". Сидеров разкритикува поименно и всички български евродепутати с изключение на Николай Бареков, защото са подкрепили или са се въздържали при гласуване на резолюция за защита на правата на мигрантите, което според лидера на \"Атака\" \"значи да идват тук, да се заселват, да изнасилват, да убиват, в центъра на Кьолн да опипват момичета\". Волен Сидеров използва поканата за интервю от националното радио, за да развие свои тези по въпроси, които смята за неглижирани от българските медии като изтъкна, че обществените БНР и БНТ, които се издържат от държавна субсидия, \"се разминават с дневния ред на обществото\", към който той се придържа. По-късно през деня пресцентърът на \"Атака\" иронично се обърна към ръководството на радиото с поздравления \"за постигнатия изключителен резултат в историята на журналистиката\", при който според изчисленията на партията водещата  Снежана Иванова за 19 минути е прекъснала Сидеров 63 пъти или средно на всеки 18 секунди. Цялото интервю може да се прослуша на сайта на БНР  тук. ", "date": "2019.01.22", "title": "Сидеров сравни Цветанов с дьо Гол и \"други титани\" (допълнена)"}
{"url": "https://www.dnevnik.bg/sviat/2019/01/22/3378850_prozrachnost_i_doza_humor_kak_rabotiat_vaksinite/", "text": "Аз уча хората как да правят фалшиви новини. Притежавам такива сайтове\". Това казва първо Марийе Аренце, която се е изправила пред аудитория от журналисти, за да разкаже своя опит в борбата с фалшивите новини. Аренце и екипът ѝ DROG наистина са опитали да разбият имиджа на Европейския съюз миналата година, когато са организирали \"първата тролска армия в Холандия\". Друг техен проект - онлайн игра, учи хората как да станат медийни чудовища и да всяват съмнение, страх и агресия в социалните мрежи, преструвайки се на авторитетни източници на информация. (Повече за нея  четете тук ). \"Ако искате да разберете как работи дезинформацията, трябва да се научите да я създавате сами\", казва тя. \"Това е философията ни в едно изречение\". Миналия юни DROG са организирали събитие в Хага, на което са събрали различни хора – журналисти, академици, стратези – и са ги попитали как биха провалили европейските избори. \"Няма да се изненадате, че не е трудно  ЕС да бъде дискредитиран \", казва Аренце и дава за пример, че в социалните мрежи е лесно да се разпространят емоционални послания, които обвиняват съюза, че е сбирщина на безполезни бюрократи и дават за пример компрометирани фигури от ръководството му. Резултатите от експеримента са споделени с Европейския парламент и Аренце се надява, че те ще бъдат поучителни. Планът на DROG е да разпростре обучителните си инициативи и в страните от Източна Европа и Източното партньорство. \"Не трябва да се боим от дезинформацията\", казва тя. \"Трябва да създадем свое поле на действие, където ние определяме правилата. Хуморът помага, също и довеждането до абсурд, защото то улеснява разговорите по темата.\" Аренце бе един от лекторите на журналистическия семинар «Година на избори: Дезинформацията като инструмент за влияние», организиран от Бюрото на Европейския парламент в България. Сред тях бе и Сам Джефърс, основал сайта Who Targets Me, който - с разрешението на потребителя – може да проследи какви  политически реклами получава човек във \"Фейсбук\"  и кой и защо изпраща послания именно на хора като него. Политическите кампании са се променили много в последните десет години, каза Джефърс, който е работил в тази сфера преди. Давайки за пример първата кампания на американския президент  Барак Обама , той посочи, че тя е разчитала на много нископоставени активисти, докато в наши дни политиците имат нужда от добре финансирано целево разпространение на послания в социалните мрежи. Who Targets Me е активен от две години насам и досега регистрира основно не дезинформация и пропаганда на чужди актьори, а послания на обичайните големи политически партии. Основният проблем, според Джефърс, е, че строгите правила за предизборните кампании, които засягат появите в медиите и раздаването на листовки например, не важат за социалните мрежи. \"Няма време. Избори ще се проведат в една трета от света тази година и в един или друг момент хората ще видят фейсбук реклама\", каза Джефърс. Who Targets Me ще бъде достъпен в България в идните седмици. Засега над 10 000 доброволци в над 42 държави са инсталирали софтуера. ", "date": "2019.01.22", "title": "Прозрачност и доза хумор: как работят \"ваксините\" срещу дезинформацията"}
{"url": "https://www.dnevnik.bg/sviat/2019/01/22/3378854_sur_deivid_atunburou_jiveem_v_nova_era_raiat_veche_ne/", "text": "\"Раят вече не съществува. Променихме света толкова много, че според учените се намираме в нова геоложка епоха – антропоценът, епохата на хората.\" Това заяви ученият сър Дейвид Атънбъроу в речта си на Световния икономически форум в Давос. \"Аз буквално съм от друга епоха. Роден съм по време на холоцена – период от 12 хил. години, в който климатът бе стабилен и това позволи на хората да уседнат, да отглеждат стопанства, да създават цивилизации\", каза той, посочвайки, че така са се зародили търговията, обменът на идеи и глобализацията. \"В рамките на моя живот това се промени. Холоценът свърши\", каза Атънбъроу, посочвайки, че това се дължи на човешката дейност, която само за десетилетия е променила необратимо живота на Земята. \"Действията, които ще предприемем днес и в идните няколко години, ще имат огромен ефект върху следващите хилядолетия\", каза още той.", "date": "2019.01.22", "title": "Сър Дейвид Атънбъроу: Живеем в нова ера, Раят вече не съществува (видео)"}
{"url": "https://www.dnevnik.bg/sport/2019/01/22/3378796_futbolnata_asociaciia_globi_uest_hem_sus_100_hil/", "text": "Уест хем\" беше глобен със 100 хиляди паунда от Футболната асоциация на Англия (ФА) заради  нахлуването на фенове  по време на мача от Висшата лига с \"Бърнли\" през миналия март. Двубоят на 10 март 2018 г. беше белязан от много скандали, а близо година по-късно идват и сериозни наказания за \"чуковете\". \"ФА дълго време събираше доказателства, гледаше записи и изслуша всички страни. Решението е крайно и не подлежи на обжалване\", се казва в съобщение от ФА. Тежкото поражение с 0:3 от \"Бърнли\" отприщи вълна от недоволство срещу собствениците Дейвид Съливан и Дейвид Голд. Фенските организации планираха протестно шествие преди срещата, но след среща с изпълнителния директор Карън Брейди се отказаха.", "date": "2019.01.22", "title": "Футболната асоциация глоби \"Уест хем\" със 100 хил. паунда за безредици с феновете"}
{"url": "https://www.dnevnik.bg/sport/2019/01/22/3378897_voleibolniiat_shampion_neftohimik_uvolni_naiden/", "text": "Волейболният шампион \"Нефтохимик\" уволни треньора си Найден Найденов, съобщи bgvolleyball.com. Според информацията решението е на играещия като либеро спортен директор Теодор Салпаров. Националът заяви, че временно ще води отбора до назначаването на треньор. Според неофициална информация на \"Дневник\" още в началото на годината от бургаския клуб са потърсили Мартин Стоев, но той е отказал. Раздялата с бившия селекционер Найденов идва след поражението с 0:3 от \"Добруджа\" в Суперлигата. \"Както в повечето случаи, когато нещата не вървят, не може да се смени съставът, стига се до рокада на треньорско ниво. Нуждаем се от промяна. Загубихме от преките ни конкуренти в първенството, имаме пет загуби от водещите отбори, записахме второ поражение от \"Добруджа\" преди дни. Не успяхме да спечелим купата. В сравнение с миналата година с този бюджет, с който разполагаме, нещата не вървят и затова се стигна до тази ситуация\", каза Салпаров. \"Нефтохимик\" не успя да пробие в Шампионската лига, каквито цели имаше, като беше отстранен от сръбския \"Войводина\" в квалификациите. В първенството съставът има колебания, а в турнира за купата не успя да защити отличието си след  загуба от \"Хебър\" във финала .", "date": "2019.01.22", "title": "Волейболният шампион \"Нефтохимик\" уволни Найден Найденов, Салпаров ще води отбора"}
{"url": "https://www.dnevnik.bg/politika/2019/01/22/3376384_opozicionnata_godina_na_rumen_radev/", "text": "Чести критики към управляващите, лек разнобой с БСП, инициативи, изглеждащи като опит да се заяви като алтернатива, и обичайни визити в чужбина - така премина втората президентска година на Румен Радев, в която зачестиха спекулациите за бъдещ негов политически проект. Подобни опасения се долавят и в някои от атаките на ГЕРБ срещу него. Инициативен комитет на историка Георги Марков призовава  държавният глава да оглави единението на нацията . За  единение в името на бъдещето говори ДПС , а БСП предпочита да не коментира въпроса за бъдещ проект на президента. Засега Радев е намекнал само, че  не изключва възможността за президентска република  и е очертал вероятност  за поява на нови партии у нас, ако \"разочарованието на хората от политическото статукво продължава да расте\" . Призивите му за единение обаче не спират. Заявка да бъде \"контравласт\", \"коректив\", \"народен трибун\" - това виждат в действията на президента през 2018 г. Боряна Димитрова, Първан Симеонов и Евгений Дайнов. Според най-новото проучване на \"Алфа Рисърч\" обаче  за първи път Румен Радев печели одобрението на по-малко от половината българи . Битката с ГЕРБ  Желанието на Румен Радев да е коректив на управляващите проличава във все по-често упражняваното право да връща закони за повторно разглеждане в парламента и да сезира Конституционния съд. За две години  президентът е наложил вето дванадесет пъти , сред които на по-високите данъци за стари автомобили и на ареста със закъсняло уведомление. Единственият път, когато управляващите се съобразиха с мнението му, бе за поправките в приватизационния закон, но  отрекоха подозренията, че измененията са лобизъм за братята Кирил и Георги Домусчиеви. През изминалата година конфронтацията между ГЕРБ и Румен Радев се засили, като основен говорител на управляващите бе Цветан Цветанов. На критиките на  президента за корупцията , бедността,  едноличното управление на премиера  и  изборните правила  в страната бе отговаряно с обвинения за разделяне на нацията, прокарване на чужди интереси у нас и в лобизъм за шведската страна при купуването на нови изтребители. Държавният глава обяви процедурата, в която управляващите избраха да преговарят със САЩ за бойни самолети с възможност за нарастване на цената, за  удар срещу България . Въпросът за Пеевски  Повод за основния пряк сблъсък между Бойко Борисов и Румен Радев стана въпрос на президента има ли премиерът  общи бизнес интереси с депутата от ДПС Делян Пеевски . Борисов реагира веднага с призив  държавният глава да сезира прокуратурата, ако има данни за такива връзки . Нищо не последва. Критики не само от ГЕРБ търпя президентът за мрачната си новогодишна реч,  бавенето на указа за освобождаване на Младен Маринов като главен секретар на МВР , за да може да стане министър, и някои случаи, в които защитаваше сходни на тезите на БСП тези. Разнобой между Радев и социалистите имаше след заявката му през есента, че  предсрочни парламентарни избори в момента не са необходими. Полетите на президента  За втората година от мандата си президентът Румен Радев е направил  19 посещения в чужбина , най-важните от които в  Русия  и  Великобритания  (за пътуванията на държания глава през първата година четете  тук ). Говоренето му зад граница е балансирано, придържа се към евроатлантизма, но  призовава и за диалог с Москва . Визитата на Радев в Русия бе предхождана от скандал при посещението руския патриарх Кирил у нас, от което руската църква разпространи  видео  как патриархът с тропане по масата на среща с българския президент казва: \"Искам ясно още веднъж да ви кажа, че България е била освободена от Русия. Нито Полша, нито Литва, нито други страни.\" От президентската канцелария не отговориха с видео за реакцията на държавния глава. В  срещата на Радев с руския президент Владимир Путин  някои видяха нов импулс в отношенията на страната ни с Русия, а други - подгряване на визитата на премиера Бойко Борисов, който отиде в Москва няколко дни след президента. Двамата български държавници отчетоха различни резултати от последователните визити. Радев обяви, че  не се е върнал с празни ръце от Русия , а Борисов каза, че  това, което са транслирали и двамата, е \"нищо\" . Не стана обществено известно  кое е наложило последователните посещения . Не е ясно и  кога Путин ще направи посещение в България , за което е поканен и от двамата. След миналогодишните визити на Радев в Израел, Палестина, Йордания, Армения, Полша, Словакия, Сърбия и Литва, първото посещение на държавния глава в чужбина през 2019 г. се очаква да бъде в Португалия.", "date": "2019.01.22", "title": "Опозиционната година на Румен Радев"}
{"url": "https://www.dnevnik.bg/zdrave/2019/01/22/3378100_pod_25_na_sto_ot_izpisanite_ot_psihiatriia/", "text": "Под 25 на сто от пациентите с психични проблеми в България, изписани от психиатрична клиника и болнично лечение, са били проследявани впоследствие и са имали контролни прегледи в месеца на изписването им. Това показва Атласът за 2017 г. на Световната здравна организация /СЗО/ за състоянието в сектора за психично здраве. На базата на предоставени от страните-членки данни, организацията следи основни показатели и на всеки три години публикува нова информация, обобщена по държави. Данните, публикувани вчера, показват още, че България отделя малко средства от здравния бюджет за справяне с психическите проблеми, няма достатъчно специалисти в нито една от сферите – психиатри, психолози, социални работници и др. Изобщо няма информация колко са и има ли специалисти, занимаващи се с окупационна терапия – нещо, в което западни страни основно инвестират. Няма и информация за продължителността на престоя на пациентите. Според доклада на глава от населението България харчи малко под 13 лв. за психично здраве. Страната отделя около 2.7 на сто от общия бюджет за здравеопазване за психично здравни проблеми. В Германия например разхода за това на човек е 350 евро или 11.27 на сто от здравните разходи. Документът констатира недостиг на здравни специалисти и работници в сферата. Професионалистите, занимаващи се с психично здраве са 2924. На 100 000 души население се падат малко над 7 психиатри. Много сериозен е недостигът на детски психиатри, които са едва 0.31 на 100 000 човека. Психолозите пък са под двама на същия дял от населението, а социалните работници – 0.78. Няма данни изобщо за специалисти, занимаващи се с окупационна терапия. В богатите страни като Германия, психиатрите са над двойно повече, но залагат значително повече на специалистите, осигуряващи активна всекидневна подкрепа и работа с хората. Там например има 50 психолози на 100 000 човека население и дори още повече специалисти по окупационна терапия. Макар да отбелязва, че Бъллгария има план за политики в областта на психическите заболявания, документът на Световната здравна организация посочва, че всъщност няма документ, който да съдържа конкретни индикатори или цели, спрямо които може да се проследява прилагането и ефекта. Няма също и план или стратегия конкретно за децата с психически проблеми. В страната има основно домове от резидентен тип – 122. На 100 000 човека се падат по около 33 болнични легла в специализирани болници и по още около 14 в психиатричните отделения на останалите болници. За 2017 г. над 280 души на 100 000 или около 19 600 души са били приети в психиатричните отделения на болниците, а още 9300 – през специализираните психиатрични болници. Принудително лечение е било наложено на 575 човека.", "date": "2019.01.22", "title": "Под 25 на сто от изписаните от психиатрия, впоследствие биват проследявани, сочи доклад"}
{"url": "https://www.dnevnik.bg/sport/2019/01/22/3378398_cicipas_prechupi_surcatiia_bautista_agut_i_stigna/", "text": "Гъркът Стефанос Циципас е първият полуфиналист в Australian Open. 20-годишният тенисист от Атина пречупи сърцатия испанец Роберто Баутиста Агут след победа със 7:5, 4:6, 6:4, 7:6 (2) за 3.15 часа. В спор за място във финала в Мелбърн Циципас ще се изправи срещу победителя от мача между носителя на 17 титли от Големия шлем Рафаел Надал и 21-годишния американец Франсис Тиафо. Шампионът от младежките финали на АТП, който в предишния кръг  свали Роджър Федерер от трона в Австралия , изигра поредния си впечатляващ мач. Той отново подходи агресивно и заложи на атакуващ тенис, но в същото време показа много зряла игра, за да пречупи изключително борбения Баутиста Агут. Циципас изоставаше с пробиви в първия и третия сет, но успя да ги обърне и спечели. В края на четвъртата част гръцкият тенисист пропусна мачбол и трябваше да мине през тайбрек. Въпреки това той отново запази спокойствие и спечели по категоричен начин тайбрека, за да приключи двубоя в четири сета. Циципас нанесе първа загуба на Баутиста Агут през 2019 г. Испанецът беше в серия от девет поредни победи. Той спечели титлата в Доха, като в полуфиналите отстрани световния №1 Новак Джокович. В Мелбърн надигра последователно Анди Мъри, Джон Милман, Карен Хачанов и финалиста от 2018 г. Марин Чилич, като три от четирите му победи дойдоха след драматични петсетови битки. Циципас обаче демонстрира оръжията и нужния характер, с които да прекъсне устрема на Баутиста Агут. И за двамата това беше първо участие в четвъртфинал на турнир от Големия шлем. Баутиста Агут започна отлично мача. Той проби още в първия гейм, след което спечели подаването си на нула и поведе с 2:0. Испанецът поддържаше аванса си до осмия гейм, когато на свой ред допусна пробив и резултатът беше изравнен - 4:4. Циципас спечели труден гейм, за да поведе за пръв път в мача при 5:4. Той се възползва от момента и измъкна сета, след като реализира пробив в гейма, в който Батуиста Агут сервираше за влизане в тайбрек. Вторият сет отново започна с ранен пробив на 30-годишния испанец. Той успя да го затвърди и поведе с 3:1. Този път 24-ият в световната ранглиста задържа аванса си до края. Той не даде нито една точка за пробив на съперника и изравни сетовете след 6:4. Баутиста Агут проби пръв и в третия сет. Той спечели подаването на Циципас за 3:2, след което затвърди за 4:2 с комфортен сервис гейм на 15. Гъркът обаче отговори по впечатляващ начин и обърна сета, печелейки четири поредни гейма. Здравата битка продължи с пълна силна и в четвъртата част. Дълго време двамата взимаха с лекота подаванията си. Шест от първите 11 гейма приключиха на нула, а общият брой спечелени точки от посрещащите в тези 11 гейма беше едва шест. При 5:6 Баутиста Агут сервираше за влизане в тайбрек. След пет лесно спечелени подавания този път той даде признаци на напрежение и Циципас стигна до мачбол при 40:30. Испанецът все пак спаси първата и оказала се единствена точка за пробив в сета и се добра до тайбрек. В него обаче гръцкият тенисист показа страхотен тенис. Той поведе с 3:0, като реализира два минипробива. Баутиста Агут не се предаде и успя да върне и двата. Циципас обаче отговори с четири поредни точки и сложи край на 195-минутната битка на \"Род Лейвър арена\". В крайна сметка двамата бяха разделени само от пет точки - 131 за Циципас и 126 за Баутиста Агут. Гъркът направи 22 аса и общо 68 печеливши удара при 38 непредизвикани грешки. Испанецът пласира 50 уинъра, шест от които директно от сервис. Баутиста Агут завърши с по-малко непредизвикани грешки - 32, а освен това беше по-ефективен на мрежата - 18 точки от 22 излизания срещу 19 от 35 за Циципас. Гъркът обаче реализира един пробив повече - четири срещу три, и спечели първия си двубой с испанеца. Циципас ще играе полуфинал при едва второто си участие в Australian Open. При дебюта си през 2018 г. той отпадна в първия кръг, а досега само веднъж при шестте си участия в турнирите от Големия шлем беше преминавал втория кръг - на миналогодишния \"Уимбълдън\", където стигна до осминафиналите.", "date": "2019.01.22", "title": "Циципас пречупи сърцатия Баутиста Агут и стигна полуфиналите в Мелбърн"}
{"url": "https://www.dnevnik.bg/sviat/2019/01/22/3378103_putin_i_abe_opitvat_za_25-i_put_da_postignat_mir_mejdu/", "text": "Сложни преговори\" се очакват от експерти преди срещата на руския президент Владимир Путин и японския премиер Шиндзо Абе днес. Двамата лидери за пореден път ще опитат да поведат Русия и Япония към мирен договор чрез споразумение за три острова и малък архипелаг с площ 10 500 кв. км и население малко над 20 500 души, които от седем десетилетия и половина владее Москва. Островите (от които най-близкият до Япония е едва на 20 км източно от Хокайдо) стават част от Съветския съюз в резултат на Втората световна война. Заради последвалия териториален спор така и не се стига до мирен договор между двете държави. Десетилетие по-късно, на 9 октомври 1956 г., Москва и Токио подписват декларация с уверение за частично връщане, с която прекратяват състоянието на война, но така и не следва мирен договор. Декларацията е ратифицирана от парламентите на двете страни. Разполагането на американски бази на японска територия обаче дава на Москва повод да заяви, че преговорите са невъзможни, докато сили на САЩ са в Япония - връщането на острови би създало възможност за разполагане там на вражески войски. Откакто Путин и Абе са на власт, двамата са правили и други опити да повдигнат въпроса в общо 25-те си срещи. Ден преди пристигането си в Москва Абе  каза в интервю за в. \"Комерсант\" , че е нужно ситуацията с липсата на мирен договор да се уреди във възможно най-кратки срокове и че е решен да постигне \"финализиране на преговорите\". \"Ройтерс\"  отбеляза преди месец , че коментарите му са продиктувани от желанието мирът да стане наследство на управлението му, а това трябва да се случи във вероятно оставащите му две и половина години на власт (правилата на партията не позволяват в момента повече от три последователни мандата). Промяната През лятото  Русия предложи на Япония  двете страни да продължат по-интензивно работата по мирен договор. Малко по-късно Токио поиска от Москва  да ѝ бъдат върнати  Курилските острови като условие такъв документ изобщо да се подпише. Това отговаря на десетилетното японско твърдение, че островите са част от префектура Хокайдо съгласно руско-японско споразумение за търговията и границата от 1855 г. Тази позиция, изглежда, се променя. През ноември в Сингапур, когато двамата лидери официално се споразумяха да подновят преговорите, Абе обясни, че това ще се случи на базата на руско-японска декларация от 1956 г., в която Москва се съгласява да предаде на Токио два от четирите острова след подписване на мирен договор. И агенция  \"Киодо\" , цитирана от руски медии, съобщи, че японското правителство е готово да подпише договор, за да получи два от островите, след като досега настояваше, че иска всички острови. Източник от японското правителство твърди, че \"два от островите\" - Шикотан и Хабомаи - трябва да преминат под японско владение и това ще бъде последната позиция на Токио (а другите два, Итуруп и Кунашир, може да останат руски). Това са островите, включени и в декларацията. Вероятно става дума за т. нар. Малка курилска верига, както според Япония се наричат Шикотан и групата Хабомаи. Японското издание  The Mainichi  твърди, че Абе планира още едно пътуване до Русия - през пролетта - без да навлиза в подробности. Според Би Би Си премиерът се е заклел по-рано този месец на гроба на баща си, че ще доведе преговорите до успешен край. Какво иска Русия Скорошно проучване на социологическия център \"Левада\" показа, че 74% от хората биха били против връщането на Курилските острови (все пак 17% от респондентите са отговорили \"да\" през ноември миналата година; през май 2016 г. това са направили едва седем процента). В края на миналата седмица имаше и националистически протести срещу възможността за такова връщане. Дни по-рано руският външен министър Сергей Лавров заяви, че Япония трябва да признае реалностите от Втората световна война (а с тях - и суверенитета над Курилските острови), за да може да преговаря за мирен договор. През 1951 г. Съветският съюз не подписва международно споразумение, което страните победителки и Япония сключват, за да признае Токио загубата на суверенитет над тях. За Москва проблемът е, че документът не потвърждава правото ѝ над тези острови. Кремъл коментира идеята, като каза, че няма \"конкретни планове\" за решението. Прессекретарят на Путин Дмитрий Песков обясни, че японската страна все още е отправяла официални предложения и цялата изтекла до момента информация представлява \"разсъждения и пожелания на медиите\". Попитан дали Путин би приел подобна идея, ако тя е на дневен ред, той каза, че \"евентуални разсъждения едва ли са уместни, те не помагат за успеха на преговорите\". Руската секция на Би Би Си обяснява, че освен заради стратегическото местоположение и природните си ресурси (например някои метали) тези острови са важни например за корабоплаването и (с местоположението си между две течения) за риболова. Възможно е в района да има и петролни и газови залежи.", "date": "2019.01.22", "title": "На 25-ата си среща Путин и Абе ще говорят за мир и (поне) два острова"}
{"url": "https://www.dnevnik.bg/sport/2019/01/22/3378339_fotogaleriia_licata_na_australian_open/", "text": "По трибуните на Australian Open традиционно има настроение.", "date": "2019.01.22", "title": "Фотогалерия: Лицата на Australian Open"}
{"url": "https://www.dnevnik.bg/evropa/2019/01/22/3378062_umoren_i_s_pukanki_v_ruka_es_gleda_shouto_brekzit_no/", "text": "Европейските преговарящи за Брекзит \"гледат Би Би Си и ядат пуканки\", както се изрази един от тях. Вътрешните британски разногласия за напускането на ЕС са интересен материал за телевизията, но провалят надеждите на Европа за лесна раздяла. Като не знаят дали след 10 седмици Великобритания ще излезе от ЕС без споразумение, дали ще удължи агонията с надеждата да постигне организирана раздяла, или дори ще промени намеренията си и ще остане, съседите й са разкъсвани между \"умората от Брекзит\" и притеснението, че той ги разсейва от собствените им належащи проблеми, а започва и кампанията за  изборите за Европарламент , насрочени за май. Часове след като препълнената и шумна Камара на общините  скъса споразумението за Брекзит , за което британският премиер Тереза Мей се бори в продължение на две мъчителни години, в сряда само няколко десетки от техните 751 колеги в Страсбург се появиха в заседателната зала, за да чуят как преговарящият от страна на ЕС Мишел  Барние им казва , че няма какво да направят освен да чакат британците да вземат решение. Няколко участници в дебата похвалиха демократичната история на Великобритания и бяха озадачени от провала й с Брекзит. Сред тях беше и холандската консерваторка Естер де Ланг: \"Взети заедно, те не знаят какво искат\", заяви тя за работата на Камарата на общините. \"Но пък какви прекрасни речи държат по този повод!\" В сравнение с пълната зала на Европарламента при отбелязването на 20-ата годишнина на еврото, отхвърлената от Великобритания валута на ЕС, стотиците празни места около Де Ланг показваха европейската умора от Брекзит. Но те подчертаха и тревогите, че евентуална парализа в Лондон може да раздели и разсее лидерите от други проблеми на ЕС - от забавящата се икономика до дълбоките разделения за валутата, мигрантите и вдъхновените от Брекзит критики срещу Брюксел в много страни членки. Френският президент Еманюел Макрон казва, че не иска да \"си губи времето\" с Брекзит, докато продължава курса си към промяна на еврозоната и останалата част на ЕС след европейските избори след четири месеца. Неговият министър по европейските въпроси Натали Лоазо заяви, че Брекзит отнема една трета от времето й: \"Това е прекалено\", каза тя. \"Защото в Европа имаме да вършим и много други неща, освен да се занимаваме с една раздяла\". \"Време е да продължим напред\" Манфред Вебер, съюзник на германския канцлер Ангела Меркел,  който води дясноцентристката предизборна кампания , заяви че \"вратата на Европа все още е отворена\", ако Великобритания реши да остане. Но пред \"Ройтерс\" той каза: \"Време е вече да продължим напред и да приключим с Брекзит\". Вебер се оплака, че \"безкрайният процес на Брекзит\" е отнел на ЕС \"огромно количество време, пари и експертен капацитет\". \"Той изхаби ценна политическа енергия, особено в тази изборна година\", каза Вебер. \"И ни забави с оформянето на реална, позитивна, европейска програма за бъдещето\". Близо три години след като шокиращият британски референдум за напускане на ЕС накара поддръжниците на европейската интеграция да преминат в защита, на срещата на високо равнище на оставащите 27 лидери, която ще се проведе в румънския град Сибиу на 9 май, ще бъде направен опит да се даде нов тласък на съюза. Замисълът на председателя на Европейската комисия Жан-Клод Юнкер е срещата да накара хората да се замислят за бъдеще без една от трите най-големи европейски икономики и две ядрени военни сили и да се превърне в кулминация на усилията за премахване на преградите, заплашващи единството на ЕС. На срещата на върха на ЕС миналия месец, която те се надяваха да бъде последната за Брекзит, лидерите бяха видимо уморени от него: \"Умората беше осезаема\", каза един дипломат, присъствал на заседанието. \"Те не искат да се занимават с него. Искат това да свърши\". Единни за Брекзит, разделени за Европа Ако Брекзит доведе до някакъв положителен резултат, казват лидерите, това е изключителното единство, което показаха при преговорите 27-те страни - въпреки че евентуален стряскащ финален стадий може да постави това единство на изпитание. Освен това мнозина смятат, че хаосът във Великобритания е охладил стремежите да се последва нейния пример. Европейските гласоподаватели се отнасят с повече ентусиазъм към съюза, а евроскептични правителства като тези в Италия, Унгария и Полша подчертават, че критиките им към ЕС не са предизвестие за напускането му. И въпреки това срещата в Сибиу и европейските избори на 26 май са на път да извадят наяве съществуващите разделения по въпроса как ЕС да продължи напред. Страните основателки Франция и Германия не са на едно мнение за засилването на валутния съюз, а Италия и северните й съседи не са на едно мнение по въпроса за приемането на пристигащи по море мигранти. Богатите страни, които са вносители в бюджета на ЕС, и бившият комунистически Източен блок са разделени по въпроса за запълването на дупката, която се отваря в бюджета на ЕС с напускането на Великобритания, а и заради маневрите на някои източноевропейски правителства за задушаване на опозицията. \"По въпроса за Брекзит ЕС показа изключително единство - де да можехме да покажем същото единство и по всички други въпроси\", оплака се дипломат, участващ в подготовката на срещата на върха. В резултат на проблемите на Мей може да се окаже, че Великобритания все още ще член на ЕС по време на срещата в Сибиу и европейските избори - нов проблем, който кара някои да се отнасят предпазливо към удължаването на срока за Брекзит. Малцина обаче изглеждат готови да изхвърлят Великобритания против волята й, поне засега. Удължаването на процеса е лоша новина, заяви представител на страна извън ЕС в Брюксел. Лидерите се опитаха да го изтикат по-надолу в списъка с приоритетите си и да ограничат преговорите до екипа на Барние: \"Но Брекзит продължава да се завръща като нежелан досадник\", каза той. \"Не можете да го пренебрегнете. Той е предизвикателство и ще продължи да бъде, докато не се намери решение\". /БТА", "date": "2019.01.22", "title": "Уморен и с пуканки в ръка, ЕС гледа шоуто \"Брекзит\", но лесната раздяла е мираж"}
{"url": "https://www.dnevnik.bg/detski_dnevnik/2019/01/22/3377945_knigovishteto_koeto_iska_da_vurne_cheteneto_na_moda/", "text": "Книговище - изкованата преди 150 г. от възрожденския книжовник Иван Богоров дума така и не успява да замени в българския език омразната му гръцка \"библиотека\". Днес обаче е на път да се завърне във всекидневната реч с аурата на 21-ви век - като име на  онлайн платформа , в която децата отговарят на въпроси за прочетени книги и докато се състезават по знания с връстниците си, неусетно създават траен навик да четат. Идеята за сайта е на Десислава Гаврилова, известна като съосновател на Центъра за култура и дебат \"Червената къща\" и автор на множество инициативи в сферата на културата. Започнала да мисли върху нея, когато видяла как синът й - ученик във Виена - буквално се пристрастил към сайта  Antolin.de , използван масово в училищата в Германия, Австрия и немскоезичната част на Швейцария. \"Още в началото на учебната година учителката раздаде на всички деца от класа пароли и им обясни как да попълват въпросниците в свободното си време. Няколко седмици по-късно установих, че детето ми се е пристрастило към платформата и към четенето - нямаше търпение да завърши поредната книга и да провери на колко въпроса може да отговори\", разказа пред \"Дневник\" Гаврилова. По думите й покрай играта книгите се превърнали в основна тема за разговор между децата. Запалила по идеята за създаване на подобен български сайт Искра Джанабетска, която има зад гърба си над 10-годишен опит с проекти в сферата на образованието, и Яна Генова, ръководител на Къщата за литература и превод в София, и заедно започнали да работят за осъществяването й. Прочети, отговори, спечели Сайтът , който от 21 януари работи в тестова версия, е предназначен за деца от първи до седми клас, с идеята вбъдеще да \"порасне\" до 10-ти клас. Засега са качени анотации на 109 книги и въпросници към тях. Всеки млад читател може да избере книга, да отговори на 15-те въпроса към нея и да спечели точки. Натрупаният резултат позволява да се изкачват седемте нива на играта, които носят виртуални скъпоценни камъни и титли - от новак, през пътешественик и откривател, до сенсей и най-високото - творец. Времето за отговаряне е 30 минути, като всеки въпрос е свързан със съдържанието на книгата и дава три възможни отговора, само един от които е верен - неговото посочване носи точки, а системата веднага показва дали е отговорено правилно. По-големите ученици получават и въпрос за размисъл, в който могат да напишат свободен текст с няколко изречения. Той не носи точки, но се вижда в профила на книгата, така че децата могат да сравнят своите мисли с тези на връстниците си. Участниците могат също да си водят бележки по всяка прочетена книга, оформяйки читателски дневник онлайн, а в профила, с който са регистрирани, автоматично се генерира списък на попълнените въпросници, т.е. на прочетените книги. Използването на сайта ще бъде срещу абонамент, чиято стойност все още се уточнява. Заразата за четене Идеята на \"Книговище\" е в него да се включват както отделни деца, така и цели класове и дори цели училища. От една страна, това ще намали стойността на абонамента за ученик до един лев годишно. От друга - ще дава възможност за работа в групи в часовете, обяснява Десислава Гаврилова, като подчертава, че разчитат именно така да се създаде \"ефектът на заразата за четене\". Учителите пък ще могат да виждат резултатите и да следят как възпитаниците им усвояват материала. Въпросниците ще се попълват само по веднъж, без възможност за подобряване на резултата. По изключение учителят има право да позволи повторно препитване, но само ако е имало основателна причина ученикът да не успее да отговори докрай на въпросите. Гаврилова е обнадеждена от получените добри отзиви от учители от Бургас, Разград, Враца, Кърджали. Млади преподаватели от инициативата\" Заедно в час\" дори се ангажирали да тестват сайта заедно с възпитаниците си в следващите месеци и да споделят впечатления. Предстои кампания за популяризиране на платформата и в по-малките населени места. За да стигнат до повече деца предлагат на общинските власти и на големи фирми да осигурят абонамента на местните училища. За модата и грамотността Мисията на \"Книговище\" е да насърчи четенето сред децата от най-ранна възраст, обясняват създателите му. \"Впечатлението ми е, че за все повече деца четенето не е престижно и модерно, а това е огромен проблем\", посочва Десислава Гаврилова, според която игровият момент може да запали искрата, а сравнението с останалите деца да бъде движеща сила за младите читатели. Това е една от причините платформата да дава статистика къде - според резултата му - е всеки участник спрямо останалите от класа, училището, града и дори от страната. \"Когато четенето се превърне във важна тема за разговор между децата, когато е всекидневие, то става навик завинаги\", вярва тя. Платформата си поставя още една амбициозна цел - да се бори с функционалната неграмотност сред българските ученици. По  официални данни  42 % от тях не са в състояние да извлекат важните факти от прочетен текст, да отсеят маловажното и да разтълкуват смисъла му. Моделът, по който се създават въпросници по книгите в \"Книговище\", е подготвен от специалисти, така че въпросите да позволяват да се провери дали децата са разбрали прочетеното и да се развива критическото им мислене. Създателите планират вбъдеще платформата да развива и модул за медийна и гражданска грамотност, като предлага въпроси и по новина на деня, обяснена като за деца. Да създадеш общност Фокусът на \"Книговище\" в началото ще е предимно върху учениците от началните класове (от 1 до 4-ти), които създателите разчитат да запалят първи за идеята. Засега сайтът е със свободен достъп, а планът е да заработи с пълна сила на 24 май, когато ще започне и абонаментната кампания. За есента, когато се очаква да започне да се използва по-масово, се предвижда в библиотеката да има вече въпросници за около 1000 книги - задължителната и препоръчителна учебна литература от 1 до 8-ми клас, както и най-четените книги за последните десет години според класациите на големите издателства и книжарници. Освен художествена литература, каталогът ще включва енциклопедии, та дори и комикси. Авторите на въпросници са предимно доброволци и идват през  специализираната платформа Time Heroes . Самите ученици също са поканени да създават анкети. С помощта на възрастен те могат да напишат въпроси, които да изпратят до редакторите на \"Книговище\". Всеки публикуван въпросник носи утроен максимален брой точки и признание, тъй като името на детето бива вписано сред \"Нашите автори\". Разчитаме \"Книговище\" да носи гордост и забавление за децата, обобщава Десислава Гаврилова. И уточнява, че сред причините да изберат думата на Богоров, освен полъха на чистия българския, била и звуковата асоциация с леговище (където можеш да полегнеш на спокойствие с книжка в ръка), а също и с чудовище (а кой не обича да играе с чудовища\").", "date": "2019.01.22", "title": "Книговището, което иска да върне четенето на мода сред децата"}
{"url": "https://www.dnevnik.bg/sviat/2019/01/22/3378086_kolko_prozrachen_stana_lobizmut_v_es_za_chetiri/", "text": "Коя организация провежда най-много лобистки срещи с европейските институции? BusinessEurope, конфедерацията на бизнеса, следвана от \"Гугъл\". Кой еврокомисар се среща най-често с представители на интереси? Комисарят на ЕС по бюджет Йотингер, следван от комисаря за климат и енергетика Канете. А коя е най-често обсъжданата тема? Единният пазар на ЕС. Как знаем ли? Благодарение на съществуването на Регистър за прозрачност на ЕС – база данни за лобистите, които се опитват да влияят на законодателния процес в ЕС. Регистърът, създаден от Европейската комисия и Европейския парламент през 2011 г., дава представа за това кой лобира в ЕС, с каква цел и с какъв бюджет. Това дава възможност за известен публичен контрол. А и за създаване на инструменти за анализ на лобирането, като например IntegrityWatch.eu, онлайн платформа, която позволява да се намерят отговорите на въпроси като тези по-горе. Затова не е без значение какво се случва в последните години с Регистъра за прозрачност – този въпрос има сериозни последици за това как се правят европейските политики, които касаят всички ни. Комисията ми е по-прозрачна от Комисията ти Комисията Юнкер даде в началото на своя мандат силна заявка за повече прозрачност (вероятно отчитайки публичния отзвук по спорни казуси като постъпването на предходния председател на ЕК Ж. Барозу на работа в инвеститорската банка \"Голдман Сакс\"). ЕК включи в работната си програма част, посветена на \"демократичната промяна\" в ЕС. Основно направление в нея е прозрачността на срещите с лобисти. Този ангажимент е ключов за разбиране поведението на ЕК в преговорите по Регистъра за прозрачност през последните месеци. В края на 2014 г., след като Регистърът за прозрачност бе функционирал на доброволен принцип няколко години, Колежът на комисарите отиде стъпка напред и обвърза висшите служители на Европейската комисия, с условието представителите на интереси да са вписани в Регистъра. Така правилото \"няма регистрация – няма среща\" обхвана близо 300 висши служители на ЕК (комисари, членове на техните кабинети, генерални директори). С тях лобистите могат да се срещат, само ако имат предварителна регистрация, която изисква публично оповестяване на техните цели, интереси и бюджет за лобиране. На фона на този политически залог Европейската комисия имаше интерес със сходни задължения да бъдат обвързани и Европейският парламент и Съветът на ЕС. Затова през септември 2016 г. ЕК представи предложение за промяна в Регистъра за прозрачност. Какво предлага ЕК? Предложението е исторически пробив в политиката на прозрачност в Съюза. Комисията предлага за трите институции — за първи път и за Съвета — да се прилагат едни и същи минимални стандарти. Така, участието в срещи (но и в публични събития, достъп до сгради и др.) на лобисти със служителите, отговорни за вземането на решения в трите институции, да бъде обвързано с условието за регистрация на лобистите в Регистъра. Под лобисти се разбира широк кръг организации – понастоящем в Регистъра има над 9800 регистрации – от консултантски и адвокатски фирми до търговски и професионални сдружения, неправителствени, религиозни и академични организации. ЕК предлага в Европейския парламент  , както и неговите генерален секретар, директори в секретариата на ЕП и генерални секретари на политически групи, да бъдат само с регистрирани лобисти. В полето на Съвета, ЕК предлага   на Съвета, (а също и генералния секретар и директорите в секретариата на Съвета). Доколкото с подобно изискване са обвързани еврокомисари, ЕК твърди, че предложението е реципрочно и справедливо. Още повече, че по време на преговори в ЕС, най-често от трите страни на преговорната маса стоят комисар, евродепутат и посланикът или заместник-посланикът на страната, поела ротационното председателство (понякога нейн заместник-министър). Нито ЕП, нито Съветът обаче изглеждат готови да възприемат тези условия като реципрочни. Две години и четири председателства на Съвета на ЕС по-късно, развитието на преговорите е минимално. Преговорите между трите институции – какво всъщност се случи? Първото председателство, което работи по предложението на ЕК е Холандското, но то няма време да напредне съществено. При Малтийското председателство през първата половина на 2017 г. излиза становището на Правната служба на Съвета. Без изненади, юристите на Съвета намират аргументи от правен и дори философски характер против предложението. Очаквано, част от тези аргументи са в правната основа, на която ЕК стъпва – чест приом за атакуване на нейните предложения. Друга част от аргументите им са свързани с ролята на постоянните представителства на страните-членки като дипломатически представителства, чиято дейност се регулира от дипломатически конвенции на международно ниво. На трето място, Правната служба оспорва изначално възможността ротационното председателство да се обвързва с ангажименти подобно на институциите на ЕС, доколкото то не е институция, не е и орган, а е функция, изпълнявана за кратък период от време. На четвърто място, постоянните представители са служители на страните-членки, не на ЕС, получават възнаграждение от националните бюджети, не от бюджета на ЕС, назначават се от национални правителства, подлежащи на контрол пред национални парламенти и не могат да бъдат съпоставяни с комисарите например. Безмислостна борба на аргументи. Но най-важното зад тях: Съветът не може да допусне да му бъдат налагани ангажименти чрез решение на други институции. Това би нарушило институционалния баланс в ЕС. Затова Правната служба предлага предложението на ЕК да се раздели на две части. Първата част е обща за трите институции и касае администрирането на Регистъра за прозрачност. Втората част е решение на всяка от трите институции, в което тя сама ще определи своето участие в Регистъра – било то задължително или доброволно, и при какви условия. Това решение, представено по време на Естонското председателство през втората половина на 2017 г., е публично и можем да видим на практика какво означава. В оригиналното предложение на ЕК всички текстове, отнасящи се до ангажирането на Съвета, са зачертани и са пренесени в нов документ под формата на Решение на Съвета на ЕС, обвързващо страните-членки само на доброволна основа. Междувременно в Европейския парламент През 2017 г. ЕП също обмисля как да встъпи в преговорите по бъдещия Регистър. Преговорната цел на Парламента е да обвърже Съвета с Регистъра (отчитайки че за момента Съветът изобщо не участва в него). ЕП иска също неговите членове да не бъдат обвързани със задължението да се срещат само с регистрирани лобисти. Основният аргумент на Парламента е \"свободата на мандата\" на евродепутатите – те представляват европейските граждани и не могат да отказват да се срещат с тях. Тази преговорна позиция на ЕП, подобно на позицията на Съвета, не вещае бърз и лесен изход от тристранните преговори, разбира се, ако не броим за такъв блокирането им. (Фал)старт на триалозите Преговорите между трите институции се откриват формално по време на Естонското председателство. Следва втора политическа среща в самия край на работата на Естония начело на Съвета, по време на която естонският представител е поздравен за постигнатия дотук напредък – Съветът е готов да влезе в преговори по Регистъра: в исторически план това не е за подценяване. Трите институции се договарят същинските преговори да започнат възможно най-рано през 2018 г. Българското председателство поема щафетата през януари 2018 г. и започва работа на експертно ниво. Следва политическа среща през пролетта, на която институциите провеждат \"задълбочен обмен на мнения\", както се посочва в прес-съобщението на Председателството. Иначе казано, трите институции се разбират, че трудно ще се разберат. Съветът настоява, че решението за обвързване на служители на страните-членки трябва да е на самите страни-членки, а не по силата на споразумение между институциите на ЕС. Европейският парламент също не е склонен да обещае, че ще задължи членовете си да отказват срещи на нерегистрирани лобисти. Европейската комисия е твърдо на позицията, че няма какво да губи. Тя по-скоро би излязла от преговорите, отколкото да намали очакванията си спрямо Съвета и Парламента. В следващите месеци Българското председателство предприема стратегия за недопускане на блокиране на преговорите и търсене на възможност за участие в Регистъра, която да не противоречи на правните съображения. Председателството намира потенциално решение чрез политически ангажимент: значителен брой от страните-членки са склонни да подпишат декларация, с която да се ангажират, че когато бъдат във функциите на настоящ или следващ ротационен председател, техните посланици и заместник-посланици в Брюксел ще спазват задължението, за което ЕК настоява. Според Съвета политическата декларация има дори по-голяма стойност като един джентълменски жест за почтеност. От своя страна Европейският парламент и докладчиците по темата Гийом и Хюбнер, също търсят компромис и предлагат обвързване на евродепутатите, когато са в качество на докладчици по законодателно предложение. През месец юни 2018 г. двете институции са готови отново да се срещнат с Европейската комисия и да представят своя напредък. На проведената в края на Българското председателство среща, преговарящият по досието комисар Тимерманс, дава сигнал за отблокиране на преговорите – ЕК оценява положените усилия и ще разгледа внимателно предложенията на Съвета и Парламента. На фона на това развитие, очакванията пред Австрийското председателство са значителни. А и Австрия е сред традиционните поддръжници на прозрачността в ЕС. Като логична хипотеза изглежда дори желание на ЕК да забави преговорите с България, за да постигне финална сделка при австрийците. Събитията обаче опровергават тези очаквания. На 18 юли 2018 г. ЕК дава мандат на Тимерманс да прекрати преговорите, ако Парламентът и Съветът не подкрепят задължителното регистриране на лобистите за получаване достъп до срещи. Ако в Съвета това решение вероятно е прието със смесени чувства, то Европейският парламент категорично отхвърля провал на преговорите. През декември 2018 г. ресорната комисия предлага промени в Правилника на ЕП, задължавайки председателите на комисии, докладчици и докладчици в сянка да спазват принципа \"няма регистрация – няма среща\" по темите, по които работят. Австрийското председателство обаче в крайна сметка не успява да отчете значително движение по преговорите. Какво предстои? Румънското председателство пое функции в началото на 2019 г. без особени амбиции относно Регистъра. Неговите политически приоритети по необходимост касаят по-спешни теми като Брекзит и изборите за Европейски парламент. Към това следва да се прибави и фактът, че Румъния не е сред страните, открито защитаващи политика на повече прозрачност в Съвета. А и Съветът изглежда вече е дал всичко, което може да отстъпи. От друга страна, съвсем скоро се очаква ЕП да гласува в пленарна зала промените в правилника си, които надграждат политиката му за прозрачност. Възможно е това да даде нов ход на преговорите по Регистъра. Всичко зависи от позицията на ЕК. И като при всички преговори, най-важно е има ли \"по-добра алтернатива на договореното споразумение\". Ако излезе от преговорите без резултат, ЕК ще демонстрира непримиримост с половинчати мерки на другите институции. Но ще пропусне шанс да отчете историческо постижение – макар и минимално обвързване на Съвета с Регистъра. Изборът между двете е въпрос и на политически амбиции на преговарящия от страна на ЕК Тимерманс, който е комисар с ресор именно \"демократична промяна\". Финалът на сагата предстои. Знаем със сигурност обаче, че провалът на преговорите изглежда не като най-добра, а като най-лошата актернатива на договореното споразумение. Който и да спечели от такава алтернатива, губи прозрачността. Текстът е в рамките на проект \"Жан Моне\" Център за високи постижения към Катедра Европеистика на Софийски университет, по Програма \"Еразъм+\". ", "date": "2019.01.22", "title": "Колко прозрачен стана лобизмът в ЕС за четири европредседателства"}
{"url": "https://www.dnevnik.bg/sviat/2019/01/22/3378274_papa_francisk_otiva_na_poseshtenie_v_centrala_amerika/", "text": "Когато папа Франциск посети Панама тази седмица, той ще пристигне не само като първия латиноамерикански понтифик, посещаващ Централна Америка, но и като може би най-изтъкнатия защитник на мигрантите по света във време, когато имиграцията е станала остър политически въпрос за региона и по света. Роденият в Аржентина папа, потомък на италиански имигранти, отдавна взима присърце проблема и даде сигнал, че това ще е централната тема на визитата му. Посещението става в момент, когато последният \"керван\" централноамериканци си проправя път към американско-мексиканската граница, а обещанието на президента Доналд Тръмп за стена по границата предизвика най-дългата  парализа на правителството  в историята на САЩ. Акцентът, който поставя папа Франциск върху фундаменталното християнско учение за приемане на странника, обличане на безимотния и нахранване на гладния е израз на подкрепа за онези, които помагат на  мигрантите от Централна Америка и Мексико , където католическите свещеници, монахини и миряни застанаха начело на грижите за мигрантите в обстановка на бездействие и безразличие от страна на правителствата, или дори в атмосфера на неприкрита враждебност. \"Доста трудно е, дори в рамките на Църквата, да се убедят (хората), че помощта за мигрантите е именно част от дейността на Църквата\", каза Лидия Мара Соуса, координатор на групата Пасторство за човешка мобилност в Хондурас. \"Но папата ни подкрепя изключително много и мисля, че сега той идва да ни помогне\", каза Соуса, монахиня от Скалабринианския орден, чиято работа е да помага на мигрантите по дългия им имиграционен маршрут, и добави: \" Той трябва да напомни на политиците, които заявяват, че са християни, да бъдат такива в действителност\". Миграционният маршрут на север през Мексико и неспокойния район на Северния триъгълник в Централна Америка е пълен с опасности. Престъпни банди контролират по-голяма част от маршрута и обират мигрантите, които често са заклеймявани и срещат дискриминация при преодоляване на разстояния от 3000 мили (5000 км.), богати на мечти, но с празни чанти на гърба. През целия път те разчитат на мрежа за подкрепа под формата на управлявани от Католическата църква приюти, където могат да пренощуват, да се защитят от картелите и да получат храна или напътствие. Скалабринианците са между първите, които започнаха да помагат на мигранти в тази част на света, като в средата на 80-те години отвориха приют в Тихуана, на границата срещу Сан Диего. По онова време имиграцията бе до голяма степен пренебрегван феномен, каза епископ Раул Вера от Салтильо в Северно Мексико, един от първите мексиканци, ангажирал се с каузата. Вера каза, че малко по малко мрежата от приюти, свързани с Църквата се разраства през следващите десетилетия, за да достигне сегашния брой от 80 в Мексико, Салвадор, Гватемала и Хондурас. \"Мигрантите носеха послание\", каза епископът, и добави: \"Те ни казваха \"Тук се отнасят зле с нас, а тук ни приемат добре\". И така започнахме да разбираме, че на много места дублираме усилията си и започнахме да координираме работата си\". В Хондурас, спомня си Соуса, монахините помагаха на бежанците от гражданските войни в Салвадор, Гватемала и Никарагуа, но скоро осъзнаха, че много хора напускат и тази страна, а още повече биват връщани от САЩ. Сега основното им внимание е към депортираните, които в някои случаи са най-уязвими. \"Когато започнаха системните депортации от САЩ, върнаха се хора, свързани с бандите, и мисля, че бе лепнато клеймо на депортираните - че са престъпници и не би трябвало да им помагаме\", каза Соуса. Сега много от депортираните в Централна Америка са хора, които преди всичко бягат от заплахите на бандите и понякога са преследвани и убивани, след като се завърнат. Приютите разшириха предлаганите услуги, като включиха медицинска, правна и психологична помощ. Служителите трябваше също да се научат как да помагат на мигрантите, жертви на бандите - на грабежи, отвличания, изнудване, сексуални посегателства, убийства и изчезвания. \"Положението е доста тежко\", каза отец Алехандро Солалинде, който държи приют в Истепек в Южно Мексико, където трафикът на хора е голям бизнес за картелите. \"Говорим за организирана престъпност и толерирана престъпност\", добави той, имайки предвид мълчаливото съучастие на властите. Вера каза, че папа Франциск е дал категорични инструкции за подпомагане на мигрантите, които могат да бъдат обобщени в четири думи: приемете, защитете, подкрепете и интегрирайте. Прилагането на това на практика е по-важно от всякога заради колоните от бежанци, подгонени от бедността и насилието в региона, смята Мауро Верселети, директор на приюта \"Каса дел мигранте\" в столицата на Гватемала. \"Отсега нататък това ще е характерна черта на имиграционния феномен, защото страните от Централна Америка се провалиха и не работят за благополучието на хората\", е казвал в миналото Верселети. През последната година \"керваните\" станаха по-големи и служителите се страхуват, че те едва ли ще намалеят. В гватемалския град Текун Уман на южната граница на Мексико Хайро Рейес, участник в \"кервана\", спа върху кашон в парка през уикенда, защото нямаше място в \"Каса дел мигранте\". Рейес е евангелист, но е благодарен на католическия приют, който му даде детска количка за двумесечното му бебе, което преди това носеше на ръце. Всички сме деца на Бога\", каза 31-годишният самотен баща, който води със себе си и 4-годишно дете. Рейес е щастлив от мисълта, че папа Франциск ще пристигне в Централна Америка и ще се застъпи за мигрантите като него, като казва: \"Дано да докосне сърцата на хората\". Откакто стана папа през 2013 г.,  Франциск поиска от правителствата  да направят повече, за да посрещнат и интегрират бягащите от конфликти, природни бедствия и бедност. Той прилага това това, което проповядва на практика - когато посети бежански лагер на гръцкия остров Лесбос, отведе със себе си десетина сирийски бежанци, отслужи литургия за мигрантите на сицилианския остров Лампедуза, отправна точка на европейската имиграционна криза при първата си визита извън Рим. На призивите Тръмп за стена по американско-мексиканската граница папата отвърна с призиви за изграждане на \"мостове, а не на стени\". Когато беше попитан конкретно за плановете на Тръмп, след пътуване до границата, за да отслужи литургия, папа Франциск каза, че всеки, който иска да построи стена \"не е християнин\". Това получи силен отзвук сред скалабринианците, които посвещават работата си на мигрантите. \"Стените не са заради хората\", каза Соуса по телефона от Хондурас, и допълни: \"Те са заради търговията и организираната престъпност\". Андрю Чеснът, професор по теология в университет във Вирджиния, каза, че в Панама папа Франциск вероятно ще отправи \"пророчески призив към правителствата, най-вече на САЩ и Мексико, да приемат централноамерикански мигранти с уважение и достойнство\", освен това ще осъди бедността, корупцията, насилието свързано с наркотици и убийствата на жени. Църквата като институция не винаги напълно е подкрепяла усилията да се помогне на мигрантите, но поставеното от папа Франциск ударение върху грижата за най-уязвимите вдъхнови работещите в мрежите. \"Това промени доста неща, а може да промени и повече, ако много (латиноамерикански) епископи му обърнат нужното внимание\", каза Солалинде. \"Намираме се в много важни времена на промяна, в които пред Католическата църква се открива голяма възможност, но това няма да е лесно, защото тя е била твърде скована от строги структури, които не й позволяваха да напредва\", каза Солалинде, и добави: \"Мигрантите ни дават възможността пак да станем църква на бедните, поклонниците, мисионерите и странниците\". /БТА", "date": "2019.01.22", "title": "Папа Франциск отива на посещение в Централна Америка в подкрепа на мигрантите"}
{"url": "https://www.dnevnik.bg/sviat/2019/01/22/3378401_vurhovniiat_sud_na_venecuela_obiavi_rukovodstvoto_na/", "text": "Върховният съд на Венецуела обяви за нелегитимно ръководството на парламента, който е единствената държавна институция под контрола на опозицията и от своя страна не признава втория мандат на президента Николас Мадуро, предаде Франс прес, съобщава БТА. Председателстваният от опозиционера Хуан Гуаидо парламент \"няма валидно ръководство и действа при узурпиране на властта си. Следователно всичките му решения са невалидни\", гласи решението на Върховния съд. Съдът обяви за невалидно и решението на парламента от 15 януари да даде амнистия на военнослужещи, които биха отказали да признаят втория мандат на Мадуро. Няколко дни преди встъпването му в длъжност парламентът обяви правителството на държавния глава за нелегитимно. Николас Мадуро положи клетва на 10 януари за втори шестгодишен мандат пред Върховния съд, а не пред парламента, както е предвидено в конституцията. Решението на Върховния съд идва малко след като група  военни започнаха метеж  срещу режима, преди да бъдат арестувани в казарма в северната част на Каракас. Опозицията призова за масова демонстрация утре с искане за сформиране на преходно правителство и насрочване на свободни избори.", "date": "2019.01.22", "title": "Върховният съд на Венецуела обяви ръководството на парламента за нелегитимно"}
{"url": "https://www.dnevnik.bg/zdrave/2019/01/22/3378405_sled_uslojnenie_pri_grip_v_blagoevgrad_pochina/", "text": "След усложнение при грип, прераснал в пневмония, в Благоевград е починало петгодишно дете, съобщи главният държавен здравен инспектор д-р Ангел Кунчев пред агенция \"Фокус\". Той допълни, че все още няма подробна информация по случая. \"Все още чакам информация, но много бързо се е развила болестта. То е било много добре гледано дете и е нямало никакви заболявания или утежняващи фактори\", допълни д-р Кунчев. По-късно през деня \"Фокус\" съобщи и за починал мъж на 42 години след тежки усложнения в резултат на вирусно заболяване. Информацията беше потвърдена от директора на болницата в Пазарджик Васил Вълчев. Той обясни, че мъжът е приет в болницата с дихателна недостатъчност. \"Всички пациенти преди да постъпят за лечение са се лекували в къщи. Те идват при нас вече със сериозни усложнения в резултат на грипа\", уточни Вълчев. Ангел Кунчев посочи още, че понякога усложненията са много бързи и много тежки, като в рамките на 24 до 48 часа настъпва тежка дихателна недостатъчност и се стига до смърт. \"Хората трудно могат да се предпазят от пневмония, защото симптомите са същите, като тези на грипа. Те лесно се разпознават- температура, отпадналост, главоболие, кашлица и т.н. За пневмония може да мислим, когато тези симптоми не отшумяват след 2-3 дни, а напротив, когато се задълбочават и картината става все по-тежка\", посочи държавният здравен инспектор. Затова съветът на Ангел Кунчев е в такива случаи да се търси лекарска помощ. \"Много трудно може да се предпазим от грип, защото той се предава много лесно и бързо. Разбира се, ваксинацията, ако сме я направили навреме още октомври, ноември или декември, е най-сигурното предпазно средство, но за съжаление това е много рядко използвано в България, едва 4-5% от населението се имунизира\", поясни той. През уикенда в Пловдив Университетска многопрофилна болница за активно лечение \"Свети Георги\" починаха две жени - на 40 и 42 години. За момента се знае, че те са имали усложнение след пневмония, а по време на болничния им престой не е доказан грип. Днес от Университетската многопрофилна болница за активна лечение -Пловдив съобщиха за двама починали след пневмония и при тях. Те били на възраст над 80 години, предаде агенция \"Фокус\". Още трима от заболелите с пневмония, след усложнения от грип, са в по-тежко състояние, са преведени в Отделението по анестезиология и интензивно лечение на УМБАЛ-Пловдив, където са поставени на апаратна вентилация.", "date": "2019.01.22", "title": "След усложнение при грип в Благоевград почина петгодишно дете"}
{"url": "https://www.dnevnik.bg/sport/2019/01/22/3378404_nad_40_ruski_lekoatleti_poluchiha_razreshenie_da_se/", "text": "Международната федерация по лека атлетика (IААF) даде разрешение на 42-ма руски лекоатлети да се състезават като неутрални през 2019 г. Сред тях са световната и европейска шампионка в скока на височина Мария Ласицкене и бившият световен шампион в бягането на 110 метра с препятствия Сергей Шубенков. Русия беше изключена от международната атлетика през 2015 г., след като независима комисия към Световната антидопингова агенция (WADA) представи доклад за мащабна държавна схема за употреба, разпространение и прикриване на допинг. Страната пропусна двете най-големи лекоатлетически състезания оттогава - летните олимпийски игри в Рио де Жанейро през 2016 г. и световното първенство в Лондон през 2017 г. През декември международната федерация  реши да остави в сила забраната . Това беше деветият път, в който IAAF отказа да отмени наказанието на Русия. Така и през 2019 г. руските лекоатлети ще могат да участват в международни състезания само под неутрален флаг и химн. Първият значим турнир е европейското в зала в Глазгоу в началото на март. Най-важното състезание през сезона е световното първенство на открито в Доха, което ще се проведе от 27 септември до 6 октомври. Пълния списък с одобрените заявки на руски лекоатлети да се състезават като неутрални може да видите  тук . ", "date": "2019.01.22", "title": "Над 40 руски лекоатлети получиха разрешение да се състезават като неутрални"}
{"url": "https://www.dnevnik.bg/razvlechenie/2019/01/22/3378181_akademiiata_obiaviava_nominaciite_za_nagradite_oskar/", "text": "Номинациите за 91-вите награди на Американската филмова академия \"Оскар\" ще бъдат обявени днес, 22 януари. Домакини на обявяването в \"Самюел Голдуин Тиътър\" ще бъдат актьорите Кумаил Нанджиани и Трейси Елис Рос. То се проведе рано във вторник сутринта в САЩ, или около 15 ч. българско време. \"Дневник\" ще ви информира. Първи ще бъдат обявени претендентите в категории за най-добра мъжка и женска поддържаща роля, костюми, монтаж, оригинална музика, анимационен късометражен филм, звуков монтаж и смесване на звук. След тях ще дойде ред за актьор и актриса във водеща роля, анимационен пълнометражен филм, операторско майсторство, режисура, документален филм, късометражен документален, чуждоезичен филм, най-добър филм, адаптиран сценарий, оригинален сценарий и дизайн на продукция. Церемонията по връчване на 91-вите поред статуетки \"Оскар\" отново ще се проведе в \"Долби Тиътър\" в Холивуд на 24 февруари, неделя. Тя ще бъде излъчена в над 225 страни и територии в света. Ако искате да гледате на живо обявяването на номинациите, може да го направите онлайн тук:", "date": "2019.01.22", "title": "Академията обявява номинациите за наградите \"Оскар\" днес"}
{"url": "https://www.dnevnik.bg/evropa/2019/01/22/3378406_rusiia_moje_da_predprieme_otvetni_merki_zaradi/", "text": "Русия си запазва правото да предприеме ответни мерки във връзка с решението на Европейския съюз да наложи санкции на руски граждани заради случая \"Скрипал\", предаде БТА, като се позова на ТАСС. \"Предявяването на обвинения срещу Русия и наши граждани по делото \"Скрипал\" не издържа на критики\", заяви руското външно министерството в разпространен вчера коментар. \"Запазваме си правото на ответни мерки по отношение на тези неприятелски действия\", каза ведомството. Вчера Съветът на ЕС  съобщи, че налага санкции  на деветима граждани и една организация заради разпространение на химически оръжия. Сред поставените в списъка са двама представители на руското военно разузнаване (ГРУ), както и ръководителят на управлението и негов заместник. Отбелязва се, че те са отговорни за притежание, пренасяне и използване в Солсбъри на нервнопаралитично вещество през март миналата година. Миналата седмица посланиците на страните от ЕС  договориха санкции  за четирима руски граждани, наричани в Брюксел сътрудници на ГРУ и други заради химически атаки. Сред попадналите под санкциите са обвинените от Великобритания за атаката с вещество от групата \"Новичок\" срещу бившия руски разузнавач Сергей Скрипал.", "date": "2019.01.22", "title": "Русия може да предприеме ответни мерки заради санкциите на ЕС по случая \"Скрипал\""}
{"url": "https://www.dnevnik.bg/zelen/2019/01/22/3378061_toma_belev_promenite_v_zakona_za_bioraznoobrazieto/", "text": "\" - Това е първият проект за \"Натура 2000\", по който Асоциацията на парковете получава средства от оперативните програми на Европейския съюз у нас от 2007 г. Две са основните цели – да повиши участието на гражданите, бизнеса и неправителствените организации в процесите на управление на националната екологична мрежа \"Натура 2000\" и да повиши нивото на разбиране между тях и правителствените органи. Това ще се опитаме да постигнем чрез анализ какво предизвика да има противоречия по темата за опазване на природата, която има огромна обществена подкрепа, да покажем какъв добър опит има в другите европейски страни и да формираме идеи как опазването на природата да обединява, а не разединява. Това ще се прави с организиране на дискусии, като първата е днешният уебинар в зала \"Г-8\". - От 1997 г., когато у нас започна да се работи за \"Натура 2000\", средствата са главно от бюджетите на Европейския съюз, на страните членки или на чуждестранни донори. Над 90% от разходите идват отвън, като българското участие се ограничава само до съфинансирането на европейските мерки. Ще дам пример – през 2016 г.  европейската награда \"Натура 2000\" беше връчена на финансирания от Швейцария проект \"За Балкана и хората\" , изпълняван от десет неправителствени организации (включително АПБ) и министерството на земеделието. В същото време държавата даде почти 100 милиона евро европейски средства за \"Натура 2000\" на институциите, но нито един от тези проекти не бе отличен. - Въпросът е принципен: Трябва ли всичко, което се прави за \"Натура 2000\", да се върши от държавата? През първия шест-годишен период държавата и общините усвоиха 99,9% от средствата по оперативна програма \"Околна среда\", но практически много малко неща се промениха. За последните пет години български проекти са получавали три пъти  наградата \"Натура 2000\" на Европейската комисия , но и трите проекта са на неправителствени организации и бизнеса, и трите проекта не са финансирани от българската държава или оперативните програми, независимо че те разходваха 200 милиона лева за \"Натура\" към различни държавни структури. Това е показателно, че бизнесът и НПО имат своето място в действията по опазване на биоразнообразието и в частност за \"Натура 2000\". - От приемане на Закона за биологичното разнообразие (ЗБР) през 2002 г. \"Натура 2000\" е предмет на големи обществени дискусии. Най-често те са ориентирани към начина на включване на заинтересованите страни (бизнес, граждани и НПО) в процеса на взимане на решения. Тези ту избухващи, ту затихващи конфликти се дължат на несъвършената нормативна база, лошото информиране на заинтересованите страни и на логично увеличаващото се недоверие между тях и държавните органи. Между четирите групи – държавна администрация, граждани, бизнес и НПО, има едновременно противопоставяне и партньорство, но като цяло конфликтите намаляват ползата от мрежата \"Натура 2000\" за развитието и влошават опазването на биологичното разнообразие, като всички страни губят. Никоя от страните не чувства решенията за \"Натура 2000\" за свои, а това показва, че и в бизнеса, и в гражданите липсва сигурност във възможността да влияят върху решенията за опазването на природата. За съжаление това и не се подкрепя от държавата – вместо да се децентрализират отговорностите и решенията, виждаме пълна концентрация в ръцете на едно министерство – на околната среда и водите (МОСВ). Тази тенденция се вижда и в новото предложение за изменение на Закона за биологичното разнообразие. - За съжаление някои от зоните от \"Натура 2000\" все още липсват даже и на хартия – половината нямат все още заповеди за обявяване (включващи режими за защита), независимо че срокът, в който България трябваше да направи това, изтече преди 5 години... Липсата на заповеди с ясни режими позволява на някои места субективни решения и даже изнудване на граждани и инвеститори от страна на администрацията. Липсата на заповеди и съответно режими не позволява на собствениците на земи в зоните за местообитанията да бъдат компенсирани и съответно средствата, които отделя ЕС за тази цел, отиват при други земеделски производители. Липсват и органи за управление на защитените зони. Даже разработените в предишния планов период с евросредства планове за управление на зоните не са приети. Превантивният контрол на въздействията върху зоните има сериозен проблем и  комисията активизира наказателна процедура , подчертавайки \"системни пропуски на страната при прилагането на законодателството на ЕС за опазване на природата\". Текущият и последващ контрол за съжаление обхващат едва 20% от всички планове и инвестиции, което обезсмисля допълнително превантивния контрол. Органите издават становища и поставят условия, които после никой не проверява дали се спазват. - В целия Европейски съюз гражданите са припознавани от правителствата като най-голям защитник на \"Натура 2000\" само у нас отговорното министерство води безсмислена война с тях. Проблемите са толкова много, че само ако всички заинтересовани страни – власти, бизнес, общини и граждани, работят заедно и в една посока, ще имаме някаква надежда да решим по-голямата част от тях. Ще да пример с мониторинга на състоянието на видове и местообитания – доколкото разбирам сега, министерството е решило да възложи  мониторинг върху 1/3 от територията на държавата срещу 16 милиона лева  на две фирми с до 5 служители, които да го извършат за няколко месеца. В другите държави това се прави от съществуващите научни институции постоянно с доброволната помощ от граждани чрез системите на гражданската наука. Преди седмица стана скандал с  разрушаването на дюни край къмпинг \"Смокиня\"  – сигналът беше даден от активния природозащитник и прекрасен музикант Васил Гюров, а органите на контрол само дойдоха и констатираха нарушението. Държавните органи са с ограничен бюджет и персонал и трябва да включват гражданите във функциите за превантивен контрол. Имаме чудесен опит с друга държавна структура – Изпълнителната агенция по горите (ИАГ)– там, независимо че имат няколко пъти повече персонал от МОСВ, установиха, че не могат сами да контролират всички сечи и направиха публична всяка информация за тях, за да могат гражданите като видят сеч в една гора или превоз на дървесина през телефоните си лесно да установят дали е законно или не и да подадат сигнал при съмнение. И системата работи. Като например една НПО - WWF България - направи  платформа за проверка на сечи  чрез базите данни на ИАГ. Държавната администрация не трябва да воюва с гражданите, защото това е безумна и предварително загубена война, а да ги включва в действията си и да поощрява тяхната активност. - В някаква малка степен отговарят на проблемите, но не са адекватни. Например в проектозакона министерството предлага бъдещите органи за управление на зоните да бъдат само министър и директорите на регионалните инспекции. От 140 нови щата за управлението на \"Натура 2000\" зоните, които се предвиждат със закона, 140 са в МОСВ. Защо останалите министерства, агенции, общините, научни институти, университети, бизнеса и неправителствените организации са изключени от прякото управление – не става ясно. Плановете за управление е предвидено да се правят на областен принцип, все едно природата се променя при административните граници. За какво безумие става въпрос ще дам пример – досега защитена зона от \"Натура\" \"Централен Балкан\" се управлява от дирекцията на Националния парк \"Централен Балкан\" на базата на плана за управление на парка. Ако се приеме проектът, зоната ще се управлява и от 5 нови администрации към РИОСВ на основата на пет нови допълнителни плана за управление. - Останалите проблеми не се решават с проектозакона, но пък има разпоредби, свързани с информацията за видове и местообитания, които нарушават конституционни права. Тези разпоредби изискват всеки риболовец, ловец, природолюбител или научен работник да подава ежедневно информация към МОСВ след всеки ловен или риболовен излет или просто разходка в природата. В нарушение на европейските директиви се извършва и промяна на целите за управление на защитените зони за птиците. - За една година могат да се направят много неща, стига да има политическа воля. Преди години МОСВ възложи на БАН да разработи режимите на все още липсващите заповеди. Учените си свършиха работата, но разработката им прашасва в някое чекмедже. За 3-4 месеца могат да се направят всички процедури и поне в следващите две години собствениците на земи и гори да почнат да получават компенсационни средства от еврофондовете. Органите за управление на зоните могат да се създадат бързо на основата на съществуващи структури на всички нива, които са разположени в самите зони, а не както се предлага – на десетки километри от тях. Могат да се приемат разработените планове за управление на защитени територии и зони – някои чакат от две и повече години министърът да ги внесе в Министерски съвет. До средата на годината ще трябва да се докладва състоянието на видовете и местообитанията в Европейската комисия. България дори не е започнала оценката им и за това единственият правилен път е  да се възложи на БАН и Софийския университет  да го извършат на базата на информацията, която учените така или иначе са събирали през годините. Има много какво да се направи за \"Натура 2000\", стига Министерството на околната среда да излезе от това състояние на война с учените, гражданите, бизнеса и природозащитните организации, която е започнало. - Повечето от спешните нужди на мрежата могат да се задоволят и без промяна на закона, но за други, каквито са органите за управление, ще трябват промени. - Убеден съм, че само ограничен кръг от бизнесмени, зависещи от строителство, кариери и добив на дървесина, са недоволни от \"Натура 2000\". Множество земеделски производители успяват да получат добри субсидии от природосъобразните си действия в защитените зони за птиците, за които има издадени заповеди. Аз си купувам мед от няколко пчелари, които използват произхода на меда от \"Натура\" като реклама. Етикети за произход от защитени зони има вече по вина, сладка, консерви и свежа земеделска продукция. Много къщи за гости и хотели се рекламират с това, че се намират в защитени зони. \"Натура 2000\" е инструмент, който гарантира минимални стандарти за включване на всички заинтересовани от развитието страни и затова е успешна политика на ЕС. Но и там, и тук има много силно ограничен кръг от бизнеси, които искат на тъмно да се договарят с властите за своите проекти и затова не са доволни от нея. Доколкото този бизнес е финансово по-силен, неговият глас се чува непропорционално силно в медиите, но нека не преувеличаваме значението му. Аз съм убеден, а и всички проучвания го показват, че българите са сред най-информираните и най-подкрепящите \"Натура 2000\" общества в Европейския съюз.", "date": "2019.01.22", "title": "Тома Белев: Промените в Закона за биоразнообразието изключват заинтересованите от решенията за \"Натура\""}
{"url": "https://www.dnevnik.bg/evropa/2019/01/22/3378409_vicepremierut_na_italiia_iadosa_parij_s_tvurdenie_che/", "text": "Френското външно министерство привика вчера посланика на Италия Тереза Касталдо, предаде \"Ройтерс\". Като причина се посочват изказвания на вицепремиера Луиджи ди Майо, в които той твърди, че Франция прави Африка по-бедна и в които намеква, че Европейският съюз трябва да наложи санкции на Франция. \"След най-скорошните изявления на италианските власти посланикът бе привикана. Това не е първият път, когато те си позволяват неприемливи и агресивни коментари\", заяви френски дипломатически източник. Отношенията между Париж и Рим  се обтегнаха  след идването на власт в Италия на крайнодясната партия \"Лига\" и антисистемното Движение \"Пет звезди\" през юни миналата година. Ди Майо и вътрешният министър Матео Салвини  демонстрираха подкрепа  за протестното движение на \"жълтите жилетки\" във Франция, което се превърна в голямо предизвикателство за президента Еманюел Макрон. Салвини обвини Макрон, че управлява срещу интересите на народа си и дори изрази надежда, че френският държавен глава ще се оттегли от поста си. Италианското правителство настоява също така  Париж да екстрадира  14 италианци, издирвани за тероризъм и укриващи се във Франция. /БТА", "date": "2019.01.22", "title": "Вицепремиерът на Италия ядоса Париж с твърдение, че Франция прави Африка по-бедна"}
{"url": "https://www.dnevnik.bg/evropa/2019/01/22/3378413_lyo_pen_osudi_provaliloto_se_navsiakude_v_evropa/", "text": "Френският крайнодесен лидер Марин Льо Пен осъди в Женева \"провалилото се навсякъде в Европа подчинение на мултикултурализма\" в реч на фона на  наближаването на изборите за Европейски парламент , предаде \"Франс прес\". \"Ние сме европейци, защото споделяме наследството на Ерусалим и Рим, на Атина и Константинопол. Това наследство определя кои сме и вписва нашите различни и постоянно еволюиращи култури в една цивилизация. Не може да прахосваме това наследство в името на едно подчинение на мултикултурализма, което се е провалило навсякъде\", заяви лидерът на крайнодясната партия \"Национален сбор\" на конференция, организирана от фондация \"Спиноза\" в Женева. \"Навсякъде по света мултикултурните общества са тези с най-голямото насилие, с най-тежката престъпност, най-голямото вътрешно разделение\", заяви Льо Пен, споменавайки Мексико и Бразилия, където според нея \"броят на убийствата е като в страна, обхваната от гражданска война\". \"Европейският съюз ще е само смут и безредие, ако не оправи външната си граница. Това е едно от условията за добросъседство с нашите съседи\", заяви Льо Пен. Тя осъди страните, които \"въвеждат закони против богохулството, допускат забулване на жените или приемат части от територията им да са подчинени на шериата\". Марин льо Пен разкритикува също \"върховенството на радикалния индивидуализъм, на икономиката и пазара, което стига до завръщането на робството и продажбата на хора, които са истинските названия на извършвания около Средиземно море трафик на хора\". /БТА", "date": "2019.01.22", "title": "Льо Пен осъди \"провалилото се навсякъде в Европа подчинение на мултикултурализма\""}
{"url": "https://www.dnevnik.bg/bulgaria/2019/01/22/3378416_prezidentut_ne_se_konfrontira_po_princip_obiavi/", "text": "Президентът не се конфронтира по принцип с управляващите. Когато има несъгласие по определени теми, той го обявява, каза днес по \"Нова телевизия\" вицепрезидентът Илияна Йотова. В деня, в който стават две години от встъпването в длъжност на Румен Радев, тя обяви, че дълги години президентството е било патерица на изпълнителната власт. \"Хората отвикнаха да чуват гласа на президента. Това се промени, беше ново, забравено и се получи впечатление, че се търси конфронтация\", обобщи Йотова. Тя подчерта още, че двамата с Радев са първата двойка президент и вицепрезидент, между които няма напрежение и конфликти. На въпрос за многото случаи на наложено вето върху закони от президента Йотова посочи, че всяко от тях е показателно и издържано, защото Румен Радев е съветван от \"сериозни юристи\", част от неговия обществен съвет. Правото на мнение на всеки човек трябва да се уважава, така вицепрезидентът отговори на въпрос дали е съветвала президента да ограничи изявите на съпругата си. Предстои затягане на режима за гражданство срещу инвестиции По повод  опасенията на Европейската комисия  във връзка с получаването на гражданство срещу инвестиции Илияна Йотова каза, че предстоят промени в закона, като ще бъдат въведени допълнителни ограничения. Тя допълни, че в Министерството на правосъдието има работна група по темата. По темата за избор на нов самолет за армията вицепрезидентът каза, че би било редно хората, които са измислили процедурата и са избрали категориите за оценка, да излязат на светло. \"Нямам основание да се съмнявам в преценката на президента. Не искам да съм от хората, които за няколко дни станаха експерти по темата\", каза Илияна Йотова. Коментирайки предстоящите евроизбори, тя посочи, че ще спечели партията, която ясно назове проблемите в Европа и предложи начини за тяхното решаване. Според Йотова  данните на социолозите  показват, че към момента реално БСП и ГЕРБ са с изравнени резултати. Тя изрази мнение, че при след формирането на новия европарламент България трябва да поиска следващият български еврокомисар да отговаря за разширяването на ЕС. Рейтингът на Радев падал заради недоволството срещу управляващите Попитана каква е причината за  спадането на рейтинга на президента , тя посочи, че Румен Радев е жертва на масовото недоволство на хората срещу управляващите ги. \"Хората рядко правят разлика кой в коя власт. Усещането за несправедливост, липсата на високи доходи пораждат протест срещу политическата система като такава\", поясни Йотова. На въпрос дали Румен Радев мисли да създаде политически проект, след като приключи мандата си, тя отговори, че може да говори само за себе си. \"За мен въпросът с политическата партия е решен. Аз съм кандидат на БСП, на мен не ми трябва нова формация\", посочи Йотова. На въпрос за помилваните осъдени вицепрезидентът каза, че за две години има 11 такива решения. \"Три четвърти от помилванията са по хуманитарни причини, става въпрос за много болни хора\", допълни Йотова. Тя уточни, че няма случай на освободен, извършил ново престъпление.", "date": "2019.01.22", "title": "Президентът не се конфронтира по принцип, обяви Илияна Йотова"}
{"url": "https://www.dnevnik.bg/bulgaria/2019/01/22/3378293_vupreki_tvurdeniiata_che_e_razpolojen_vurhu_plaj_plan/", "text": "Комисията по архитектура към общински съвет – Варна, одобри Подробния устройствен план на парк в градския кв. \"Аспарухово\". Процедурата по изготвянето на плана отне 22 години, след като започна още през 1997 г. и бе приключена въпреки сигналите, че в територията на бъдещия парк са включени неправомерно плаж и дюни. Проектът обхваща територия от близо 47 ха и е изцяло съобразен с Общия устройствен план, уточниха от пресслужбата на общинския съвет във Варна. Освен това на неговата територия нямало който да позволи застрояване, както това се случи в северната част на Морската градина във Варна. Одобрената паркова зона граничи на север с канала море-езеро, на изток с Аспаруховския плаж, а на юг с местност Карантината. Пак според уточнението на пресслужбата на общинския съвет във Варна проектът не засяга акваторията на Черно море. Предстои да бъде обявен конкурс за цялостната визия на Аспарухов парк. Още през септември м.г. \"Дневник\" информира , че от проекта за Подробен устройствен план на Аспарухов парк е което води до невярно определяне на местоположението на границата на Зона \"А\" от крайбрежието, която е защитена според Закона за устройство на черноморското крайбрежие. Изчезването на плажа от Подробния устройствен план на парка беше предпоставка и за грешно определяне на границите на урегулираните поземлени имоти в него. Въпреки това месец по-рано проектът беше приет от Експертния съвет по устройство на територията в община Варна. Сигналът за изчезването на плажа от документите на местната администрация бе подаден от неправителствената организация \"Камара на геодезистите в Бългапря\". Освен с екранни снимки от сайта на информационната система на Агенцията по геодезия, картография и кадастър, от сдружението бяха илюстрирали сигнала си и с две снимки от платформите Google Earth и Google Street View. Всички публикувани илюстрации безусловно доказваха, че на посоченото място действително Въпреки това той не беше отразен в Подробния устройствен план на Аспарухов парк. В същото време, геодезичното заснемане, което е отразено върху плана, показва на същото място  мера и пасище\" вместо пясък\" В сигнала бяха изразени и подозрения за злоумишлени действия при изготвянето на план на Аспарухов парк, тъй като дюните, отразени и в системата на Агенцията по геодезия, картография и кадастър не съществуват в него, а в центъра на парка е нанесен новообразуван поземлен имот, предназначен за строеж на сграда \"за обществено обслужване\". Точно тази формулировка беше използвана многократно като трик при строителството на многоетажни жилищни сгради в северната част на варненската Морска градина при управлението на бившия кмет на града Кирил Йорданов. Веднага след публикацията на \"Дневник\" за изчезналия плаж от общинската администрация поискаха Според неговия текст  плажът в близост до варненския кв. \"Аспарухово\", отразен и в системата на Агенцията по геодезия, картография и кадастър, всъщност не е плаж, а дюните, които се намират там, не са \"установени\" като дюни. В същото право на отговор се уточняваше, че сградата \"за обществено обслужване\", която трябва да бъде построена на територията на бъдещия Аспарухов парк, е предвидена за детски морски образователен център. През лятото на м.г. беше установено, че  и друг морски плаж в кв. \"Аспарухово\" е изчезнал от кадастралните карти , пак във връзка с намерение на местната администрация да извърши върху него строителство. Коментар по случая направи и премиерът Борисов, който по това време бе на посещение във Варна . Той увери журналистите, че лично е посетил терена, намиращ се в близост до военно поделение, и там нямало никакъв плаж, а Освен това теренът бил \"змиярник\" и той лично видял само няколко души на плаж там. Според чл. 6 от Закона за устройство на черноморското крайбрежие обаче \"морски плаж е територия, представляваща обособена част от крайбрежната плажна ивица, покрита с пясък, чакъл и други седиментни или скални образувания в резултат на естествени или изкуствено предизвикани в резултат на човешка дейност процеси на взаимодействие на морето със сушата\". По-нататък в текста на същия закон изрично е упоменато, че \"морските плажове са изключителна държавна собственост\", върху която не може да се строи. Въпреки това обаче в края на м.г. бе одобрен и планът, според който върху плажа, при това с европейско финансиране, предстои да ъде изградено рибарско пристанище.", "date": "2019.01.22", "title": "Строителство на нов парк върху плаж във Варна беше одобрено въпреки сигналите"}
{"url": "https://www.dnevnik.bg/biznes/turizam/2019/01/22/3378423_jirardeli_ne_e_bil_v_konflikt_na_interesi_kato_moi/", "text": "Марк Жирардели не е бил в конфликт на интереси, докато е бил съветник на министъра на туризма Николина Ангелкова. Той не бил лобирал и за втори лифт на Банско, каза днес по Би Ти Ви самата тя. \"Важно е да има лифтове, които са най-екологичният вид транспорт във всичките ни планински курорти. Трябва обаче трябва да се случва при спазване на действащото европейско и национално екологично законодателство\", на мнение е министърът на туризма. Ангелкова уточни, че не е знаела предварително от кога световноизвестният скиор е станал 100% собственик на Юлен. \"Всички научихме на 17 декември, че той е собственик на фирмата, а хронологията разбрахме от медиите\", уточни министърът на туризма. На тази дата, по време на среща с министрите на туризма Николина Ангелкова, на околната среда - Нено Димов, и на икономиката - Емил Караниколов, петкратният носител на световната купа и четири пъти световен шампион по ски  показа документи , че притежава 100% от \"Такс сървисиз лимитед\", която е мажоритарен собственик на \"Юлен\" АД. Допреди това изявление нямаше потвърдена информация кой притежава компанията, която е концесионер на ски зоната над Банско. \"Юлен\" обаче се свързваше с председателя на българската федерация по ски и акционер в Първа инвестиционна банка Цеко Минев. В началото на годината премиерът Бойко Борисов отговори на въпрос кой е собственикът с думите: \"Всички знаят, нищо че го крият -  за Цеко Минев става въпрос \". Самият  Жирардели пък коментира , че с Цеко Минев го свързват общи хобита. И двамата караме с удоволствие ски, обичаме природата и много обичаме планината. За съжаление той голф не играе и затова лятото рядко се виждаме\", коментира той в интервю за \"Нова телевизия\" на 18 декември. В него Марк Жирардели каза, че е придобил собствеността в концесионера на ски зоната в Банско \"Юлен\" през 2016 г., а процедурата за покупката е започнала още през 2012 г. Жирардели беше представен като първи съветник  на министъра на туризма Николина Ангелкова в края на 2014 година. Скиорът е свързан с Банско още от края на 2004 г, когато е назначен за консултант на Българската федерация по ски (начело на която от 2003 г. е Цеко Минев) и рекламно лице на курорта. Ангелкова посочи, че Жирардели е бил съветник до март 2016 г. \"Беше съветник с цел да популяризира България като туристическа дестинация навън. Участвал е в наши борси и изложения, където сме рекламирали туризма ни. Никога не е получавал възнаграждение за това\", поясни Ангелкова днес. Законът защитавал дюните Коментирайки  поредния случай на унищожени дюни , Ангелкова посочи, че в Закона за защитените територии ясно е записано, че дюните не трябва да бъдат разрушавани. \"Всеки един гражданин независимо от собствеността е длъжен да ги опазва и да се съобразява със закона. Ако извърши нарушение, се наказва\", допълни тя. Министърът каза още, че промените в Закона за устройството на черноморското крайбрежие ще се увеличи размера на санкциите за посегателство срещу дюни и те достигат до 50 000 лв. за юридически лица.", "date": "2019.01.22", "title": "Жирардели не е бил в конфликт на интереси като мой съветник, обяви Ангелкова"}
{"url": "https://www.dnevnik.bg/evropa/2019/01/22/3378424_deivid_kamerun_ne_viarvashe_che_shte_se_stigne_do/", "text": "Бившият британски премиер Дейвид Камерън никога не е вярвал, че ще трябва да проведе референдум за членството на Великобритания в ЕС, защото е очаквал да не събере мнозинство на изборите през 2015 г., разказва председателят на Европейския съвет Доналд Туск, цитиран от \"Гардиън\". По думите на Туск тогавашният британски премиер му е казал, че е спокоен за обещанието си за референдума, което направи, за да успокои евроскептиците в партията си, защото е мислел, че отново ще е в коалиция с Либералните демократи, които щели да блокират тези планове. В интервю за документален филм на Би Би Си Туск разказа: \"Попитах Дейвид Камерън: \"Защо се решихте на този референдум, това е толкова опасно, толкова дори глупаво\", а той ми каза, и аз бях наистина изумен, дори шокиран, че единствената причина е била собствената му партия\". \"(Той ми каза, че) се чувства наистина в безопасност, защото в същото време мислеше, че няма риск от референдум, защото неговият коалиционен партньор, либералите, щяха да блократ идеята за референдум. Но тогава, изненадващо, той спечели и нямаше коалиционен партньор. Така че парадоксално Дейвид Камерън се превърна в истинската жертва на собствената си победа\", каза още Туск. Думите му обаче веднага бяха оспорени от Крейг Оливър, директор по комуникациите на Камрън на \"Даунинг Стрийт\". В \"Туитър\" той написа: \" Това е напълно грешно. Дейвид Камерън прекара цялата предизборна кампания през 2015 г., давайки ясно да се разбере, че няма да води правителство, което няма да проведе референдум. Вижте почти всички интервюта, които той даде\". Туск освен това разказа, че е предупредил Камерън, че решението му да проведе референдум е \"глупаво\", както и че опитът му да подсигури сделка за свободно движение на хора преди вота е обречен на провал. \"Казах му направо: \"Хайде Дейвид, слез на земята\". Знам, че всички премиери обещават да ти помогнат, но, повярвай ми, истината е, че никой няма желание за революция в Европа заради твоя глупав референдум\". \"Ако се опитате да ни принудите, да ни накарате да бързаме, ще загубите всичко. И за пръв път видях нещо близко до страх в очите му. Той най-накрая осъзна пред какво предизвикателство се изправя\". Бившият френски президент Франсоа Оланд разказа как след вечеря по време на посещение в резиденцията на британския премиер през септември 2015 г. е опитал да убеди Камерън да не провежда референдума. \"Нищо не го задължаваше да проведе референдума, когато го направи. Това нямаше да е първият път, когато едно обещание, направено по време на избори, не е било спазено след това, но той искаше да покаже, че може да преговаря успешно с европейците\".", "date": "2019.01.22", "title": "Дейвид Камерън не вярваше, че ще се стигне до референдума за Брекзит, каза Туск"}
{"url": "https://www.dnevnik.bg/sviat/2019/01/22/3378439_niama_shansove_da_se_nameriat_oceleli_sled_incidenta_s/", "text": "Операцията за издирване на моряците от двата кораба, които горят в Черно море, вече не е спасителна, а издирвателна, защото няма шанс да бъдат намерени оцелели. Това заяви тази сутрин пред журналисти пресслужбата на руската Федерална агенция за морски и речен транспорт, предаде ТАСС. Към шест сутринта местно време пожарът още не е бил угасен. По последни данни спасени са 12 моряци, десет са намерени загинали. По-рано бе съобщено, че съдбата на десет души е неизвестна. Пожарът започна вчера на корабите \"Маестро\" и \"Канди\" в района на Керченския проток извън руски териториални води. По предварителни данни огънят е избухнал при претоварване на гориво от единия кораб на другия. На борда на \"Канди\" са се намирали 17 човека - девет граждани на Турция и осем на Индия. На борда на \"Маестро\" е имало 15 души, включително турски и индийски граждани. /БТА", "date": "2019.01.22", "title": "Няма шанс да се намерят оцелели след инцидента с кораби в Черно море"}
{"url": "https://www.dnevnik.bg/sport/2019/01/22/3378449_klei_tompsun_izravni_rekorda_po_izstreli_ot_troikata/", "text": "Гардът на \"Голдън стейт уориърс\" Клей Томпсън изигра впечатляващ мач при победата на шампионите над \"Лос Анджелис лейкърс\" със 130:111. Томпсън вкара 44 точки за по-малко от 27 минути на паркета. Той изравни рекорда по последователни изстрели от зоната за три точки без грешка. Томсън не сгреши нито веднъж при първите си 10 опита от тройката, с което изравни досегашния рекорд на Тай Лоусън от \"Денвър нъгетс\" поставен през април 2011 г. Томпсън сгреши при 11-ата си стрелба, с която можеше да излезе начело в тази класация. През този сезон той счупи рекорда по тройки в един мач, като през  октомври срещу \"Чикаго булс\" реализира 14 пъти . За 13-и път в своята кариера Томпсън завършва с 40 или повече точки, а за пети реализира 10 или повече тройки. Кевин Дюрант вкара 20 точки за победата, а Стеф Къри се отчете с \"дабъл-дабъл\" - 11 точки и 12 асистенции. За \"Лейкърс\" най-резултатен беше Ивица Зубач с 18 точки, а Брандън Инграм добави 17. \"Езерняците\" отново бяха без голямата си звезда Леброн Джеймс, който не е играл от Коледа заради травма. Без Джеймс \"Лос Анджелис\" е с баланс пет победи и девет поражения. \"Голдън стейт \" води в Западната конференция като има 33 победи и 14 загуби. Тимът взе осма поредна победа, като навлиза във все по-добра форма с наближаването на плейофите. \"Лос Анджелис\" е девети, като се намира точно под чертата с баланс 25 победи и 23 поражения. На Изток \"Бостън селтикс\" победи \"Маями хийт\" със 107:99 в своята \"ТиДи гардън\". Кайри Ървинг поведе \"келтите\" с 11-ия си \"дабъл-дабъл\" през сезона – 26 точки и 10 асистенции. Плеймейкърът записа и рекордните в кариерата си осем откраднати топки. Джейсън Тейтъм добави 19 точки, а Маркъс Морис 17. Центърът Ал Хорфърд също записа \"дабъл-дабъл\", завършвайки с 16 точки и 12 борби. \"Бостън\" заема пето място в конференцията с баланс 29-18, а \"Маями\" е седми с 22 победи и 23 поражения. Друг от претендентите на Изток \"Филалдефия 76ърс\" постигна важна победа у дома срещу \"Хюстън рокетс\" 121:93. Много силен мач направи Джоел Ембийд, който реализира 32 точки и овладя 14 борби. Центърът на \"Филаделфия\" прекара на паркета само 26 минути и беше най-голямата заплаха за \"ракетите\". Той реализира своя 39-и \"дабъл-дабъл\" през сезона, като е лидер по този показател с Руди Гобер от \"Юта джаз\". Гардовете Ландри Шамет и Джей Джей Редик добавиха по 18 и 16 точки, а ТиДжей Маконъл – 12. Бен Симънс реализира само девет точи, като добави шест борби и шест асистенции. Другата голяма звезда на \"Сиксърс\" Джими Бътлър не игра. За \"Хюстън\" Джеймс Хардън беше най-резултатен с 37 точки. Той вкара 12 от 26 стрелби, включително шест от 13 от зоната за три точки.", "date": "2019.01.22", "title": "Клей Томпсън изравни рекорда по изстрели от тройката без грешка"}
{"url": "https://www.dnevnik.bg/sviat/2019/01/22/3378443_rusiia_otnovo_zagovori_za_napuskane_na_suveta_na_evropa/", "text": "Русия разглежда всички възможни варианти за по-нататъшните си отношения със Съвета на Европа (СЕ), включително и излизане от тази организация, ако дискриминацията по отношение на руската делегация в Парламентарната асамблея на СЕ (ПАСЕ) не престане, каза в интервю за ТАСС руският заместник външен министър Александър Грушко. \"За нас дискриминацията по политически мотиви е неприемлива - отбеляза той, като изрази надежда, че в крайна сметка \"у нашите опоненти ще надделее здравият разум\". \"Топката е у онези, които взеха решението за изключване на руската делегация: те трябва да преразгледат това решение, ако, естествено, се ръководят от дълбоките интереси за запазване на функционалността на организацията\", посочи Грушко. \"Тъй като явно няма консенсус или няма мнозинство в полза на възстановяването на всички права на нашата делегация, то няма смисъл да искаме потвърждаване на пълномощията на Руската федерация в тази организация\", каза руският дипломат. Според него най-лесно би било, ако ПАСЕ изпрати покана до руските депутати, в която да заяви, че \"този дискриминационен режим остава в миналото\" и тогава тя ще бъде разгледана от тях. \"Обаче такива сигнали към днешния ден няма\", добави той. \"С оглед на събитията, които предстоят в Съвета на Европа - имам предвид процеса на назначаване на нови съдии или избори на нови представители на един или друг пост, ясно е, че тази ситуация не може да продължава вечно - отбеляза Грушко. - И естествената граница, когато Съветът на Европа трябва да определи позициите си, е юнската сесия, на която предстои избиране на генерален секретар.\" Опасения Свое мнение относно проблемите в отношенията между Русия и ПАСЕ изрази отново и шефът на Комисията на международните въпроси при Федералното събрание - горната камара на руския парламент - Константин Косачов. Той изрази опасения, че цялата дискусия в ПАСЕ за необходимост от установяване на диалог с Русия може да се сведе само до порицание на Москва заради това, че тя е замразила изплащането на руския членски внос в Съвета на Европа. Той обърна внимание на днешното изявление на преизбраната председателка на ПАСЕ Лилиан Паские, която призова за продължаване на диалога с Русия, но в същото време подчерта колко е важно всички страни членки да изпълняват финансовите си задължения към организацията. Според Косачов \"това може само да означава, че ПАСЕ за пореден път ще изпусне шанса за диалог, за който така много говори\". Руската делегация в ПАСЕ през април 2014 г. бе лишена от право на глас заради събитията в Украйна и анексията на Крим. В отговор на тези действия Русия отказа да работи при такива условия, а по-късно отказа и да изпраща ежегодните заявки за потвърждаване на своите пълномощия. През октомври м.г. генералният секретар на Съвета на Европа Турбьорн Ягланд заяви, че правата на Русия на представителство в уставните органи на СЕ (Комитета на министрите и ПАСЕ) могат да бъдат прекратени от юни 2019 г. за системно неплащане на членски внос, припомня ТАСС. /БТА", "date": "2019.01.22", "title": "Русия отново заговори за напускане на Съвета на Европа"}
{"url": "https://www.dnevnik.bg/detski_dnevnik/2019/01/22/3378453_v_1071_uchilishta_niama_da_se_uchi_dnes/", "text": "В 1071 училища и детски градини днес, на 22 януари, са преустановени учебните занятия, съобщи пресцентърът на министерството на образованието. От днес в грипна ваканция са 194 училища в област Пловдив, 122 училища в област Варна и 69 училища в област Добрич. По предписание на Районната здравна инспекция няма занятия в 97 училища в София-област. В област Пазарджик не се учи в 122 училища, в 60 училища в област Смолян, в 43 училища в област Ямбол и в 40 училища в област Перник. Последен ден от грипната ваканция са 137 училища в Бургаска област, в 120 училища в област Стара Загора и в 65 училища в област Шумен. В едно училище в Кюстендилска област няма учебни занятия днес - СУ \"Св. Климент Охридски\", не се провеждат занятия и в детска градина \"Детелина\" в с. Черно поле, Видинска област.", "date": "2019.01.22", "title": "В 1071 училища няма да се учи днес"}
{"url": "https://www.dnevnik.bg/skorost/2019/01/22/3378459_otsechkata_na_hemus_mejdu_iablanica_i_boaza_moje_da_e/", "text": "Близо 67% е изпълнението на участъка на автомагистрала \"Хемус\" между Ябланица и Боаза, съобщиха от Агенция \"Пътна инфраструктура\". Изграждането на отсечката от 9.3 км започна в края на март миналата година. Организацията на работа е много добра и е напълно възможно обектът да бъде завършен в началото на есента т.г. По договор участъкът трябва да е готов през март 2020 г. В момента на обекта работят около 200 души и над 100 специализирани машини. Извършват се земни и пътни работи, водостоци и др., каквито дейности са възможни при настоящите метеорологични условия, се казва в съобщението. Автомагистралният участък ще бъде с по две ленти за движение в посока по 4 м, две ленти за спиране по 3 м, средна разделителна ивица - 2 м, водещи ивици и банкети. Ще бъдат построени 5 селскостопански подлеза и 2 селскостопански надлеза. Инвестицията е за близо 55 млн. лв. В момента със средства от републиканския бюджет се изграждат близо 26 км от автомагистралата. Това са участъците между Ябланица и Боаза и Белокопитово - Буховци в посока Търговище. Строителството на отсечката между Буховци и Белокопитово започна на 16 август м. г. Този участък е 16 км и на него ще има 7 виадукта, едно мостово съоръжение и 10 селскостопански подлеза.", "date": "2019.01.22", "title": "Отсечката на \"Хемус\" между Ябланица и Боаза може да е готова предсрочно"}
{"url": "https://www.dnevnik.bg/evropa/2019/01/22/3378442_taims_s_maksimata_si_za_bezumieto_ainshtain_naviarno_e/", "text": "Алберт Айнщайн веднъж е казал, че дефиницията за безумие е \"да правиш същото отново и отново и да очакваш различен резултат\". Сигурно е имал предвид Тереза Мей и Консервативната партия, пише в статия за в. \"Таймс\" колумнистката Рейчъл Силвестър. Миналата седмица сделката за Брекзит на министър-председателя  бе отхвърлена  с 230 гласа разлика в Камарата на общините.  Вчера Мей каза , че просто ще се върне в Брюксел и ще опита да промени още няколко детайла в плана. Не изпълни обещанието си да опита да постигне парламентарен консенсус и вместо това реши да опита да осигури поправки в предпазния механизъм за ирландската граница, които да спечелят точно толкова гласове на консерваторите евроскептици и на Демократичната юнионистка партия (ДЮП), колкото да си прокара споразумението за излизане от ЕС в парламента. Оказва се, че \"план Б\" всъщност е \"план А\": колебаене, отлагане и надежда, че нещо ще изникне. Както подсказва теорията на Айнщайн за безумието, няма причина да предполагаме, че ЕС ще е по-склонен да прави отстъпки от последния път, когато Мей се качи на влака за Брюксел да отправя неизпълними искания. Една особено вятърничава идея на \"Даунинг стрийт\", да се сключи двустранно споразумение между Великобритания и Ирландия, бе незабавно отхвърлена от Дъблин и ЕС. Главният преговарящ на ЕС за Брекзит Мишел Барние даде ясно да се разбере, че място за маневри от вече сключеното споразумение с Лондон няма. Дори премиерът да осигури малки промени в  предпазния механизъм , сделката пак ще е трудно да бъде приета. От общо 118 тори, гласували срещу нея миналата седмица, над 90 публично заявиха, че възраженията им изобщо не се ограничават до малкия въпрос със северноирландската граница. Проевропейските консерватори пък няма да подкрепят преработена сделка, която според тях е против националните интереси. А депутатите от ДЮП няма да подкрепят вариант, при който Северна Ирландия да бъде третирана различно от останалата част от Обединеното кралство. Торите вече губят подкрепата на по-младите избиратели, които са масово против Брекзит. Разнобоят между това поколение и консерваторите само ще се задълбочи, ако следващият лидер на партията е твърдолинеен евроскептик, което изглежда вероятно, предвид възгледите на партийните членове, които ще изберат приемник на Мей. За много умерени депутати също ще бъде трудно да останат в такава партия, пише Силвестър в статията за британския вестник. /БТА", "date": "2019.01.22", "title": "\"Таймс\": С максимата си за безумието Айнщайн навярно е имал предвид Тереза Мей и торите"}
{"url": "https://www.dnevnik.bg/sport/2019/01/22/3378478_barselona_privleche_pod_naem_napadatel_na_sasuolo/", "text": "Барселона\" осъществи пореден трансфер през зимата, като привлече под наем ганайския нападател Кевин-Принс Боатенг от италианския \"Сасуоло\". Каталунците обявиха, че футболистът пристига на \"Камп ноу\" до края на сезона с опция за постоянното му откупуване. Боатенг е на 31 години и \"Барселона\" ще бъде 10-ият клуб в кариерата му. Дотук роденият в Берлин футболист е играл още за \"Милан\", \"Тотнъм\", \"Борусия\" (Дортмунд), \"Шалке\" и др. Боатенг премина в \"Сасуоло\" през лятото със свободен трансфер от германския \"Айнтрахт\". За 12-и в Серия А ганаецът има 15 мача и пет гола във всички турнири. Опцията за постоянното му откупуване от страна на \"Барселона\" е на стойност 8 милиона евро. \"За всеки футболист е мечта да играе в \"Барселона\", така че аз не правя разлика. Още от дете всеки, който започва да се занимава с този спорт знае за този велик отбор, така че за мен е чест да съм тук. Ще дам най-доброто от себе си за \"Барселона\" и за всички фенове на \"Камп ноу\", каза Боатенг. Привличането на Боатенг идва изненадващо, след като каталунците бяха свързвани с няколко имена за нов нападател. Треньорът Ернесто Валверде има нужда от нов играч на поста, след като Мунир ел Хадади премина в \"Севиля\". Според медиите в Испания Боатенг ще изпълнява ролята на резерва на Лионел Меси, Луис Суарес, Усман Дембеле и Филипе Коутиньо. В началото на кариерата си футболистът действаше като атакуващ полузащитник или крило. В последните два сезона, докато игра за \"Айнтрахт\" и \"Сасуоло\", ганаецът беше преквалифициран в централен нападател. Боатенг вече има опит в Ла Лига, където за един сезон игра в \"Лас Палмас\". С тима от Канарските острови ганаецът реализира 10 гола в 25 мача. \"Това е футболист, който със сигурност ще се впише бързо в тима. С опита си да играе в четири от големите лиги в Европа Боатенг е играч, който е доказал, че вкарва, където и да отиде. Той ще донесе на нашия отбор опит, разнообразие и нови опции за треньорския щаб\", написаха от \"Барселона\" за новото си попълнение.", "date": "2019.01.22", "title": "\"Барселона\" привлече под наем Кевин-Принс Боатенг"}
{"url": "https://www.dnevnik.bg/biznes/2019/01/22/3378471_nap_publikuva_deklaraciiata_za_lichnite_dohodi_s_barkod/", "text": "Годишната декларация за облагане на доходите с баркод вече е публикувана на интернет страницата на НАП –  www.nap.bg , съобщава ведомството. Формулярът с баркод изчислява автоматично дължимия данък след попълване на информация за получените доходи, внесените осигурителни вноски, ползваните облекчения, напомнят от НАП. Електронната декларация трябва да се изтегли на компютър от интернет страницата на Агенцията –  www.nap.bg  и да се попълни офлайн. Подаването на декларация с баркод гарантира на клиентите на администрацията, че няма да допуснат технически грешки, тъй като дължимият данък се изчислява автоматично след попълване на приложенията за различните видове доход. От НАП напомнят също, че изпращането на декларация с баркод предполага и по-бързо възстановяване на надвнесен данък. Това е така, защото не се налага допълнителното обработване и попълване на данните от тези декларации ръчно, тъй като информацията директно се прехвърля от формуляра след сканирането на баркода. Подаването на декларацията с баркод става чрез изпращане по пощата или на място в някои пощенски станции, където директно ще бъде издаден входящ номер. Декларацията може да се подаде и лично в офис на НАП. Срокът за подаване на годишните данъчни декларации за облагане на доходите изтича на 30 април 2019 г., като в същия срок трябва да бъде заплатен и дължимият данък за довнасяне. Повече информация за декларирането и плащането на данъци и осигуровки има на сайта на НАП  www.nap.bg . Телефонни консултации се правят на цената на градски разговор в кол-центъра на приходната агенция. Номерът е 0700 18 700. До края на януари - с отстъпка Ако подадат декларациите си по електронен път до 31 януари 2019 г., физическите лица могат да ползват 5% отстъпка върху данъка за довнасяне по годишната си данъчна декларация, но не повече от 500 лв. Допълнително условие за ползване на отстъпката е гражданите да нямат подлежащи на принудително изпълнение публични задължения, както и да внесат целия размер на данъка за довнасяне до 31 януари 2019 г. Най-бързо и лесно декларацията се подава по интернет с персонален идентификационен код. Срокът за подаването на декларациите за облагане на доходите e 30 април 2019 г.", "date": "2019.01.22", "title": "НАП публикува декларацията за личните доходи с баркод"}
{"url": "https://www.dnevnik.bg/bulgaria/2019/01/22/3378482_gradska_legenda_e_che_polovinata_invalidni_pensii_se/", "text": "Градска легенда е, че половината пари от 1.6 млрд. лв. за инвалидни пенсии отиват при здрави хора.Това е сериозно обвинение към много системи в държавата и не мисля да сме толкова пробити. Отдавна се знае къде са пропуските в системата и е нужно да се провери кой издава документацията. Това заяви директорът на Агенцията за хората с увреждания Минчо Коралски в ефира на Би Ти Ви. Поводът е съобщението от вчера на  прокуратурата , че след анализ на дейността на Трудово-експертните-лекарски комисии (ТЕЛК) има данни за \"ужасяващи практики\". Оценката е на главния секретар на МВР Ивайло Иванов, който даде брифинг по темата съвместно със зам.-главния прокурор Иван Гешев. \"Пробойната е в системата, по която се издават тези телкове. Решението се издава на база на документация, а тя се прави на друго място. Трябва да се провери кой е издал документацията, но нищо чудно тя също да се окаже фалшива\" каза той и добави, че е нужно да се вържат системите на трудово-експертните лекарски комисии (ТЕЛК), Националния осигурителен институт (НОИ) и здравната каса и личните електронни досиета, за да може да се проследи кой каква експертиза е издал. По думите му когато се появят ударно досиета от едно и също място, това трябва да е основание за проверка. По време на пресконференцията на прокуратурата стана известно, че данните за измамите са събрани въз основа на анализ, разпореден от премиера Бойко Борисов и главния прокурор Сотир Цацаров от разследвания от последните пет години за отпускане на инвалидни пенсии въз основа на неистински документи. Установено е, че в някои региони делът на инвалидните пенсии е необичайно голям. Най-големият процент е в Силистра – 28.6% от всички пенсии в областта, в Разград – над 18%, в Перник - 16.97%. Предстоят проверки и в останалите области. Разговори на разследващите със стотици получатели на инвалидни пенсии показали, че масово хората не помнят дали са се явявали пред ТЕЛК, не знаят какви документи са необходими, каква е диагнозата им и дали са лекувани в болница. \"Стотици милиони \"изтичат в пясъка\" и не стигат до реалните хора, които имат нужда от тези пари – инвалидите\", коментира Гешев.", "date": "2019.01.22", "title": "Градска легенда е, че половината инвалидни пенсии се дават неправомерно, заяви Коралски"}
{"url": "https://www.dnevnik.bg/sviat/2019/01/22/3378447_makedonski_razuznavach_stoi_zad_grupa_saitove_za/", "text": "Сътрудници на Армията на Република Македония и полицейски инспектор са ръководители на група сайтове за фалшиви новини в македонския град Куманово. Това смята  екипът на белгийския разследващ  Мартен Шенк, цитиран от македонски издания. Според разследването става дума за група, различна от добилата световна известност във Велес преди няколко години. Служителят е идентифициран като Слагян Бойковски - \"Цаго\". Откакто той видял, че бизнесът с пласирането на фалшиви новини и снимки не е успешен, решил да се занимава с политика. Същото правел и служителят от контраразузнаването от Куманово майор Марян Златановски, разказва Шенк. \"В този случай, изглежда, не става дума за още един тийнейджър, който се опитва да заработи пари за бира\", продължава Шенк. \"Всички го правят\" Мисията на сектора, в който Златановски работи (част от Министерството на отбраната), е била \"събиране, анализиране и произвеждане\" на разузнавателна информация. Отпреди месец той е във военната мисия \"Алтеа\" в Босна и Херцеговина - преминал проверки за сигурност, направени от военното разузнаване. Бойковски казал на Шенк, че този бизнес не е свързан с работата му, а и го прави \"като всички други в Македония\". Профилът в \"Туитър\", който също е използван за целта, е бил активен към момента на публикацията. При проверка към 10.53 ч. обаче  се появява съобщение , че профилът е закрит. Бойковски и Златановски според този текст са публикували фалшиви новини за президента на САЩ Доналд Тръмп, измислена история за смъртта на американския милиардер Джордж Сорос, расистка информация и погрешни твърдения за бежанци, фиктивни заплахи за тероризъм, теории на конспирацията и други. Не се знае обаче дали двамата са работили заедно - всеки е имал собствена мрежа сътрудници. Публикацията се появява в момент, когато управляващите в Македония говорят за нуждата от реформи в силовите структури, включително армията и Управлението за сигурност и контраразузнаване (УБК).", "date": "2019.01.22", "title": "Македонски разузнавач стои зад група сайтове за фалшиви новини, сочи разследване"}
{"url": "https://www.dnevnik.bg/sport/2019/01/22/3377634_toni_nadal_v_tenisa_nai-vajnoto_e_da_imash_harakter_i/", "text": "57-годишният испанец беше наставник на настоящия №2 в света в продължение на 28 години. В края на 2017 г. той се оттегли, за да поеме управлението на тенис академията на Рафаел Надал в Майорка. В края на миналата седмица Тони Надал гостува в България като посланик на турнира \"София оупън\". Той изнесе открит урок за деца и  се срещна с част от талантите на българския тенис . След събитията испанецът даде интервю за \"Дневник\", в което разказа за работата си с Рафаел Надал и своите треньорски методи. - Когато Рафаел беше на три, играехме само за забавление. След това, може би когато стана на седем, започнахме да играем по четири пъти седмично. Казвах му: \"Винаги се опитвай да даваш най-доброто от себе си, когато излизаш на корта, всеки път опитвай да удряш топката по възможно най-добрия начин и се стреми да влагаш цялото си внимание в това, което правиш\". Това за мен е най-важното нещо в живота и един от проблемите с децата в днешно време. За децата днес е трудно да се фокусират, защото животът сега е такъв. Правим много неща едновременно. Гледаме телевизия, общуваме по телефоните и т.н. Това прави трудно да задържиш вниманието си върху едно нещо. А за да си добър в тениса - всъщност във всеки спорт, но в тениса дори повече - трябва да си изцяло концентриран, защото за да направиш добър удар, трябва да удариш топката по определен начин от определена позиция. Ако не внимаваш през цялото време, може и да отиграеш топката, но след някой и друг удар ще направиш грешка. Когато говоря с децата в нашата академия, им казвам да гледат лицето и очите на Рафаел, на Джокович, на Федерер. Те винаги следят топката, концентрирани са върху всеки един удар. Това съм казвал и на Рафаел много пъти.  - Да, тогава дадох пример с живота на Рафаел. Той постигна големи успехи в тениса. Разви своята игра много бързо. Когато беше на 16, вече бе част от топ 100, победи петия и седмия в световната ранглиста. Да, той беше добър, но имахме доста проблеми, защото през 2005 г. имаше контузия в стъпалото. Докторите и специалистите, които го преглеждаха, казаха, че Рафаел е приключил с тениса. По онова време много често се случваше да не можем да довършим тренировките си, защото болката беше прекалено силна. Беше му много трудно, когато трябваше да играе дълги мачове, защото травмата го измъчваше. Да, имахме трудности, но винаги сме се стремили да работим здраво всеки ден и в крайна сметка успяхме. - С Рафаел винаги съм работел по един и същи начин - и когато беше на три години, и на пет, и на десет. Никога не съм правил нещо по-специално, когато беше тийнейджър. В този живот съм научил, че понякога може да си горе, понякога - долу. Понякога имаш добра седмица, друг път - не, и трябва да си наясно с това. Когато Рафаел е имал лоши моменти, винаги съм му казвал, че това, което се случва с него, е нормално. Нашата връзка беше съвсем нормална, разговаряхме много често. Опитах да развия неговия характер, защото мисля, че това е най-важното нещо. В крайна сметка играчите, които имат характер и си осигуряват повече шансове на корта, са тези, които постигат по-големи успехи, печелят повече мачове и повече турнири от Големия шлем.  - По мое мнение така е много по-лесно да развиеш добър играч. Преди много години бях на един тенис симпозиум в Милано. Треньорът на (бившия №3) Иван Любичич (Рикардо Пиати) разказа, че когато разговорял с родителите, ги питал какво предпочитат - добре образовано дете или шампион на \"Ролан Гарос\", и повечето отговаряли, че предпочитат шампион от \"Ролан Гарос\". Тогава му казах, че според мен въпросът не е правилен, защото е много по-лесно да станеш добър играч и да спечелиш \"Ролан Гарос\", когато имаш добра ценностна система. Ако си достатъчно добър като малък и си малко по-глупав, добре, няма проблем, защото си №1. Но когато пораснеш и останеш такъв, няма да искам да те тренирам. Когато имаш добродетели, се работи много по-лесно. Хората около теб са по-щастливи, по-ангажирани са в работния процес. И това не важи само в тениса, а във всички сфери на живота. В бизнеса, в компаниите е много трудно да бъдеш добър лидер, ако нямаш добра ценностна система. Същото е на корта. Можеш да бъдеш добър играч, ако нямаш добри ценности, но според мен е много по-трудно. - Определено помогна. По-лесно беше да се работи - както за мен, така и за него. Така имах по-голяма свобода на действие. Когато работех с Рафаел, можех да му кажа, че е глупав, или че не е достатъчно добър, или че трябва да тренираме още половин час, за да направим това и това. Когато работиш с друго дете, е трудно да кажеш лоши неща, защото в днешно време всеки родител вярва, че има най-доброто дете на света. Аз винаги съм влагал много голяма страст с всеки млад тенисист, с когото съм работил. С моя племенник дори още повече, защото е част от семейството. Знам, че понякога съм го притискал твърде много. Но в крайна сметка мисля, че е било за негово добро. Да, понякога. Особено когато гледам Australian Open, или \"Ролан Гарос\", или друг хубав турнир, в който съм бил и от който пазя страхотни спомени. С Рафаел обикновено си прекарвахме чудесно, имахме добри успехи. С него животът беше по-лесен. Но когато съм в академията, също съм много щастлив. Мога да продължа да работя и да съм част от тениса, а това е нещото, което обичам. Смятам, че моята работа беше по-важна, когато Рафаел беше по-млад. Сега се опитвам да правя същото с децата в нашата академия, както с Рафаел преди. Опитвам да говоря с тях, да ги мотивирам, да им помогна да станат добри професионалисти, така че съм много щастлив.", "date": "2019.01.22", "title": "Тони Надал: И в бизнеса, и в спорта е трудно да си лидер без добра ценностна система"}
{"url": "https://www.dnevnik.bg/zelen/2019/01/22/3378450_ekokoaliciia_organizira_protest_v_chetvurtuk_s_iskane/", "text": "Коалицията от неправителствени организации и граждански групи \" За да остане природа в България \" организира в четвъртък протест пред Министерския съвет с искане за оставката на министъра на околната среда Нено Димов. Като аргумент се посочва, че той е предложил промените в плана за управление на Национален парк \"Пирин\", за да позволи строителство и сечи.  Организираното  във фейсбук  събитие е насрочено за 18.30 часа. Миналата седмица  Върховният административен съд окончателно отхвърли  като незаконно правителственото решение от последния работен ден на 2017 г., инициирано от ведомството на Димов, което разрешаваше промени в плана за управление на Национален парк \"Пирин\", разширяващи възможностите за строителство без нужните екооценки и извън официалната актуализация на плана. Призивът на активистите е към премиера Бойко Борисов. Те настояват той \"да поеме политическата отговорност за незаконното решение на Министерския съвет за Пирин и министърът на околната среда Нено Димов да подаде оставка\". Текстът на събитието в социалната мрежа уточнява също, че не става дума за втора кабинка, за поминък или за спорта на децата. \"Става дума за това как държавата работи само в полза на своите икономически обръчи\", заявяват организаторите от \"За да остане природа в България\".", "date": "2019.01.22", "title": "Екокоалиция организира протест в четвъртък с искане за оставката на Нено Димов"}
{"url": "https://www.dnevnik.bg/na_put/2019/01/21/3377029_muzeiat_etur_subira_stari_spomeni/", "text": "Музеят \"Етър\" започва дарителска акция, посветена на 55 години от откриването му. Годишнината ще се чества през септември. Дотогава уредниците ще приемат снимки, диапозитиви, стари картички, свързани с музея, експозициите и първите му майстори, занаятчийски инструменти и интересни изделия, майсторски свидетелства, снимки и документи на занаятчии от района на Централна Стара планина. \"Може да разкажете спомени за музея и да споделите впечатления за хората, които са вплели част от живота си в историята му\", призовават работещите в музея на открито. Екипът приканва всички, които са документирали посещенията си в музея през миналия век, ако желаят, да предоставят в оригинал или копие, на хартиен или дигитален носител спомените си вместо да ги изхвърлят като непотребни вещи. ЕМО \"Етър\" – единственият действащ на Балканите етнографски музей на открито и е разположен на 8 км южно от Габрово и годишно посреща по над 200 хил. туристи. Той е открит на 7 септември 1964 г. по идея на етнографа и художник Лазар Донков и включва над 50 обекта - къщи, работилници, дюкяни и технически съоръжения от епохата на Възраждането. Част от къщите са съществували на мястото на днешния музей и са били реставрирани, други оригинални постройки са пренесени от другаде или са копирани по снимки и чертежи. Целта на музейната експозиция е да разкрие архитектурата, бита и стопанското минало на Габрово и Габровския край през втората половина на ХVІІІ в. и ХІХ в. Това е време, когато в града се развиват над 26 занаята, чиито изделия намират пазар в Букурещ, Виена, Марсилия, Анадола. Днес музейните майстори представят на посетителите 22 действащи занаята, а желаещите могат да участват в хоби-курсове за изучаването им.  През 2018 г. \"Етъра\" взе наградата на министерството на туризма в категорията \"Духът на България\" с \"Празника на пестила\" - изделие от сини сливи, наричано \"габровски шоколад\".", "date": "2019.01.22", "title": "Музеят \"Етър\" събира стари спомени"}
{"url": "https://www.dnevnik.bg/bulgaria/2019/01/22/3378491_bulgariia_e_na_treto_miasto_v_es_po_raboteshti_mladi/", "text": "През 2017 г. 18.9% от работещите млади мъже в България на възраст от 18 до 24 години са изложени на риск от бедност. Това показват данни от изследване на европейската статистическа агенция Евростат. По този показател страната се нарежда на трето място в Европейския съюз. Само за пет години изложените на риск от бедност работещи млади мъже са се увеличи близо три пъти, като през 2013 г. те са били 6.8%. Единствено в Румъния и Люксембург работещите млади мъже, изложени на риск от бедност, са повече. В северната ни съседка те са 31.3%, а в херцогството – 19.6 на сто. Най-нисък е процентът в Чехия – 1.2 на сто. От всички работещи млади българи на възраст от 18 до 24 години 14.7% са изложени на риск от бедност, което е почти всеки седми човек. Страната заема шеста позиция по този показател в ЕС. Румъния и Люксембург отново заемат първите две места в класацията, като зад тях се нареждат Дания, Испания и Естония. Най-малка е опасността от бедност сред младите в Чехия и Словакия.", "date": "2019.01.22", "title": "България е на трето място в ЕС по работещи млади мъже, изложени на риск от бедност"}
{"url": "https://www.dnevnik.bg/photos/snimka_na_denia/2019/01/22/3378436_snimka_na_denia_s_dron_sreshtu_mrusniia_vuduh/", "text": "Властите в Банкок, Тайланд, включиха модерните технологии в борбата срещу замърсяването на въздуха.", "date": "2019.01.22", "title": "Снимка на деня: С дрон срещу мръсния въдух"}
{"url": "https://www.dnevnik.bg/bulgaria/2019/01/22/3378427_citat_na_denia_moderno_e_podsidimite_da_stavat_pismovni/", "text": ". Това заяви зам. главният прокурор Иван Гешев в ефира на Би Ти Ви. Конкретният повод е  отворено писмо от Николай Банев , чрез което обвинява прокуратурата в неверни твърдения. \"Няма да влизам в спор с обвиняеми, друг колега на Банев от Сърбия непрестанно се изявява в различни блогове (визира се бившият собственик на КТБ Цветан Василев - б.р), но те имат право да предприемат защитна стратегия, каквато преценят - включително и чрез медийни атаки\", уточни Гешев. Преди няколко седмици стана известно, че Банев е получил неправомерно телефон в ареста. \"Това се е случило или със съдействие на служители от ареста, или като е бил скрит във вещи, които са позволени за внасяне от близките\", каза той и добави, че по-скоро в случая става дума за второто на база на намерено текстово съобщение в съответния телефон. Гешев коментира и екстрадирането на Димитър Желязков от Турция, известен като Митьо Очите. Според Гешев това се очаква да се случи до седмица. Зам. главният прокурор коментира и мащабната схема, свързана  с фалшиви удостоверения от ( трудово-експертните-лекарски комисии (ТЕЛК), която беше разкрита вчера. \"В някои области хората с право на инвалидни пенсии достигат между 18% и 28%, а 70% от получаващите ги не знаят дори какви документи трябват за получаване му\", заяви Гешев. По думите му проверките ще продължат в цялата страна – а щетите от схемата са 1.6 млрд. лв., а изводът е, че Националният осигурителен институт (НОИ) не упражнява контрол. Гешев даде подробности и около  казуса \"Дунарит\" . На 18 януари собственикът дружество \"Емко\" ООД, от което е част оръжейният завод \"Дунарит\" в Русе, получи обвинение от прокуратурата за пране на пари. \"Емилиан Гебрев се оплака от натиск, не знам дали той е собственик на \"Дунарит\" – там тече сага със собствеността. Предприятието е купено с авоари от на вложители от КТБ, печелившо е, но върху акциите му има запори от КТБ, с което трябва да бъдат удовлетворени вложителите\", допълни зам. главният прокурор. По думите му \"Дунарит\" има годишен оборот от 50 млн. лв, което означава, че пазарната му цена е 300 млн. лв., а в случая е купено за 10 млн. лв. \"Един кръг от хора искат да придобият контрола върху това предприятие, може да използват работниците\", каза той.", "date": "2019.01.22", "title": "Цитат на деня: Модерно е подсъдимите да стават писмовни"}
{"url": "https://www.dnevnik.bg/sviat/2019/01/22/3378493_uolstriit_djurnul_slujbite_v_severna_koreia_i_sasht/", "text": "Отвъд официалните дипломатически канали Пхенян и Вашингтон са били в тайна връзка чрез разузнавателните си служби, пише  \"Уолстрийт джърнъл\" . Американският вестник, който се позовава на собствени източници, твърди, че каналът е създаден през 2009 г. и е бил нужен заради отсъствието на официални дипломатически отношения. В хода на тези контакти американската страна е опитвала да издейства освобождаването на задържани в Северна Корея нейни граждани. От севернокорейска страна за него е отговарял Ким Йон-Чол, шефът на севернокорейското разузнаване. След началото на мандата на Доналд Тръмп като президент на Съединените щати Ким влезе в контактната група на преговорите между двете държави, а наскоро бе във Вашингтон за среща с държавния секретар Майк Помпео. От американска страна за нея отговарял Джоузеф Детрани - бивш ръководител на операциите на ЦРУ в Източна Азия, а по-късно специален пратеник на САЩ в шестстранните преговори със Северна Корея за ядрената ѝ програма. Преди срещата на Тръмп със севернокорейския лидер Ким Чен-Ун в Сингапур е пътувал до там за срещи с колеги от Пхенян, пише \"Уолстрийт джърнъл\". Каналът отново заработил през 2017 г. след известно прекъсване заради ракетните тестове, на фона на дипломатическата и военна криза и острата размяна на реплики между Тръмп и Ким. Използван е и за подготовката на срещата в Сингапур. Очаква се двамата лидери да се срещнат отново през февруари.", "date": "2019.01.22", "title": "\"Уолстрийт джърнъл\": Службите в Северна Корея и САЩ тайно поддържали връзка"}
{"url": "https://www.dnevnik.bg/sport/2019/01/22/3378513_nov_igrach_ot_visshata_liga_e_bil_na_borda_na/", "text": "Аржентинският футболист Емилиано Сала е бил на борда на малък самолет, който е изчезнал тази нощ при полет от Нант към Кардиф, съобщава френският журналист Арно Вайджик, като се позовава на информация на местните власти. По-рано Би Би Си писа, че има опасения, че нападателят е бил в самолета на път за новия си отбор. 28-годишният Сала беше привлечен преди дни в участника във Висшата лига \"Кардиф\" от френския \"Нант\". Сигналът от малкия самолет Piper Malibu изчезнал над Ламанша. Според информациите на борда е имало двама души.  От метеорологичните служби обясниха, че е имало валежи, които обаче не са били обилни. Вятърът също не е бил силен. В издирването на самолета е започнало още през нощта, като след прекъсване тази сутрин е било подновено. Сала стана най-скъпият играч в историята на \"Кардиф\", като уелският клуб се договори с \"Нант\" да го вземе за 15 млн. паунда. Аржентинецът изигра 117 мача за \"канарчетата\" от 2015 г. насам, като вкара 42 гола.", "date": "2019.01.22", "title": "Самолет с играч от Висшата лига на борда е изчезнал над Ламанша"}
{"url": "https://www.dnevnik.bg/bulgaria/2019/01/22/3378507_kratki_novini_v_burgas_vseki_posleden_petuk_ot_meseca/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. \"Атака\" и НФСБ в съобщения до медиите влязоха в спор за провалено днес заседание на парламентарната група \"Обединени патриоти\", в която освен тях влиза и ВМРО. Пресцентърът на \"Атака\", чийто лидер Волен Сидеров е и председател на парламентарната група с 27 депутати, съобщи във фейсбук, че депутати от НФСБ не са дошли за заседанието, свикано в 17 ч., и са провалили кворума. От НФСБ отговориха в прессъобщение, че не са били информирани за сбирката, а и от Атака\" не е присъствал никой, освен за кратко Десислав Чуколов, придружаван от екип на телевизия \"Алфа\". Двете партии не коментират колко души са се явили от третия партньор в коалицията, не се обявява и дневният ред. Нено Димов поиска данни за замърсяването на река в Сърбия Това е станало на среща със сръбския му колега Горан Триван след като преди седмица етнически българи, живеещи близо до границата протестираха срещу замърсяване на река Драговищица и подпочвените води. Замърсяването идва от дейността на мина на територията с. Караманица. Триван се ангажирал да поиска информация от земеделския министър на страната, който отговаря за водите в Сърбия. Димов е предложил съвместна работна група, оглавявана от него и Триван да провери случая.  Магистрала \"Марица\" е затворена между Харманли и Любимец Магистрала \"Марица\" е затворена в участъка между Харманли и Любимец. Причината е горящ камион, съобщава \"Фокус\", позовавайки се на ОДМВР – Хасково. Тежкотоварната машина се е запалил в движение. Камионът е пренасял дървен материал и затова огнеборците са преценили, че гасенето на огъня ще отнеме време. Точно заради това движението и в двете посоки е спряно. От Агенция \"Пътна инфраструктура\" препоръчват да се използва обходен маршрут от пътен възел Тополовград - път I-8 Харманли - Любимец - пътен възел Любимец.", "date": "2019.01.22", "title": "Кратки новини: НФСБ и \"Атака\" през медиите поспориха за отсъствия"}
{"url": "https://www.dnevnik.bg/politika/2019/01/22/3378519_ot_vmro_poiskaha_merki_sreshtu_ciganizaciiata_za_da/", "text": "Мерки \"за противодействие на циганската престъпност и социалния паразитизъм\", \"противодействието на радикалния ислям и чуждото влияние през българските вероизповедания и неправителствен сектор\", \"достоен живот на възрастните хора\" и въвеждане на данък \"Лукс\". Това са приоритети, утвърдени на Организационен съвет на ВМРО – БНД, които следва да са основа на дискусия както в коалицията \"Обединени патриоти\", така и с ГЕРБ, според позицията, изпратена до медиите от партията на вицепремиера Красимир Каракачанов \"Считаме, че в разумен срок трябва да има видим напредък по тях. Само това би осмислило реално нашето участие в управлението на страната\", се казва ултимативно в писмото на ВМРО. От партията пишат още, че \"следва по-целенасочено да се фокусираме върху теми, които са водещи за нашата програма, която доведе и до подкрепата на нашите избиратели. Считаме, че политическото злободневие не трябва да измества фокуса ни от дневния ред на обществото\". От ВМРО припомнят, че през последните месеци съществуването на коалицията \"Обединени патриоти\" бе под знака на скандали и междуличностни противопоставяния. \"Това трябва да спре, трябва да се потърси единство около общи приоритети и да бъдат постигнати реални резултати в управлението, иначе съществуването на коалицията става безсмислено\", пише в позицията. Ето и задачите, върху които трябва да се съсредоточат общите усилия на управляващата коалиция според ултиматума на ВМРО: 1. Мерки за противодействие на циганската престъпност и социалния паразитизъм: - Изготвяне на правителствена програма за мерки срещу циганизацията, гетоизацията и произтичащите от това проблеми. - Преодоляване на чувството за безнаказаност сред представителите на маргиналните общности чрез въвеждане на административни наказания \"общественополезен труд\" и \"задържане под стража\". - Единна база данни за социалните помощи и въвеждане на сумарен максимум на годишна база, строг контрол срещу злоупотреби със социални плащания, включително обвързване на получаването им със степента на социализация и грамотност. - Поощряване на отговорното родителство за сметка на намаляване на помощите за деца на несоциализираните групи. - Възможност за създаване на доброволни отряди към МВР с цел охрана на обществения ред. 2. Противодействието на радикалния ислям и чуждото влияние през българските вероизповедания и неправителствен сектор: - Финализиране на промените в Наказателния кодекс за криминализиране на проповядването на радикален ислям. - Приемане на правила за прозрачност на финансирането с източник зад граница на НПО и вероизповедания. 3. Достоен живот на възрастните хора: - Закон за възрастните хора, който да регламентира социалните услуги и възможностите за трудова и творческа реализация. - Реализиране на ревизията в инвалидните пенсии и преизчисляване на т.нар. \"стари пенсии\". - Успоредно с повишаване на доходите, пренасочване на ресурси на МТСП за борба с пенсионерската бедност за сметка на социалния паразитизъм. 4. Укрепване на българското национално самосъзнание в България и зад граница: - Държавна програма за разпространение на българския език и култура, включително създаване на институт \"Св.св. Кирил и Методий\". - Законодателни промени за улесняване на получаването на българско гражданство и създаване на \"Карта българин\", с която да се урежда правото на пребиваване и труд в България на сънародниците ни от диаспората. - Български паспорти за всеки българин по етнически произход без чакане, бумащина и корупционни схеми. - Програма за подпомагане на завръщането на наши сънародници от чужбина като най-силна демографска мярка. - Преглед на учебното съдържание и заличаване на остатъците от десетилетията антинационална пропаганда в учебниците, които изкривиха до неузнаваемост историята и литературознанието ни. - Въвеждане на часове по родинознание и начално военно обучение. 5. Трябва да поставим пред ГЕРБ въпроса за по-справедливо данъчно облагане имуществото на богатите – включително данък \"Лукс\". Особено очеваден е случаят с крупните собственици на земя. 31 стопански субекта притежават над 3 милиона декара земя, а не плащат никакъв данък върху собствеността. Същевременно тази концентрация вреди на развитието на земеделието, обезлюдява селата и не създава принадена стойност в икономиката.", "date": "2019.01.22", "title": "От ВМРО поискаха мерки \"срещу циганизацията\", за да останат във властта"}
{"url": "https://www.dnevnik.bg/sport/2019/01/22/3378480_livurpul_se_gotvi_da_stane_purviiat_klub_s_pechalba/", "text": "Ливърпул\" се очаква да стане първият клуб в света, постигнал нетна печалба над 100 млн. евро (88.3 млн. паунда), пише \"Телеграф\". В основата на финансовия успех на червените се корени успешното представяне в Шампионската лига миналия сезон, както и продажбата на Филипе Коутиньо. Воденият от Юрген Клоп състав игра във финала в най-силния клубен турнир. Въпреки че загуби от \"Реал\" (Мадрид), \"Ливърпул\" си заслужи 81.3 млн. евро. Коутиньо беше продаден на \"Барселона\" за 130 млн. евро преди година. Ако при обявяването на отчета очакванията се потвърдят, те ще затвърдят и възходящия ход на клуба във финансов план. Миналата година  мърсисайдци отчетоха печалба от 44 млн. евро (39 млн. аунда) . Тя дойде въпреки неучастието на отбора в Шампионската лига през 2016-17. Година по-рано те записаха загуба от 24 млн. евро (21 млн. паунда). Публикуваният преди дни годишен доклад на УЕФА показа , че клубовете от Висшата лига са заработили повече от четвърт от общите приходи за континента - 5.3 милиарда евро от общо 20.11 млрд. евро. Това ги поставя пред Ла Лига, където клубовете отчитат 2.9 милиарда, Бундеслигата (2.8 милиарда), Серия А (2.2 милиарда) и Лига 1 (1.6 милиарда).", "date": "2019.01.22", "title": "\"Ливърпул\" се готви да стане първият клуб с печалба над 100 млн. евро"}
{"url": "https://www.dnevnik.bg/razvlechenie/2019/01/22/3378132_fotogaleriia_sirk_dyo_dior/", "text": "За пореден път дизайнерът Мария Грация Киури доказа, че марката \"Кристиан Диор\" е нещо повече от красиви бални рокли и своя класически силует от сако и пола и представи страхотно шоу с циркова тематика, в което акробати и клоуни в стила на известните Арлекино и Пиеро забавляваха публиката по време на ревюто с висша мода на модната къща, което се проведе в понеделник вечер в Париж.", "date": "2019.01.22", "title": "Фотогалерия: Сирк дьо \"Диор\""}
{"url": "https://www.dnevnik.bg/biznes/2019/01/22/3378521_dori_i_zagubilite_bonovite_si_knijki_mogat_da/", "text": "Всеки собственик на бонова книжка от масовата приватизация може да провери какви акции в кое дружество притежава дори да е загубил тази книжка. Проверката най-лесно се прави на сайта на Централния депозитар, който поддържа регистър на всички притежавани акции. Това обясни пред Би Ти Ви Васил Големански, изпълнителен директор на институцията. Проверката става с ПИК кода от НАП или с електронен подпис. В момента проверката на тези данни е платена, но се предвижда да не струва нещо в предстоящия период на информационна кампания. В концепцията на  Министерството на финансите за раздвижване на \"спящите\" акции  е предвидено кампанията да продължи 1 г. Другият вариант за проверка на акциите е да се отиде в някой от инвестиционните посредници и да се подаде заявление за проверка. В отговор на въпрос Големански напомни, че ако дружеството, от което са придобити акции, е фалирало, то очевидно съответният човек нищо не може да направи. По данни на депозитара около 2 милиона българи притежават акции чрез бонови книжки за около 2 млрд. лева. Публикуваната за обществено обсъждане концепция предвижда всеки собственик на акции да ги прехвърли към избран от него инвеститор в рамките на една година, за да бъдат управлявани. Ако не го направи, \"спящите\" книжа автоматично ще отидат в специално създаден фонд. Предвижда се той да бъде управляван от професионален инвеститор. Собствеността като дял във фонда се предвижда да се пази 5 г., но ако и след това собственикът не си ги потърси, акциите се предвижда да се национализират, а парите от тях да постъпят в Сребърния фонд.", "date": "2019.01.22", "title": "Дори и загубилите боновите си книжки могат да проверят акциите си в Централния депозитар"}
{"url": "https://www.dnevnik.bg/sviat/2019/01/22/3378518_venecuela_arestuva_poddrujnici_na_bunta_opoziciiata/", "text": "Венецуелските сили за сигурност задържаха съседи в квартал \"Котиса\" в Каракас, участвали в демонстрация в подкрепа на военни, призовали за свалянето на президента Николас Мадуро, пише в. \"Ел насионал\". След като служители на Националната гвардия записаха и  пуснаха в социалните мрежи  послание с искане жителите да излязат на улицата, десетки жители на \"Котиса\" излязоха, за да покажат солидарност с тях. Вчерашните събития последваха решението на шефа на доминирания от опозицията парламент Хуан Гуайдо да обяви Мадуро за узурпатор. В резултат на действията му няколко часа след бунта на гвардейците Върховният съд на Венецуела съобщи, че  ръководството на парламента  сега е нелегитимно. \"Без фалшиви очаквания\" Гуайдо междувременно отказа да се съобрази с решението, което нарече \"неконституционно\". \"Какво ни интересува нас, огромното мнозинство венецуелци, нелегитимно решение на нелегитимен (Върховен съд) на сервилни страхливци? Тази присъда не съществува\", написа той в \"Туитър\". Ръководството, позовавайки се на конституцията, отхвърли твърденията на съда, че няма право да обяви Мадуро за узурпатор или да поиска достъп за хуманитарни помощи в страната, разтърсвана години наред от тежка икономическа криза. Гуайдо и останалите опозиционери начело на парламента освен това призоваха всички венецуелци да излязат на улицата на 23 януари. \"Националната мобилизация\", насрочена за утре, трябва да помогне на опозицията да \"обясни какъв ще е пътят\", който предлага, без да се \"създават фалшиви очаквания\" за бъдещето на Венецуела, съобщава телевизия NTN24. Протестът ще започне утре в 10 ч. местно (16 ч. българско) време в няколко точки на Каракас, включително в \"Котиса\".", "date": "2019.01.22", "title": "Венецуела арестува поддръжници на бунта, опозицията свика национален протест"}
{"url": "https://www.dnevnik.bg/sport/2019/01/22/3378512_ronaldo_potvurdi_sporazumeniesi_s_ispanskite_vlasti_po/", "text": "Звездата на \"Ювентус\" Кристиано Роналдо се призна за виновен по делото за укриване на данъци по време на деветгодишния си престой в \"Реал\" (Мадрид), съобщи \"Ройтерс\". Португалецът се яви в съда в Мадрид, за да потвърди  споразумението си с данъчните власти в Испания . През лятото двете страни се разбраха 33-годишният футболист да плати 18.8 милиона евро срещу присъда за 23 месеца. Роналдо избегна влизане в затвора, тъй като според испанското законодателство първа присъда до две години затвор се заменя с пробация. Португалецът искаше да бъдат взети специални мерки за сигурност при появата му в съда, но такива му бяха отказани. Според медиите в Испания играчът е помолил да получи достъп до сградата на съда директно от паркинга за автомобили. Футболистът се призна за виновен по четири обвинения за данъчни злоупотреби. Той обвинен в укриването на 14.7 милиона евро данъци. Сумата е дължима върху имиджовите права на играча в периода между 2011 и 2014 г. Според прокурорите португалецът е измамил данъчните власти с 1.4 милиона евро през 2011 г., 1.7 милиона през 2012 г., 3.2 милиона през 2013 г. и 8.5 милиона през 2014 г.", "date": "2019.01.22", "title": "Роналдо потвърди споразумението си с испанските власти по делото за укриване на данъци"}
{"url": "https://www.dnevnik.bg/biznes/2019/01/22/3378557_rabotodatelite_iskat_da_si_deliat_poravno_razhodite_za/", "text": "Осигурителните вноски да бъдат разпределяни поравно между работодатели и работници, иска организацията, в която членуват основните работодателски организации - Българската стопанска камара (БСК), Конфедерацията на работодателите и индустриалците в България (КРИБ), Асоциацията на индустриалния капитал в България (АИКБ) и Българската търговско-промишлена палата (БТПП). В момента вноската се дели в съотношение 60:40, като бизнесът плаща по-голямата част. Според бизнеса това няма да се отрази на заплатите, защото ще бъде компенсирано от увеличение на трудовите възнаграждения. За целта с промени в Кодекса на труда може да бъдат въведени нов тип трудови договори, заяви председателят на Асоциацията на индустриалния капитал Васил Велев, цитиран от БНР. \"Нашето предложение е в трудовите договори да се записват две числа, които говорят нещо. Едното е общият разход за труд - впрочем така е в Румъния, в Македония и в много други страни. Другото число е нетната сума, която получава след всички удръжки работникът\", обяви той на пресконференция на организацията, на която тя обяви приоритетите си за тази година. Така според Велев в рамките на общия разход за труд и на нетния доход нищо няма да се промени. \"Това, разбира се, няма да повиши доходите на хората. Доходите на хората ще се повишат от повече и по-добра работа. Това може да бъде въведено при условие крайната чиста сума да се запази. В случая не става дума за ощетяване на някого или за облагодетелстване на друг, а за повече прозрачност в отношенията\", развива тезата си той. Предстои предложението за реформа да бъде обсъдено със социалните партньори. На такова обсъждане подлежи и искането на работодателите да се отмени задължението на работодателя да изплаща първите три дни болничен. На очакваната от работодателите среща с премиера Бойко Борисов заради  високите цени на тока  от асоциацията напомниха, че към цените в сегмента \"Ден напред\" се прибавя и добавката \"Задължение към обществото\". Затова се предлага тя да не се включва в сметките на хората и бизнеса, а да се поема от бюджета. Тогава ще има съпоставимост на цените и компенсиране на увеличението им, каза Велев, цитиран от БТА. Той съобщи, че предприятията вече са получили двойно увеличение на сметките за ток за декември спрямо същия месец на предходната година. В средния случай увеличените разходи за електрическа енергия спрямо общия размер на изплатените заплати са между 10 и 15 на сто, допълни той и изтъкна, че увеличената цена на тока\"изяжда\" възможността за увеличението на доходи и даже може да доведе до намаляването им.", "date": "2019.01.22", "title": "Работодателите искат да си делят поравно разходите за осигуровки с работниците"}
{"url": "https://www.dnevnik.bg/evropa/2019/01/22/3378562_aifelovata_kula_e_vremenno_zatvorena_za_turisti_zaradi/", "text": "Айфеловата кула е временно затворена за туристи заради снеговалеж в Париж. Това съобщи днес администрацията на паметника, цитирана от \"Франс прес\". Ресторантът \"58 Тур Ефел\" обаче остава отворен. Достъпът на туристи до Айфеловата кула редовно е преустановяван при лошо време във френската столица. Така бе например през февруари-март миналата година, когато поледицата направи площадките и стълбите на кулата неизползваеми, припомня \"Франс прес\". Очаквания за силни снеговалежи в Северозападна Франция днес и утре накараха местните власти в седем департамента да задействат планове за студено време, включващи осигуряване на подслон за бездомници.", "date": "2019.01.22", "title": "Айфеловата кула е временно затворена за туристи заради снеговалеж"}
{"url": "https://www.dnevnik.bg/bulgaria/2019/01/22/3378571_bulgarsko_grajdanstvo_da_ne_se_poluchavane_sreshtu/", "text": "Отпадане възможността за получаване на българско гражданство на основание инвестиции; съкращаване на сроковете и прецизиране на критериите; въвеждането на изискване кандидатите за гражданство на основание произход да владеят български език и да имат работа и доход в страната. Това предвижда проектът за промени на Закона за българското гражданство, съобщава Министерството на правосъдието. Днес стана известно, че Европейската комисия ще предупреди страните от Европейския съюз, сред тях и България, които п редоставят срещу инвестиции право на гражданство  или на постоянно пребиваване, че това може да подпомага проникване в ЕС на организирани престъпни групи и увеличава риска от пране на пари, корупция и избягване плащане на данъци. Новите промени ще бъдат обсъдени на 30 януари, след което ще бъдат публикувани за обществено обсъждане. Промените в проектозакона, изработен от Министерството на правосъдието, са в изпълнение на Програмата на правителството 2017 – 2020 г. Решението му за намаляване на административната тежест върху гражданите включва осъществяване на качествен контрол върху отговорните за предоставяне на българско гражданство институции с оглед спазването на законовите процедури и срокове; премахване на изискването за представяне на някои официални удостоверителни документи на хартиен носител; опростяване на процедурите и подобряване на ефективността на процесите по даване на българско гражданство, става известно от съобщението. Предложенията за отпадане на възможността за получаване на българско гражданство на основание инвестиции е изготвено на базата на анализ, който сочи, че не е постигната целта за увеличаване на привлечените реални чуждестранни инвестиции и икономическо развитие и не е постигнато разкриване на нови работни места и икономически растеж. Целта на законопроекта е повишаване на контрола и предотвратяване на възможни злоупотреби в процедурите. В средата на декември парламентът създаде  временна анкетна комисия   за проучване на всички данни, факти и обстоятелства по изнесените в европейски и български медии твърдения  за скандалната подкупна схема  при придобиване на българско гражданство от чужди граждани. Неин председател е Йордан Цонев, а работата й ще продължи три месеца. Коментирайки предупреждението от Европейската комисия днес зам.-министърът на правосъдието Десислава Ахладова заяви: \"Анализът, който предполагам е направила ЕК, показва, че в някои държави се извършват злоупотреби. България е посочена като страна, в която има такава процедура, не е посочена като държава, която е рискова за такива злоупотреби. Казва се, предполагам, че това са трите държави, в които съществува такава процедура, като съответно ЕК ще следи тази процедура в тези държави, след което ще даде препоръки и ще каже дали има такива проблеми\".", "date": "2019.01.22", "title": "Българско гражданство да не се получава срещу инвестиции, предвижда законопроект"}
{"url": "https://www.dnevnik.bg/sport/2019/01/22/3378551_bfs_pusna_promocionalni_paketi_za_evropeiskite/", "text": "Българският футболен съюз (БФС) пусна в продажба пакетни билети за четирите домакинства на националния отбор от  квалификациите за европейското първенство през 2020 г.  От организацията дават възможност за  промоционална покупка през мрежата на Eventim . В първия си домакински мач българите приемат Черна гора на 22 март, след което предстоят двубои с Косово (10 юни), Англия (14 октомври) и Чехия (17 ноември). Най-евтини са билетите за секторите Б и Г, като тяхната цена е 24 лева. Пропуските за секторите А и В струват съответно по 80 и 60 лева, а тези за ВИП категориите са по 200 и 600 лева. Всеки, който закупи пакетен билет, ще получи еднократна отстъпка на стойност 10% за онлайн магазина на националния отбор.", "date": "2019.01.22", "title": "БФС пусна промоционални пакети за европейските квалификации"}
{"url": "https://www.dnevnik.bg/sport/2019/01/22/3378596_arsenal_ostana_bez_beierin_mejdu_shest_i_devet_meseca/", "text": "Защитникът на \"Арсенал\" Ектор Бейерин стана поредният футболист на тима, който ще отсъства дълго от терена. \"Артилеристите\" потвърдиха, че испанецът е получил тежка контузия в дербито с \"Челси\" през уикенда. Той ще отсъства от терена между шест и девет месеца. Бейерин беше замене принудително в 72-ата минута при  успеха над сините с 2:0 . Испанецът усука левия си крак при единоборство с играч на \"Челси\", след което падна на тревата. \"С огромно съжаление можем да потвърдим тежката контузия на Ектор Бейерин. Той разкъса предна кръстна връзка на лявото си коляно по време на мача с \"Челси\", съобщи сайтът на \"артилеристите\". Със сигурност Бейерин няма да играе повече през този сезон. До края на седмицата той ще се подложи на операция, а надеждите са да се завърне по време на лятната подготовка. Ако лечението му продължи минималните шест месеца, испанецът ще има шанс да започне следващия сезон. В противен случай ще е готов за игра най-рано през октомври. Това е поредната тежка контузия в състава. Преди Нова година операция на коляното претърпя и централният бранител Роб Холдинг. Дани Уелбек също е аут до края на сезона заради операция на десния глезен, който счупи в мач от Лига Европа. Всичко това се случва в период, когато \"Арсенал\" няма възможности да привлича нови футболисти. Мениджърът на тима Унай Емери разкри, че през зимата може да си позволи само играчи под наем. На поста десен защитник \"Арсенал\" има на разположение опитния Щефан Лихтщайнер, който пристигна през лятото от \"Ювентус\", както и младия Ейнсли Мейтланд-Найлс.", "date": "2019.01.22", "title": "\"Арсенал\" остана без Бейерин за между шест и девет месеца"}
{"url": "https://www.dnevnik.bg/kultura/2019/01/22/3378574_nositeliat_na_oskar_pavel_pavlikovski_shte_bude/", "text": "Носителят на награда \"Оскар\" полски кинорежисьор Павел Павликовски ще бъде специален гост на 23-ото издание на \"София филм фест\" с филма си \"Студена война\". С него той спечели приза за най-добър режисьор в Кан през 2018 г. и взе пет отличия на Европейската киноакадемия за най-добър европейски филм, най-добър актьор и най-добра актриса, за сценарий и режисура, съобщават от екипа на \"София филм фест\". Днес Павликовски получи  две номинации на наградите \"Оскар\"  за \"Студената война\" - за режисура и за най-добър чуждестранен филм. Във филма се разказва за любовната история на двама души с различни биографии и темпераменти на фона на Студената война през 50-те години на миналия век. \"Разкъсаната завеса на любовта е основната тема в мистериозния, музикално величествен и визуално удивителен филм на Павел Павликовски. Ранената любов се руши и увяхва в свободата на чуждата страна, попада в обречената гравитационна сила на родината и се извисява въпреки дълбините от цинизъм, изтощение, подчинение и страх. Подобно на предишния филм на Павликовски, \"Ида\", това е творба, посветена на тъмното сърце на самата Полша\", пише за филма Питър Брадшоу в \"Гардиън\". Родителите на Павел Павликовски служат като прототипи за двамата главни герои, като дори имената им съвпадат. \"Те бяха най-интересните драматични образи, на които съм попадал – силни личности, които се обичаха и мразеха\", казва режисьорът. Родителите му се влюбват, разделят се, събират се отново, женят се, после се развеждат. Връзката им се съживява и замира многократно до края на живота им. \"Когато бях по-млад, полудявах от непрекъснатите събирания и раздели на родителите ми. Но когато починаха, осъзнах, че това е най-голямата любовна история\", отбелязва Павликовски. Полският режисьор получи наградата \"Оскар\" за чуждоезичен филм през 2015 г. за лентата \"Ида\". Той ще гостува за втори път в България, след като през 2005 г. представи на \"София филм фест\" \"Моето лято на любовта\".", "date": "2019.01.22", "title": "Носителят на \"Оскар\" Павел Павликовски ще бъде специален гост на \"София филм фест\" (допълнена)"}
{"url": "https://www.dnevnik.bg/analizi/2019/01/22/3378593_eto_taka_izglejda_bulgariia_v_navecherieto_na_27/", "text": "Къде е прочутата българска толерантност, гъделичкаща националното самочувствие? Няма я. На нейно място са се настанили предразсъдъци и реч на омразата. Последното доказателство - вандалският акт срещу синагогата в София, коментира политологът Петър Чолаков за \"Дойче веле\". На 19 януари, в свещения за евреите ден от седмицата Шабат, бе извършено посегателство срещу Централната софийска синагога. Мъж счупи прозорци на Голямата молитвена зала, хвърляйки камъни откъм ул. \"Вашингтон\". \"Не можем да се примирим, че в България езикът на омразата вече има физически прояви с директни посегателства върху еврейска комунална собственост\", посочи по този повод Александър Оскар, председателят на Организацията на евреите в България \"Шалом\". Контекстът на този вандалски акт е особено важен. Защо ли? Първо, през последните години емпиричната социология показва факти, оспорващи тезата (за да не кажа \"мит\") за \"прочутата българска толерантност\", която гъделичка националното самочувствие. Увеличава се например социалната дистанция между етническите българи и ромите. Освен това българите демонстрират особено слаба толерантност към т.нар. нови малцинства (виетнамци, китайци и др.). За момента страната е сравнително слабо засегната от мигрантската вълна, заляла Европа през последните години, но въпреки това и по отношение на тези \"пришълци\" вече са се наложили сериозни предразсъдъци. На пръв поглед еврейската общност в страната изглежда пощадена от тези негативни тенденции. Но това не е така. Достатъчно е да си спомним скандалите с \"нацистките снимки\" на представители на управляващите партии през последните години, за да разберем, че атмосферата далеч не е спокойна. Както и да посочим следния факт: книгата на лидера на \"Атака\" Волен Сидеров \"Бумерангът на злото\", в която се съдържат откровени антисемитски тези, продължава да циркулира свободно в интернет пространството. Една тревожна тенденция Дали политическите институции (според политологията съдебната система е част от тези институции) в България си вършат работата, защитават законните права и интереси на българските граждани? Посегателството срещу синагогата бе осъдено незабавно от зам.-министъра на външните работи Георг Георгиев. В понеделник извършителят бе задържан. Но в публичното пространство още ехтят думите на вицепремиера Каракачанов за \"наглите роми\". Продължава провеждането на т.нар. Луков марш. Има ли наистина поемане на политическа отговорност, строго съблюдаване на фундаменталните принципи на демократичния конституционализъм? Или става дума за обикновено, но много опасно лицемерие? Според Соломон Бали, вицепрезидент на \"Б'ней Б'рит\" за Европа, вандалският акт срещу синагогата е \"очакван в контекста на засилващата се реч на омразата и антисемитизма\" в страната. \"Липсва политическа и институционална реакция\", каза още той. Поетът Роберт Леви коментира, че този акт е \"естествено продължение на една дълго време продължила тенденция\". \"Тенденция, която започва още от 50-те години, когато антисемитизъм е изкуствено насаждан под влияние на идентични процеси в СССР (вж. например книгата на Аркадий Ваксберг \"Из ада в рай и обратно\"), продължава след шестдневната война, маскиран като \"антиционизъм\"; а след 1989 година вече се превръща в нещо, което никой не крие - от списъка на \"особено вредните евреи\" в интернет, та до \"Бумерангът на злото\" на Волен Сидеров\", посочва Леви. \"Многократно сме подчертавали, че участието на организации с нацистки профил в управлението е проблем за цялото българско общество, не само за еврейската общност. Това участие притеснява. Крайно време е тези, които ползват такива формации като \"патерици\", да поемат отговорност за тях\", подчертава Соломон Бали във връзка с участието във властта на някои от формациите в \"Обединени патриоти\" (ОП) - факт, който още в самото начало предизвика остра реакция на представители на еврейската общност. Роберт Леви от своя страна смята, че \"участието на \"Патриотите\" във властта даде възможност публично и открито да се употребява език на омразата\". \"Вече изповядването на фашистки и антисемитски идеи, както и отричането на холокоста спря да бъде престъпление (самият Волен Сидеров е участвал в конференция в Москва с най-видните ревизионисти и антисемити в света). Резултатите? Преди по-малко от месец на публично място бях наречен \"мръсен евреин\" и \"чифут\". Заплашена е не еврейската общност, заплашено е всяко - не задължително етническо или религиозно - малцинство\", казва Леви. Възможно ли е ново нарастване на омразата Според Соломон Бали ескалацията е постоянна. Той посочва, че преди няколко години върху синагогата е било изписано \"смърт на евреите\". \"Последва обаче отказ на институциите да се заведе дело\", казва Бали (бел. на автора - в официалната позиция на \"Б'ней Б'рит България\" се припомня, че тогава институциите определят надписа, придружен с пречупен кръст, като \"изразяване на мнение с художествени средства\"). \"Няма поемане на политическа отговорност. Няма реакция от правозащитните институции. Сега имаме и случая от 19 януари. Освен това често има посегателства срещу членове на еврейската общност. Няма причина да смятаме, че тези тенденции ще бъдат овладени\", добява Соломон Бали. Роберт Леви споделя това мнение. \"Ескалация е възможна. Защото се проявява търпимост към всичко - от паравоенни формирования в Източна България, през организации като \"Кръв и чест\" (бел. автора - доскоро неин представител преподаваше в елитна столична гимназия), антисемитските и откровено нацистки лозунги на \"Луков марш\" и се свърши с изказвания от трибуната на Народното събрание по адрес на ромите - нещо, което според съда не е проблем, защото никой не е пострадал вследствие на него. Но задължително трябва да напомним, че човеконенавистните идеологии никога не са насочени само срещу евреите\", подчертава поетът. Ето така изглежда България в навечерието на 27 януари, когато се отбелязва Международният ден в памет на жертвите на холокоста. Всеки следващ коментар е излишен.", "date": "2019.01.22", "title": "Ето така изглежда България в навечерието на 27 януари"}
{"url": "https://www.dnevnik.bg/evropa/evropeiski_parlament/2019/01/22/3378591_evrodeputati_iskat_dvoiniiat_standart_da_vleze_v/", "text": "Евродепутатите от Комисията по вътрешен пазар и защита на потребителите настояха двойният стандарт при продуктите да бъде включен в \"черния списък\" на ЕС за нелоялни и забранени търговски практики, предаде пресслужбата на Европейския парламент. Сред другите предложения за подобрение на правилата на ЕС за защита на потребителите е онлайн местата за търговия и услугите за сравняване (например \"Амазон\", \"Ибей\", \"Еърбиенби\") да разкриват основните параметри, които определят как офертите, показващи се при заявка за търсене, се подреждат и дали се проверява автентичността на рецензиите на продуктите. Потребителите трябва да знаят кой в действителност продава продукта или услугата и да разполагат с ясна информация преди покупката. Освен двойния стандарт при продуктите в \"черния списък\" на директивата за нечестни търговски практики (в частта на практиките, забранени при всякакви обстоятелства) евродепутатите добавиха: - заблуждаване на потребителите, заявявайки, че дадена рецензия заслужава доверие, когато липсват необходимите стъпки, за да се гарантира, че това е така; - предоставяне на информация в отговор на онлайн заявка за търсене на потребител с цел да се промотира даден продукт, за който търговецът директно или индиректно е платил да бъде рекламиран или позициониран на видимо място, без това да е ясно за потребителя. Двоен стандарт Законодателството засяга също въпроса за двойния стандарт, когато дадени продукти се продават под една и съща марка, но са различни по своя състав или характеристики. Според евродепутатите създаването на впечатление чрез външния вид или описанието на определена стока, че е идентична на друга в различна държава членка, когато всъщност не е, е подвеждаща практика. Продуктите могат да се различават само при условия, свързани с \"ясни и доказани регионални потребителски предпочитания, произход на местните съставки или изисквания на националното законодателство и когато тази разлика е ясно и напълно указана, така че да бъде видима за потребителя\". Възпиращи наказания За трансграничните нарушения (засягащи потребители в поне три държави - членки на ЕС, или две държави, различни от тази на търговеца) максималната глоба трябва да бъде 10 милиона евро, или най-малко 4% от годишния оборот на търговеца през предходната финансова година в засегнатата държава членка, според това коя е по-високата сума. Право на връщане Евродепутатите отхвърлиха плановете на Европейската комисия да бъдат ограничени правата на потребителите да връщат стоки и възстановиха т.нар. право на оттегляне - 14-дневен период, по време на който купените по интернет стоки могат да бъдат връщани. Следващи стъпки С предложението, което е част от пакета \"Нова сделка за потребителите\", представен през април миналата година, се внасят изменения в четири директиви за потребителските права. Измененото предложение бе одобрено в комисията с 37 гласа \"за\" срещу един \"против\" и един \"въздържал се\", а мандатът за започване на преговори с държавите членки с 36 гласа \"за\" срещу един \"против\" и двама \"въздържал се\". Текстът трябва да получи зелена светлина по време на пленарно заседание на Европарламента, преди да могат да започнат преговорите със съвета (държавите членки).", "date": "2019.01.22", "title": "Евродепутати искат двойният стандарт да влезе в \"черния списък\" на ЕС за забранени практики"}
{"url": "https://www.dnevnik.bg/sport/2019/01/22/3378601_levski_osvobodi_glavniia_si_skaut_i_naznachi/", "text": "Левски\" се е разделил с главния си скаут Кирил Вангелов, съобщи \"Дарик\". Според информацията той е имал разговор с новия изпълнителен директор Павел Колев на лагера в Кипър. Освобождаването на Вангелов беше очакван ход и е част от серията големи промени. Преди ден досегашният изпълнителен директор  Красимир Иванов заяви, че работата му в клуба е приключила . Колев каза, че предстои изграждането на ръководната структура в клуба. Той заяви, че се очаква  влизането на нови собственици, като това ще стане на общото събрание на 6 март . Част от промените е и  идването на Георги Дерменджиев на мястото на Славиша Стоянович . Специалистът подписа до лятото с възможност за удължаване на договора с две години.", "date": "2019.01.22", "title": "\"Левски\" освободи главния си скаут и назначи Дерменджиев с договор до лятото"}
{"url": "https://www.dnevnik.bg/sport/2019/01/22/3378566_nadal_srazi_tiafo_v_nai-ubeditelniia_si_mach_na/", "text": "Световният №2 Рафаел Надал се класира за полуфиналите на Australian Open след безапелационна победа над Франсис Тиафо. Носителят на 17 титли от Големия шлем изигра най-убедителния си мач в турнира и спечели с 6:3, 6:4, 6:2 за 1.47 ч. 32-годишният испанец доминираше от първата до последната точка. Във всеки един от трите сета той реализира пробив още в откриващия гейм, след което уверено контролираше мача с много ефективен сервис и изключителния си форхенд. Тиафо така и не намери отговор на това, което предложи световния №2. 21-годишният американец опита да бъде агресивен и да влиза по-навътре в корта, но и това не даде резултат. Той спечели само четири точки при 11-те си излизания на мрежата срещу 45 точки от 66 излизания при  победата срещу Григор Димитров в осминафиналите . Надал изигра безупречен първи сет. Той реализира пробив още в първия сервис гейм на Тиафо, след което беше безапелационен в своите подавания. Испанецът излезе победител във всеки един от случите, в които вкарваше първия си сервис - 15 от 15, и загуби едва три от 23-те точки, в които имаше началния удар. Тиафо опита да промени ритъма на мача с няколко излизания към мрежата. Само едно от петте му в този първи сет обаче се оказа успешно. Надал контролираше разиграванията, беше много агресивен и не даваше никакви шансове на младия си съперник. Световният №2 започна ударно и втората част. Той стартира с осем поредни точки, като осъществи пробив още в първия гейм и го затвърди с експресно подаване на нула. Тиафо успя да спре серията на испанеца за 1:2, а след това за пръв път от началото на мача затрудни Надал при негов сервис. Американският тенисист имаше две възможности да върне пробива. Надал се спаси, но трудностите в гейма му продължиха. В крайна сметка след четири равенства и три геймбола той измъкна подаването си. С това приключиха и проблемите на шампиона от 2009 г. във втората част. При 5:3 той имаше три сетбола, два от които поредни. Tиафо се спаси и намали до 4:5. Надал обаче беше непоколебим при свой сервис и затвори сета с още едно подаване, в което не загуби точка. Третата част също стартира с пробив за носителя на 17 титли от Големия шлем още в първия гейм. В седмия гейм той отново спечели подаването на съперника, за да поведе с 5:2, а няколко минути по-късно вдигна победоносно ръце. Надал завърши мача с повече печеливши удари - 29 срещу 24, и много по-малко непредизвикани грешки - 23 срещу 34. Той реализира четири от осемте си точки за пробив и отрази двете възможности, които се откриха пред Тиафо. Испанецът спечели 60-ата си победа oт 72 мача в Australian Open и се класира за 30-ия си полуфинал от 55 участия в турнирите от Големия шлем. Повече от него имат само Джими Конърс (31), Новак Джокович (33) и Роджър Федерер (43). В опит да достигне до петия си финал в Мелбърн Надал ще се изправи срещу шампиона от младежките финали на АТП Стефанос Циципас. Гръцкият тенисист преодоля четвъртфиналите след  здрава битка с друг испанец - Роберто Баутиста Агут . Надал и Циципас ще се срещнат за трети път. Първите им два мача бяха през 2018 г., като испанецът ги спечели без загубен сет -  6:2, 6:1 във финала на турнира \"АТП 500\"  в Барселона и  6:2, 7:6 (4) във финала  на мастърса Торонто. Освен това той има впечатляваща статистика в полуфиналите си в Големия шлем - 24 победи и пет загуби. Две от пораженията обаче дойдоха в предишните два турнира от шлема - срещу Джокович в епична петсетова битка на \"Уимбълдън\" и срещу Хуан Мартин дел Потро след отказване на US Open. Квитова срещу Колинс е първият полуфинал при жените По-рано днес беше оформен първият полуфинал в дамската надпревара. До него достигнаха двукратната шампионка от \"Уимбълдън\" Петра Квитова и Даниел Колинс, която тази година направи дебют в Мелбърн и досега нямаше нито една победа в основна схема на турнир от Големия шлем. Квитова изигра поредния си впечатляващ мач, като надигра с лекота показващата отлична форма от началото на сезона Ашли Барти. Чехкинята победи последната останала представителка на домакините с 6:1, 6:4 за едва 68 минути. Колинс се изправи срещу рускинята Анастасия Павлюченкова. 25-годишната американка загуби тежко първия сет, но направи страхотен обрат и спечели с 2:6, 7:5, 6:1 след 2.16 часа игра.", "date": "2019.01.22", "title": "Надал срази Тиафо в най-убедителния си мач на Australian Open"}
{"url": "https://www.dnevnik.bg/evropa/2019/01/22/3378607_s_nov_dogovor_franciia_i_germaniia_napraviha_stupka/", "text": "Франция и Германия подписаха днес нов договор за приятелство, съобщи ДПА. Това стана в западния германски град Аахен навръх 56-ата годишнина от сключването на Елисейския договор. Подписаният днес нов договор за френско-германско сътрудничество е стъпка към създаването на европейска армия, заяви германският канцлер Ангела Меркел, цитирана от \"Франс прес\". Двете страни \"дават принос за създаването на европейска армия\" с този текст, каза Меркел. По думите й той ще допринесе и за изграждането \"обща военна култура и обща оръжейна промишленост\". Тя каза, че документът е необходим заради \"нарастващия популизъм и национализъм\". \"Седемдесет и четири години след Втората световна война - време, колкото един човешки живот - неща, които смятахме за очевидни сами по себе си, отново са поставяни под въпрос\", каза Меркел. \"Ето защо е необходимо наново да определим насоката на нашето сътрудничество\", добави германският канцлер. Ще промени ли нещо договорът? В момент, когато Обединеното кралство напуска ЕС и нарастващата вълна от популизъм отправя предизвикателство към изконните либерални ценности на блока, новият договор се ангажира напълно да ги защити, отбелязва Би Би Си. В него Франция и Германия се споразумяват да установят общи позиции и да правят съвместни изявления по важни въпроси на ЕС - формализирайки сегашното си сътрудничество. Те също така планират да действат като единна сила в ООН. От външната политика до вътрешната и външната сигурност, двете страни се ангажират да излизат с общи позиции, като същевременно се стремят да укрепят \"способността на Европа да действа автономно\". Двете страни се ангажират за: - Задълбочаване на икономическата интеграция с френско-германската \"икономическа зона\"; - Развиване на военните способности на Европа, общи инвестиции за \"запълване на пропуските в капацитета, като по този начин се укрепят\" ЕС и НАТО; - Поощряване на създаването на \"обща култура\" във въоръжените сили на двете страни и съвместни разгръщания, както и френско-германски съвет за отбрана и сигурност. За младите хора има споразумение да се наблегне върху културния обмен и да се повиши изучаването на езиците на другата страна, като целта е да бъде създаден френско-германски университет. Има и планове за по-тесни трансгранични връзки и по-голямо \"двуезичие\" от двете страни на границата. Колко амбициозно е това? Много от тези стремежи са чувани и преди, отбелязва Би Би Си. Точно преди 56 години в Париж бе подписана първата Съвместна декларация за френско-германско приятелство. \"Оттогава различни френски и германски правителства говорят за духа на договора от 1963 г.\", казва Дирк Льофен, началник на катедрата по политология и международни отношения в университета в Констанц. Проф. Льофен смята, че няма драстична промяна, но вместо това договорът \"продължава да преследва или нагажда старите цели в условията на днешните предизвикателства\". Той изтъква икономическите планове като потенциален сигнал за следваща стъпка за по-голямо сближаване двете страни. За Алистър Коул от Кардифския университет значението на договора се крие в неговата символика. В контекста на Европа след Брекзит той смята, че е предназначен да \"обяви централната роля на Франция и Германия, макар че на практика между двете страни често има разногласия\". Има ли голяма опозиция срещу пакта? Някои държави - членки на ЕС, смятат, че двете страни вече имат твърде голяма власт. Държавите от Централна и Източна Европа отказаха да приемат лидерска роля на Германия и Франция по въпросите на миграцията. \"Време е да се противопоставим на френско-германската ос с италианско-полска ос\", заяви десният вътрешен министър на Италия Матео Салвини в деня на обявяването на окончателния текст на договора. Той каза това при посещение в Полша с цел да оспори господството на Франция и Германия в ЕС с помощта на  евроскептичен съюз , преди изборите за Европейски парламент през май. Самият договор бе предмет на редица фалшиви новини във Франция и имаше конспиративни теории, че Макрон ще предаде територия като част от сделката. Френският евродепутат Бернар Моно, бивш член на Националния фронт, заяви във видеообръщение, че договорът действително ще отстъпи граничните области Елзас и Лотарингия на Германия. Твърдението се разпространи бързо в социалните медии въпреки няколкото опровержения в традиционните медии и факта, че Моно изтри видеото си. Той също така заяви, че немският ще стане официален език на двете области. Лидерът на крайната десница Марин льо Пен стигна дотам, че да обвинява президента Макрон, че заминава за Аахен, за да \"унищожи по същество онова, което генерал Дьо Гол постигна, т.е. вкара Франция в първа лига (на великите държави)\". /БТА", "date": "2019.01.22", "title": "С нов договор Франция и Германия направиха стъпка към създаването на европейска армия"}
{"url": "https://www.dnevnik.bg/bulgaria/2019/01/22/3378656_ruski_miliarder_e_s_otneto_bulgarsko_grajdanstvo_sled/", "text": "Руският гражданин Сергей Адониев е с отнето българско гражданство след сигнал от антикорупционния фонд (АКФ) и последващи писма от партньорски служби на Държавната агенция \"Национална сигурност\" (ДАНС), съобщи пресцентърът на фонда с уточнението, че Адониев е и милиардер от списъка на списание \"Форбс\". \"Причината за отнемането е укрита от българските власти при процедурата за натурализация \"за особени заслуги\" през 2008 година информация за осъдителна присъда в САЩ през 1998 г. по обвинение за пране на пари, измама и нарушаване на търговско ембарго спрямо трети страни\", пише в съобщението. В него се уточнява, че информацията за тази присъда е  останала неизвестна за българските институции  за целия десетгодишен период от указа за натурализация през 2008 г. до сезирането на институциите от АКФ през януари 2018 г. Близо 15 хил. чужденци са одобрени за българско гражданство  през миналата година. По данни от Министерството на правосъдието за 10 години  125 руски граждани са се възползвали от привилегията . Освен осъжданият за измама в САЩ Адониев списъкът включва бивш посланик и висш ръководител в \"Лукойл\" – България. Вчера стана известно, че  еврокомисията подготвя остри критики срещу България  за продаването на паспорти, а днес правосъдното министерство  предложи отмяна на гражданството срещу инвестиции . Казусът и потвърждаването на информацията Информацията за отнетото гражданство на Адониев беше публикувана днес от сайта \"Свободна Европа\" и потвърдена от ресорния зам.-министър на правосъдието по въпросите на българското гражданство Десислава Ахладова. Според \"Свободна Европа\" това е станало в през май 2018 г.  \"по сигнал на партньорски служби\". Този сигнал от службите обаче е предшестван и от  сигнал на антикорупционния фонд  през януари 2018 г. до президентството, Министерството на правосъдието и ДАНС. \"Потвърждаването на информацията за отнемането, която ние имахме от свои източници от няколко седмици, беше невъзможна по механизмите на Закона за достъп до обществена информация поради наличието на лични данни в преписката. Поради това се обърнахме към екипа на \"Свободна Европа\", за да потърсят журналистически начин за потвърждаването й\", коментират от антикорупционния фонд. \"Казусът \"Адониев\" и най-вече липсващото становище на ДАНС по преписката повдигат въпроса за ефективността на ДАНС като институция със специални функции на надзор и проверка в процедурите за натурализация по Закона за българското гражданство\", се отбелязва в съобщението на АКФ. \"Всички американски съдебни архиви са в интернет, включително и по делото United States vs. Serguei Adoniev, и проверките са въпрос дори не на часове, а на минути. Информацията за присъдата в САЩ е и на официалната страница на Адониев в Wikipedia. Това обаче не е било извършено в период от десет години до започнатата от АКФ преписка и последваща публикация. Очакваме от ресорната комисия в парламента и извънредната комисия отговор на въпроса кой, кога и къде не е извършил необходимите проверки както при процеса на натурализация, така и десет години след това\", коментират още от АКФ. Кой е Сергей Адониев Известен бизнесмен и филантроп в Русия и извън нея, Адониев притежава около 800 млн. долара по оценка от списание \"Форбс\" през 2018 г. Същата година той беше официално обявен като спонсор на Ксения Собчак като кандидат за президент на Русия, както и като спонсор на популярния в Русия вестник \"Новое время\". Множество публикации и разследвания в руските медии свързват неговия телекомуникационен бизнес с директната протекция на президента Владимир Путин. Той е един от 30-те бизнесмени, канени в Кремъл от руския президент на важни дискусии за икономическата стратегия на Русия. Известен е и с производството на \"руския отговор на iPhone\" - мобилния телефон Yotaphone. Според информация на АКФ Адониев ще може да пребивава в ЕС и след отмяната на натурализацията, тъй като неговата съпруга и деца продължават да са с българско гражданство.", "date": "2019.01.22", "title": "Руски милиардер е с отнето българско гражданство след сигнал от антикорупционния фонд"}
{"url": "https://www.dnevnik.bg/zelen/2019/01/22/3378639_podgotviat_se_novi_stroeji_na_plaja_na_gradina/", "text": "На плажа на къмпинг \"Градина\" се разчиства терен и се правят изкопи за поредното ново строитество, за което липсва информационна табела. За това сигнализират природозащитници, съобщава Би Ти Ви.  От извършена проверка на районната екоинспекция става известно, че на мястото от 5.5 декара ще има ресторант, магазини и паркинг. Теренът попада в защитена зона за птиците Бакарлъка и граничи с още една защитена зона, но строителството е съгласувано с институциите и не засяга дюни. Проектът е одобрен в Общия устройствен план на община Созопол. Техническият ръководител заяви пред медията, че има необходимите разрешителни, проектът е одобрен, а всички документи са изрядни. \"За да гарантираме, че няма да се разрушават дюни на територията на морския плаж, увеличаваме размера на административнонаказателната отговорност, тоест санкциите достигат до 50 хил. лв. за юридически лица\", заяви днес министърът на туризма Николина Ангелкова в ефира на телевизията. Поводът за изказването е случаят с  разрушаването с багер  на 1205 квадратни метра защитени дюни на къмпинг \"Смокиня\" в средата на месеца. След проверка по случая двама души бяха  подведени под отговорност  - собственикът на терена и багеристът, управлявал машината, заравнила дюните.", "date": "2019.01.22", "title": "Подготвят се нови строежи на плажа на \"Градина\", сигнализират природозащитници"}
{"url": "https://www.dnevnik.bg/biznes/2019/01/22/3378627_sudut_vurna_sdelkata_za_dunarit_na_antimonopolnata/", "text": "С окончателно решение петчленен състав на Върховния административен съд от 21 януари казусът със собствеността върху \"Дунарит\" се връща за ново разглеждане от Комисията за защита на конкуренцията, съобщава  \"Капитал\" . Изданието посочва, че това е поредната бариера пред собственика на \"Емко\" Емилиян Гебрев да се впише като мажоритарен собственик на русенския завод. В голямата си част съдебната битка се води между \"Емко\" (което още през 2016 г. заявява увеличение на капитала на \"Дунарит\" с 60 млн. лв., което да го бетонира като собственик) и офшорката Viafot Limited (която на база изкупено вземане от завода блокира през съда всякакви вписвания в Търговския регистър). КЗК първо през април безпрецедентно отказа да разглежда искането на \"Емко\" да купи \"Дунарит\", докато тече съдебно дело нагоре по веригата на собствеността на продаваното дружество. Впоследствие определението на комисията е отменено от ВАС, а и дългогодишният председател на регулатора Петко Николов беше сменен, като с едно от първите си решения новият състав на комисията пусна сделката.  С това решение на съда поне временно се обезсмисля цялата върволица от десетки дела около \"Дунарит\", посочва изданието. ", "date": "2019.01.22", "title": "Съдът върна сделката за \"Дунарит\" на антимонополната комисия"}
{"url": "https://www.dnevnik.bg/sport/2019/01/22/3378618_vitosha_ski_poiska_speshno_nedvusmisleni_zakoni_za/", "text": "Витоша ски\" поиска да се установят ясни и недвусмислени закони за развитието на българския планински туризъм. Това заяви представителят на дружеството, което стопанисва лифтовете на Витоша - Радослав Пеев, на пресконференция, свързана с предстоящия в неделя \"Витоша зимен фест\". Заради прогнозите за идните дни събитието беше отложено с ден. Пеев каза, че \"Витоша ски\" ще предостави карти на символична цена от 1 лев за участниците във \"Витоша зимен фест\", а всички деца под 14 години ще могат да ползват в неделя лифт карти на цена 1 лев. \"Този жест на \"Витоша ски\" е с цел да привлечем повече деца в планината, сред природата. Но проблемите си остават, като основният е законодателен, което спъва развитието на инфраструктурата. Апелираме час по-скоро да се установят ясни и недвусмислени закони за развитието на българския планински туризъм,\" каза Пеев, цитиран от \"София - европейска столица на спорта\". Призив за промени в инфраструктурата на Витоша дойде и от Сдружението на витошките ски и борд училища, както и от едно от най-старите ски училища \"Мотен спорт\". \"Тъжно ми е, че Витоша си остава нашата голяма мъка. Много ни тежи и пречи в работата с децата липсата на достатъчно съоръжения – писти, лифтове, влекчета, места, където малчуганите да се учат на ски и борд сред чистия въздух в планината\", каза председателят на Сдружението на витошките ски и борд училища Марина Тепавичарова. Иво Рангелов от \"Мотен спорт\" заяви: \"Благодарим на г-жа Фандъкова за усилията да подобри достъпа до Витоша напоследък, но проблемите са много и опират до много различни институции. Всеки ден в планината има между 800 и 1000 деца. Те се нуждаят от нормални условия, а ние не можем да им ги подсигурим поради липса на инфраструктура. Нужни са лифтове, системи за изкуствен сняг, водни резервоари, детски влекчета. А за направата им има законодателни спънки. Проблемите са известни от години и дано най-накрая се решат.\" Наскоро министърът на младежта и спорта Красен Кралев говори по темата, като  заяви, че са необходими законови промени , защото по думите му в момента няма как сегашните съоръжения да се подменят. \"Всички инвестиции на Витоша трябва да се направят от компанията, която е собственик на съоръженията. Но трябва да се промени планът за управление на Витоша и тогава ще стане възможно слагането на нови стълбове и съоръжения. В момента според закона, ако искаш да смениш стълб, трябва да имаш разрешение за строеж, което пък съответно планът за управление на Витоша забранява\", каза Кралев. Думите му дойдоха покрай  намеренията на София да се кандидатира за домакин на зимните младежки олимпийски игри през 2024 г . В края на декември  столичните общински съветници гласуваха декларация , с която подкрепят усилията на Министерството и младежта и спорта за \"модернизацията на спортните съоръжения в природен парк \"Витоша\" и спортните обекти в града с цел кандидатура за домакинство на младежката зимна олимпиада през 2024 г.\".", "date": "2019.01.22", "title": "\"Витоша ски\" поиска спешно \"недвусмислени закони за развитието на планинския туризъм\""}
{"url": "https://www.dnevnik.bg/sport/2019/01/22/3378615_kremul_ochakva_s_optimizum_reshenieto_na_svetovnata/", "text": "Русия очаква с оптимизъм решението на Световната антидопингова агенция (WADA), която днес трябва да обяви дали страната е изпълнила условията, поставени при  възстановяването на правата на Руската антидопингова агенция (РАСАДА)  през септември. Това заяви говорителят на Кремъл Дмитрий Песков. Думите му дойдоха в часовете преди планирания за днес конферентен разговор на изпълнителния комитет на WADA. На него членовете трябва да решат бъдещето на руския спорт. \"Спортните ни власти очевидно положиха максимални усилия да организират посещението на представителите на WADA в Москва с всички необходими процедури. Така че всички в Москва са оптимисти\", каза Песков. Ключово от условията беше предоставянето на достъп до данните от московската лаборатория, събирани между 2011 и 2015 г. Русия не спази срока до 31 декември, но впоследствие осигури достъп и  данните бяха извлечени успешно . WADA  беше поставена под остри критики  заради решението си да възстанови правата на РУСАДА, макар и условно. Неспазването на срока за достъп до данните в лабораторията също породи недоволство, като тогава беше обяснено, че оборудването на екипа на WADA не е в съответствие с руското законодателство. В крайна сметка екип на WADA пътува повторно до Москва и събра информация. ", "date": "2019.01.22", "title": "Кремъл очаква с оптимизъм решението на Световната антидопингова агенция"}
{"url": "https://www.dnevnik.bg/photos/2019/01/22/3378056_fotogaleriia_sustezanie_iz_nai-dulgata_podzemna_izba_v/", "text": "Стотици бегачи участваха в неделя в състезание по най-дългото в света трасе, разположено в изба. То се намира в Молдова и използва поредица от подземни пещери.", "date": "2019.01.22", "title": "Фотогалерия: Състезание из най-дългата подземна изба в света"}
{"url": "https://www.dnevnik.bg/politika/2019/01/22/3378675_grajdansko_obedinenie_izdigna_angel_djambazki_za/", "text": "Интелектуалци, професори, академици и родолюбиви организации издигнаха кандидатурата на Ангел Джамбазки за евродепутат\", съобщиха от ВМРО. Издигането е станало на кръгла маса. Част от тях са: Андрей Слабаков, проф. Христо Смоленов, доц. Йордан Панов – човек на годината за 2017, проф. Руслан Костов, доц. д-р Александър Гребенаров, проф. Симеон Ананиев, проф. Ганчо Ганчев, ген. Радослав Пешлеевски, Явор Цаков, Сдружение \"Клъстър за зелен транспорт\", \"Национален консервативен форум\", \"Балкански център за устойчивост и екоинженеринг\" и други. Присъстващите твърдо са застанали зад идеята, че \"българската интелигенция е намерила сили и дързост да се противопостави на обезбългаряването\". \"Да си патриот вече е престижно, обаче битката сега е по-трудна, защото патриотизмът в Европа носи нова струя, която измества различните функционери да натрапват своите перверзни ценности. Битката за природосъобразност е патриотизмът\", каза проф. Смоленов, цитиран от пресцентъра на ВМРО. Андрей Слабаков споделил, че с Джамбазки мислят в една посока. \"Той не забрави едно основно нещо – че е български евродепутат. Първо е българин, после е евродепутат. Затова той трябва да е там и да ни защитава. ЕС е второстепенен. България е готина\", заявил режисьорът. Джамбазки споделил, че на този етап важни теми, по които има нужда от тяхната подкрепа, са именно нулева миграция, затваряне на външните граници на ЕС, политика към новите мюсюлмански общности. \"Възрожденският, европейски патриотизъм е бъдещето на България. Политиката на разума е бъдещето на Европа. Само така Европа все по-малко ще зависи от Изток или от Запад, а ще разчита на собствените си сили. Защото ще се осланя не на фалшивия либерален проект, а на националните си истории и традиции\", се казва в декларацията за подкрепа. \"Трябва да спрем безконтролната миграция, трябва да защитим страните си, трябва да попречим на Брюксел в самоубийството на Европа, трябва да спрем заличаването на националните държави, трябва да чуем гласа на народите си, а не на чиновниците, трябва да се борим за интересите и на по-малките срещу егоизма на големите, трябва да реформираме съюза, трябва да спрем разпространението на либералния фашизъм, трябва да спрем своеобразната война в Европа и циганизацията на България\", пише още в декларацията. В документа се призовават всички родолюбци и техните партии и организации да застанат зад кандидатурата на Джамбазки в една обединена листа. Миналата седмица на коалиционен съвет на \"Обединени патриоти\"  не бе постигнато решение за явяване  с обща листа на трите партии в малката управляваща коалиция – ВМРО, НФСБ и \"Атака\". Лидерът на \"Атака\" Волен Сидеров или негови представители дори не са присъствали на срещата. Европейските избори ще бъдат индикатор дали е застрашена от разпад коалицията \"Обединени патриоти\", к оментира ден по-късно  министърът на отбраната Красимир Каракачанов, който е и лидер на ВМРО - една от трите партии в малкия партньор в управляващата коалиция.", "date": "2019.01.22", "title": "Гражданско обединение издигна Ангел Джамбазки за евродепутат"}
{"url": "https://www.dnevnik.bg/sviat/2019/01/22/3378674_juliia_timoshenko_se_kandidatira_za_treti_put/", "text": "Бившият украински премиер Юлия Тимошенко се кандидатира за президент на страната от партия \"Отечество\" (\"Батькивщина\"). Съобщението е публикувано на сайта на партията, докато в Киев се провежда конгрес на организацията. \"Велика Украйна е моя цел, от която не отстъпвам и крачка. Затова се кандидатирам днес за президент\", каза тя пред делегатите. Тимошенко отбеляза още, че програмата ѝ, наречена \"Нов курс\", вече е изцяло готова и предвижда \"кардинална перестройка на Украйна във всички сфери\". Тимошенко бе партньор на президента Виктор Юшченко в първия опит за промени, известен като Оранжевата революция. После тя стана един от символите на опозицията на проруски настроения президент Виктор Янукович, особено след като бе вкарана в затвора с присъда за корупция и злоупотреба със служебно положение. Тя бе освободена в бурните дни от зимата на 2013-2014 г., но скоро бе изместена от нови лидери и не успя да се отърси от репутацията си на човек от спорното минало на Украйна. Президентските избори през тази година ще са третите за нея - през 2010 г. тя събра 45% и отстъпи на Янукович, през 2104 г. за нея гласуваха 12.8% и изгуби от сегашния държавен глава Петро Порошенко. Допитване сред украински социолози през декември показа, че тя е смятана в момента за най-популярния кандидат - за нея са готови да гласуват 14.8%. Сред основните ѝ обещания дотук са преразглеждане на Минските споразумения за прекратяване на конфликта в Донбас и превръщане на страната в парламентарна република. В словото си днес Тимошенко разкритикува сегашното ръководство на Украйна и - според нея - обвиняването на всички \"непокорни на тези избори\", че всъщност са \"марионетки на Кремъл\".", "date": "2019.01.22", "title": "Юлия Тимошенко се кандидатира за трети път за президент на Украйна"}
{"url": "https://www.dnevnik.bg/evropa/2019/01/22/3378673_brekzit_bez_sdelka_znachi_tvurda_irlandska_granica/", "text": "Ако Великобритания напусне ЕС без споразумение, очевидно е, твърдата граница между Ирландия и Северна Ирландия ще бъде възстановена, заяви говорител на Европейската комисия, цитиран от \"Ройтерс\" и БТА. Той съобщи, че утре еврокомисарите ще обсъдят подготовката на ЕС за оттегляне на Великобритания без споразумение. Ускоряваме подготовката след  отхвърлянето на споразумението  от британския парламент, посочи говорителят. Европейската комисия призова Великобритания възможно най-скоро да изясни намеренията си около очакваното на 30 март оттегляне от ЕС. От наша страна засега не можем да кажем нищо, защото няма нищо ново от Лондон, заяви още говорителят. Той приветства предложението на британската страна  за улеснено издаване на разрешения за престой  на граждани на ЕС, но каза, че това не внася яснота в по-широката картина с въпроса за оттегляне на основата на договореност. По повод изразените намерения на британския премиер Тереза Мей отново да пътува до Брюксел, за да \"преговаря\" по предвидената в споразумението с ЕС  предпазна мярка  за границата между Ирландия и Северна Ирландия, говорителят заяви, че няма какво да добави. \"Честно казано, имам ужасното чувство, че това вече съм го виждал, и не съм единственият. Изчерпахме всичките си обяснения и становища. Споразумението е завършено, не подлежи на предоговаряне, очакваме Великобритания да каже какво наистина иска\", допълни той. В отговор на въпрос говорителят изясни, че предложението на полския външен министър Яцек Чапутович предпазната мярка за ирландската граница да важи само пет години не е съгласувано в ЕС. Според редица политици има малко подробности какво може да се случи с ирландската граница в случай на Брекзит без сделка, но ЕС е заявявал, че няма да позволи ситуация, в която британските стоки биха могли да влязат на единния пазар без спазване на правилата, наложени в блока. Т.нар. предпазна мрежа за ирландската граница бе посочена от много британски депутати като причината да отхвърлят сделката на Мей миналата седмица. Тя предвижда Великобритания да остане обвързана с много от правилата на ЕС, докато не бъде договорен начин да се гарантира, че британските стоки ще отговарят на регулациите на ЕС, без да са необходими проверки по ирландската граница.", "date": "2019.01.22", "title": "Брекзит без сделка значи \"твърда\" ирландска граница, заяви еврокомисията"}
{"url": "https://www.dnevnik.bg/bulgaria/2019/01/22/3378685_gripnata_epidemiia_obhvana_oshte_dve_oblasti/", "text": "Грипната епидемия в страната обхвана още две области. От утре тя влиза в сила в Сливен и Хасково, като се преустановяват учебните занятия и в двете области. Информацията беше потвърдена пред \"Фокус\" от местните здравни инспекции. В Сливен няма да се учи до 27 януари включително. В Хасково пък училищата ще затворят до 28 януари включително. И в двете области се преустановяват до второ нареждане детските и женските консултации, свижданията в лечебните заведения за болнична помощ, плановите операции и провеждането на профилактични имунизации. В Перник принудителната ваканция за учениците заради грипната епидемия беше удължена. 23 и 24 януари също са обявени за неучебни. Училищата в областта са затворени от 17 януари. Общо в 1071 училища и детски градини днес са преустановени учебните занятия.", "date": "2019.01.22", "title": "Грипната епидемия обхвана още две области"}
{"url": "https://www.dnevnik.bg/sviat/2019/01/22/3378653_putnik_opita_da_nasochi_polet_za_moskva_kum_afganistan/", "text": "Мъж опита да отвлече самолет с над 70 пътници, летящ от Сургут до Москва, като го отклони към Афганистан. В резултат пилотът приземи машината на летището на около 200 км разстояние и пътникът бе задържан след щурм на самолета, пишат руски медии. Според Flightradar24 самолетът е \"Боинг 737-8LJ\" и е трябвало да пристигне в 18:50 ч. в Москва. Около 40 мин. след излитане от Сургут обаче (5 минути преди обявеното по разписание) пилотът го отклонява към летището в Ханти-Мансийск, на около 200 км по въздух от Сургут. По информация на РИА \"Новости\" мъжът е опитал да влезе в пилотската кабина. Според следователите той е заплашвал, че ще извади оръжие и е бил пиян. Той вече е съден за нанасяне на имуществени вреди на жители на Сургут. По данни на Националния антитерористичен комитет на Русия решението за приземяване е било на пилота. Следственият комитет потвърди, че пътникът е задържан. Повече от половин час след кацането обаче нито той, нито екипажът или останалите пътници излязоха от самолета и се наложи полицията да влезе със сила.", "date": "2019.01.22", "title": "Пътник опита да насочи полет за Москва към Афганистан, самолетът кацна аварийно"}
{"url": "https://www.dnevnik.bg/biznes/2019/01/22/3378682_evrokomisiiata_globi_masturkard_s_570_mln_evro/", "text": "Европейската комисия наложи глоба от 570 млн. евро на компанията за финансови услуги \"Мастъркард\" (Mastercard) за изкуствено завишаване на цените на картовите разплащания, което е ощетило потребителите и търговците в Европейския съюз, предадоха световните агенции, цитирани от БТА. Според Брюксел \"Мастъркард\" е попречила на достъпа на търговците до трансгранични услуги на картови разплащания, нарушавайки правилата срещу злоупотребата с господстващо положение. Става дума за таксите за покупки с кредитни карти. При всяка транзакция банката на търговеца плаща междубанкова комисиона на банката, с чиято карта се извършва покупката, като разходът е за сметка на потребителите. Според правилата на \"Мастъркард\" местонахождението на търговеца определя коя държава да посочи размера на междубанковата комисиона, като преди 2015 година имаше големи различия в комисионите в целия ЕС. Това водеше до по-високи цени за търговците и потребителите, до ограничена трансгранична конкуренция и до изкуствено сегментиране на Единния пазар на ЕС, допълни комисията. Еврокомисията посочва в прессъобщението си, че компанията \"Мастъркард\" е приключила тази практика и е сътрудничела на Евросъюза. В резултат на сътрудничеството глобата е намалена с 10 процента, отбелязва комисията. \"Решението се отнася само до цени, прилагани в миналото и до за период по-кратък от 2 години и не налага промени в настоящата ценова политика\", коментира \"Мастъркард\", цитирана от \"Фейненшъл таймс\". ", "date": "2019.01.22", "title": "Еврокомисията глоби \"Мастъркард\" с 570 млн. евро"}
{"url": "https://www.dnevnik.bg/razvlechenie/2019/01/22/3378602_kris_braun_beshe_arestuvan_v_parij_po_podozrenie_v/", "text": "В понеделник американският певец Крис Браун е бил арестуван в Париж по подозрения в изнасилване, съобщава \"Ройтерс\", позовавайки се на информация, получена от френската полиция. 24-годишна жена твърди, че певецът я е изнасилил в апартамент в хотел на 15 януари. Пред полицията тя е казала, че двамата са се срещнали в нощен клуб в центъра на Париж, след което са отишли в хотела, където Браун бил отседнал. Крис Браун все още не е коментирал случая, а френската полиция провежда разследване на твърденията на жената. Задържани са били още двама мъже - бодигард на Браун и негов приятел. По-късно певецът е бил освободен от ареста, а адвокатът му е коментирал, че обвиненията срещу Браун не почиват на истината. Това не е първият сблъсък със закона на 29-годишния певец. Той има богата история на прояви на насилие срещу жени. През 2009 г. певецът  беше осъден на пет години пробация и 180 дни общественополезен труд , след като беше обвинен в нанасяне на побой върху бившата си приятелка Риана. А през 2016 г. той беше арестуван по подозрение в нападение с огнестрелно оръжие, след като жена заяви пред полицията, че той я е заплашил с пистолет. Според френското законодателство, ако Браун бъде осъден за изнасилване, го очаква лишаване от свобода за 15 години.", "date": "2019.01.22", "title": "Крис Браун беше арестуван в Париж по подозрение в изнасилване"}
{"url": "https://www.dnevnik.bg/razvlechenie/2019/01/22/3378563_roma_zelenata_kniga_i_favoritkata_sa_golemite/", "text": "Филмите \"Рома\" и \"Фаворитката\" поведоха надпреварата за 91-вите награди \"Оскар\" с по десет номинации в основните категории, сред които за най-добър филм, режисура, актриси в главна и поддържаща роля, оригинален сценарий и операторско майсторство. След тях по брой номинации се нареждат \"Роди се звезда\" и \"Вице\" с по осем. \"Черната пантера\" е със седем и прави пробив като първата лента за супергерои в историята на \"Оскар\"-ите, номинирана за най-добър филм. Претендентите, които ще се борят за статуетки на 91-вите награди на Американската филмова академия, бяха обявени рано тази сутрин в Лос Анджелис. Номинациите представиха актьорите Кумаил Нанджиани и Трейси Елис Рос. Ето и претендентите в основните категории: \"Черната пантера\" BlacKklansman \"Бохемска рапсодия\" \"Фаворитката\" \"Зелената книга\" \"Рома\" \"Роди се звезда\" \"Вице\" Ялица Апарисио в \"Рома\" Глен Клоуз в \"Съпругата\" Оливия Коулман във \"Фаворитката\" Лейди Гага в \"Роди се звезда\" Мелиса Маккарти в Can you Ever Forgive Me? Крисчън Бейл във \"Вице\" Брадли Купър в \"Роди се звезда\" Уилям Дефо във \"Ван Гог: Пред портите на вечността\" Рами Малек в \"Бохемска рапсодия\" Виго Мортенсен в \"Зелената книга\" Ейми Адамс във \"Вице\" Марина де Тевира в \"Рома\" Реджина Кинг в If Beale Street Could Talk Ема Стоун във \"Фаворитката\" Рейчъл Уайз във \"Фаворитката\" Махершала Али в \"Зелената книга\" Адам Драйвър в BlacKkKlansman Сам Елиът в \"Роди се звезда\" Ричард Грант в Can you Ever Forgive Me? Сам Рокуел във \"Вице\" Спайк Лий за BlacKkKlansman Павел Павликовски за Cold War Йоргос Лантимос за \"Фаворитката\" Алфонсо Куарон за \"Рома\" Адам Маккий за \"Вице\" Лукас Жал (Cold War) Роби Райън (\"Фаворитката\") Калеб Дешанел (Never Look Away) Алфонсо Куарон (\"Рома\") Матю Либатик (\"Роди се звезда\") \"Фаворитката\" - Дебора Дейвис и Тони Макнамара First Reformed - Пол Шрейдър \"Зелената книга\" - Ник Валелонга, Брайън Къри и Питър Фарели \"Рома\" - Алфонсо Куарон \"Вице\" - Адам Маккий The Ballad of Buster Scruggs - Джоел и Итън Коен  BlacKkKlansman - Чарли Уахтел, Дейвид Рабиновиц и Спайк Лий Can You Ever Forgive Me? - Никол Холофсенър и Джеф Уити If Beale Street Could Talk - Бари Дженкинс \"Роди се звезда\" - Ерик Рот, Брадли Купър и Уил Фетърс Capernaum - Ливан Cold War - Полша Never Look Away - Германия \"Рома\" - Мексико Shoplifters - Япония \"Феноменалните 2\" \"Островът на кучетата\" Mirai \"Ралф разбива интернета\" \"Спайдър-мен: В Спайди вселената\" \"Черната пантера\" BlaKkKlansman If Beale Street Could Talk \"Островът на кучетата\" \"Мери Попинз се завръща\" Церемонията по връчването на статуетките \"Оскар\" ще бъде на 24 февруари и ще бъде излъчвана на живо в цял свят. В България зрителите ще могат да я гледат на живо по \"Кино Нова\" след полунощ. ", "date": "2019.01.22", "title": "\"Рома\" и \"Фаворитката\" водят номинациите за \"Оскар\""}
{"url": "https://www.dnevnik.bg/politika/2019/01/22/3378694_elena_ioncheva_e_obvinena_za_prane_na_pari/", "text": "Депутатът от \"БСП за България\" Елена Йончева е с обвинение за пране на пари в особено големи размери, научи \"Дневник\" от източници, близки до депутата. Информацията беше потвърдена от прокуратурата. Елена Йончева е привлечена като обвиняема за пране на пари в качеството й на собственик и управител на дружеството \"Офроуд\", с чиито средства тя е имала право да се разпорежда, допълниха пред \"Дневник\" от прокуратурата. По информация на \"Медиапул\" държавното обвинение твърди, че през 2012 г. Йончева е направила дружество с офшорна форма, която след това е внесла по сметките на новото дружество над 650 хил. лева КТБ. Според поркуратурата Йончева е знаела, че изпира пари, които са били източени от КТБ преди шест години. През ноември м.г.  главният прокурор Сотир Цацаров поиска и получи имунитета на Елена Йончева  заради разследване за изпиране на пари в особено големи размери. Три месеца по-рано депутати от  ГЕРБ внесоха сигнал  до прокуратурата, като изнесоха информация, според която чрез \"Авторска телевизия\" ЕООД Елена Йончева е съдружник с регистрираната на Британските Вирджински острови \"Далий трейдинг лимитид\". Йончева и офшорната компания са собственици на \"Офроуд ООД\", чиито сметки са били в КТБ. В общото дружество Йончева внесла само 5 хил. лева, а офшорната фирма - 315 хил. лева. По думите на Делян Добрев от ГЕРБ \"Далий трейдинг лимитид\" е свързана с фирма, която според одиторите на КТБ била куха и оттам били прокарвани средства от банката. От ГЕРБ цитираха и публикация от в. \"Капитал\" от 28 май т.г., озаглавена  \"Офшорните владения на Цветан Василев\"  - в нея се посочва, че според материали по делото за КТБ Цветан Василев е бил собственик на десетки офшорни компании, сред които и \"Далий трейдинг лимитид\". Сигналът на ГЕРБ срещу Йончева бе внесен през юли 2018 г., след като няколко месеца по-рано тя обяви роднински назначения в община Хасково, свързани с Делян Добрев. Тогава Йончева коментира, че сигналът \"няма да спре разследването ни за къщата в Барселона\", препращайки към въртящите се от 10 дни в социалните мрежи  видеоклипове с анонимен автор , в които през описани свързаности се стига до внушението, че премиерът и лидер на ГЕРБ Бойко Борисов е купил за манекенката Борислава Йовчева къща за 2.9 млн. евро в Барселона, където тя живее с шестгодишната си дъщеря и родителите си. Днес Елена Йончева не отговаря на мобилния си телефон. Очаква се да даде изявление утре в парламента. Според непотвърдена информация тя е сред номинациите, които се обсъждат на \"Позитано\" 20 за водач на евродепутатската листа на БСП. Дори и с повдигнато обвинение няма ограничение тя да се кандидатира. В последните месеци Йончева е един от основните говорители на БСП по искането на партията за независима експертиза на строителството на магистрали у нас. \"Обвинението, че работейки в периода 2012-2014 г. в Тв7 съм била финансирана по престъпен начин, е абсурдно. Това е периодът, в който заснех поредица от документални филми за войната в Сирия и действията на ислямистките организации в Алепо, за Турция и пълзящата ислямизация, за Украйна и началото на гражданската война. Филмите са излъчени, а техниката за тяхното заснемане и монтаж, както и за репортажите в ефир, е налична. Правителството и Бойко Борисов започнаха да използуват създадената и контролирана от тях Специализирана прокуратура за сплашване, за заплаха, за публично унижение на своите противници. Опитват се да смажат тези, които показват как Шайката - тази организирана престъпна група, разграбва България. Това няма да ни спре\", написа по-късно днес Йончева във профила си във фейсбук. По-късно от пресцентъра на БСП разпратиха изявление на лидера Корнелия Нинова, в което се казва, че тя стои твърдо зад Йончева и желанието й да разкрива истината. \"На 20 юли 2017 г. прокурорът Иван Гешев представи документа \"Общ поглед върху модела КТБ\" и обяви, че е установено финансиране на политици и че различни лица от политическия живот са получавали пари в брой по нареждане на Цветан Василев. Веднага изпратих писмо до Специализираната прокуратура с искане да обявят публично имената на тези политици. Днес е 22 януари 2019 г., година и половина след моето искане, политиците не са оповестени, но е повдигнато обвинение на журналиста Елена Йончева за пране на пари. За мен няма съмнение, че това се прави заради нейните смели журналистически разследвания на кражбите на властта и приближените им фирми\", посочва Нинова.", "date": "2019.01.22", "title": "Елена Йончева е обвинена за пране на пари (допълнена)"}
{"url": "https://www.dnevnik.bg/sport/2019/01/22/3378560_georgi_dermendjiev_-_tihiiat_pragmatik_i_riskut_s/", "text": "Георги Дерменджиев е човекът, избран да бъде първият треньор на \"Левски\" при задаващия се нов курс. Сините поемат в различна, непозната посока със задействаната поредна смяна на собствеността и ръководството. Началото на 2019 г. донесе  назначаването на Павел Колев за изпълнителен директор на клуба , а два дни по-късно  Дерменджиев замени Славиша Стоянович . За 64-годишния специалист това е завръщане в българския футбол след напускането на \"Лудогорец\". Дерменджиев имаше няколко периода начело на тима от Разград, но се раздели окончателно с отбора на 10 август 2017 г. След кратък период в казахстанския \"Ордабаси\" той беше без работа и сега поема сините. \"Спряхме се на Георги Дерменджиев, защото той е един от най-добрите, ако не и най-успешният български треньор на клубно ниво през последните 10-15 години\", каза Колев за избора. Въпреки безспорните успехи, които Дерменджиев постигна, качествата му често са поставяни под въпрос. Основно заради това, че преди да води \"Лудогорец\", треньорът не беше работил никъде като старши треньор. Друг аргумент за тезата е фактът, че в Разград Дерменджиев винаги е разполагал с най-добрите футболисти, осигуряващи голямо превъзходство срещу останалите в България. Дерменджиев повтаря пътя на Стойчо Стоев, който след \"Лудогорец\" водеше \"Левски\". Специалистът от София спечели играчите и феновете, но не успя да трансформира това в успехи на терена. Сега въпросът е може ли Дерменджиев да пренесе златните си дни от \"Лудогорец\" и при сините. Сблъсък с реалността Дерменджиев идва с репутацията на един от най-успешните български треньори за последните две десетилетия, както го представи Колев. Подобен ход в кариерата на специалиста е не само предизвикателство, но и риск. \"Левски\" искам да изглежда така, както е бил по-рано - силен отбор, конкурентоспособен отбор, който да радва тази претенциозна публика. Вие знаете, че \"Левски\" има най-много фенове, но те трябва да бъдат търпеливи в това отношение, защото един проект не се изгражда лесно. Те знаят назад във времето колко време няма титли\", заяви новият треньор. Той идва в период, в който \"Левски\" отстъпва игрово на намиращите се пред него \"Лудогорец\" и ЦСКА. Сините са на десет точки от първото място, с минимални шансове да се борят за титлата, а освен това отпаднаха и от Купата на България. Голямата разлика за Дерменджиев от предишния му отбор ще бъде потенциалът, с който разполага. Докато в Разград той имаше 15-16 равностойни играчи с опит на международно ниво, \"Левски\" страда от конкуренция на ключови постове. Дотук в кариерата си Дермеднжиев е доказал, че може да се справя с характери и да балансира в съблекалнята, но не е бил поставян в ситуация да изгражда отбор. Предизвикателство ще е и представената цел \"Левски\" да изгради отбор, в основата на който да са най-вече българи. Философията на Дерменджиев През годините, прекарани в \"Лудогорец\", Дерменджиев си заслужи име на треньор, който умее да извлича максимума от наличните футболисти. Под негово ръководство тимът от Разград играеше смесица от атрактивен и прагматичен футбол. Дерменджиев оставяше бразилците, предвождани от Марселиньо, да играят с фантазия и много импровизация. Треньорът оставяше своите играчи на преден план, което му донесе и големи успехи начело на \"Лудогорец\". Дерменджиев имаше и лукса да работи в Разград без голям медиен шум, но попада в съвсем различна обстановка на \"Герена\", каквато не му е била позната. В едно от редките интервюта, в които говори за подхода си и начина на работа, Дерменджиев казва следното за себе си: \"Много хора твърдят, че съм либерален, но аз държа играчите с невидимия камшик. Футболистите стават богати от рано и част от тях дори не могат да си контролират финансите. Затова трябва да им се дават правилни съвети.\" Малко преди първото си освобождаване от \"Лудогорец\", в момент, когато циркулираха слухове за това, че договорът му няма да бъде продължен, треньорът се определи за №1 на Балканите. \"Аз изобщо не съм притеснен и няма какво да ме притесни. Направил съм достатъчно за този клуб и ще стисна ръката на всеки треньор на Балканите, който направи това, което съм направил аз.\" Тези, които го познават по-добре, определят треньора като тих прагматик, който не обича конфликтите. За разлика от много наставници, минали през \"Герена\" в последните години, Дерменджиев обича да работи при ясно изградена йерархия, където от него се изисква единствено да тренира футболистите. Дерменджиев е известен и със задълбочения начин, по който се готви за даден мач. По времето, когато работеше с Ивайло Петев в \"Лудогорец\", той беше отговорен за разузнаването на съперниците и анализирането на силните и слабите страни. Подобна роля изпълняваше и преди това в \"Литекс\". От помощник до треньор Противно на тенденцията в последните години футболистите много бързо да извървяват пътя от терена директно към треньорската позиция, Георги Дерменджиев дълго време чакаше шанс да поеме ролята на старши треньор. С изключение на кратки престои начело на \"Спартак\" (Пловдив) и \"Сливен\" роденият в Пловдив специалист, стана старши треньор на 59 години, когато пое \"Лудогорец\". Близо десет години Дерменджиев работеше в \"Литекс\", а през 2011 г. беше привлечен от Ивайло Петев за негов помощник в началото на проекта \"Лудогорец\". Дерменджиев беше неизменно до младия треньор в първите два сезона в Разград. С опита и спокойствието си той даваше баланс в екип с по-младия и експресивен Петев, който от своя страна изгради шампионския отбор. След това с идването на Стойчо Стоев начело функциите на Дерменджиев бяха силно ограчени. Той продължи да бъде помощник, но вече след първи асистент на Стоев - Явор Вълчинов. Веднага след края на сезон 2013-14 Дерменджиев беше пратен да оглави новосформирания дублиращ тим, но се задържа на тази позиция за кратко. На 31 юли 2014 г. Стоев беше уволнен след равенство 0:0 с \"Партизан\" в Разград и ден по-късно Дерменджиев стана треньор. На тази позиция специалистът завари опитен отбор с изграден състав и играчи със статут на звезди. Зад гърба си Марселиньо, Светослав Дяков, Козмин Моци и др. имаха три шампионски титли и няколко купи, както и стигане до осминафинал в Лига Европа. Дерменджиев обаче се оказа липсващата съставка, която помогна на тима да влезе в групите на Шампионската лига и да постигне безпрецедентни успехи – първа победа в групите на турнира, а през сезон 2016-17 ново влизане и дори излизане като трети в групата, което осигури мачове в елиминациите на Лига Европа напролет. Избор, който поставя въпроси \"Договорът му е за срок от шест месеца с опция за удължаване с две години\", обяви \"Левски\" за новия си треньор. Срокът на договора, който е подписва Дерменджиев е основният въпрос, който се повдига след назначаването. С визитката, която притежава специалистът, той може да претендира за дългосрочен контракт, който да му дава и някакви гаранции за бъдещето. Ситуацията при Дерменджиев и \"Левски\" обаче не е такава. Всичко това се случва в период, когато упорито се говори, че в следващите шест месеца \"Левски\" ще бъде в нещо като изпитателен срок - анонсираните нови собственици ще провеждат одит. Във въздуха остава да витае името на Станимир Стоилов, за когото се твърди, че може да поеме \"Левски\" от лятото и да осъществи дългоочакваното си завръщане на \"Герена\". Специалистът, който за последно водеше Казахстан, е близък с новия директор Павел Колев. Ситуацията в \"Левски\" крие повече рискове за Дерменджиев, отколкото за \"Левски\". Треньорът може да извлече много възможности, ако отборът покаже добра игра, изпревари ЦСКА и се представи силно в дербитата в плейофите. Също така обаче евентуално лошо представяне и невъзможност да се изгради добър състав през пролетта, ще бъде минус в биографията на Дерменджиев. Той има какво да доказва, след като дотук не е работил в друг топ отбор, а при евентуален провал с \"Левски\" имиджът му може да пострада.", "date": "2019.01.22", "title": "Георги Дерменджиев - тихият прагматик и рискът с новия \"Левски\""}
{"url": "https://www.dnevnik.bg/citat_na_deniia/2019/01/22/3378719_citat_na_denia_demokraciiata_v_ruski_stil_e/", "text": "Някои европейски страни избират \"руския тип демокрация\" и това е най-голямото предизвикателство пред Европейския съюз, заяви зам.-председателят на Европейската комисия Юрки Катайнен, цитиран от Си Ен Би Си. По думите на Катайнен ЕС следва либерален тип демокрация, в която върховенството на закона е една от ключовите ценности. \"Има нови предизвикателства, идващи от някои от нашите държави членки, където някои политически лидери не уважават либералната демокрация в същата степен, както преди\", добави той. \"Цялата европейска интеграция и Европейският съюз се основават на либерални демократични ценности, включително върховенство на закона, и сега внезапно има политически лидери, които мислят, че руският тип демокрация е много по-добър от либералната демокрация и това създава редица предизвикателства\", допълни Катайнен. \"Страни като Полша, Унгария и Румъния се отклоняват от устойчивия път на либералната демокрация, това е моето мнение, най-голямото предизвикателство, пред което в момента е изправен ЕС\", каза още той.", "date": "2019.01.22", "title": "Цитат на деня: Демокрацията в руски стил е най-голямото предизвикателство пред ЕС"}
{"url": "https://www.dnevnik.bg/biznes/2019/01/22/3378722_socialniiat_ministur_suobshti_za_mnogo_falshivi/", "text": "Както при  инвалидните пенсии,  така и при болничните има много злоупотреби. Това обяви пред журналисти министърът на социалната политика Бисер Петков. Според него трябва да се търсят ефективни мерки за премахване на злоупотребите с фалшивите болнични.  Той коментира това в отговор на питане как ще коментира искането на работодателите да има промени по отношение на режима на плащане на болничните, тъй като сегашният е въведен като антикризисна мярка и идеята беше да е временен.  Има значително нарастване на разхода на НОИ за обезщетението за временна неработоспособност - налице е преразход, тъй като отчитаните суми са повече от планираните, каза министърът, цитиран от БТА. По думите на Петков трябва да се търси ефективно решение за намаляване на злоупотребите с обезщетенията за временна неработоспособност, като това е отговорност както на държавата, така и на работодателите и работниците, които понякога злоупотребяват с това право. Темата е многоаспектна, намаляването на срока на работодателите от три на един ден ще предполага значителен разход за Държавното обществено осигуряване (ДОО), ако НОИ плаща от втория ден болнични, коментира Бисер Петков. Той припомни, че в проекта на бюджета на ДОО за 2018 г. беше предложена мярка в тази посока, но тя беше стопирана на етап МС.  Според Бисер Петков предложението на работодателите не променя цялостната картина, а е \"прехвърляне от единия джоб в другия\".  Могат да се търсят всякакви решения, каза министърът и припомни, че е имало период, в който върху тези обезщетения са внасяни осигурителни вноски, колкото и това да е спорно от концептуална гледна точка. За проблема с фалшивите болнични  още през 2017 г. премиерът Бойко Борисов обяви , че контролът се затяга, но не е известно досега какви мерки са взети. Големият проблем на осигурителната система е свързан с това, че се черпят права, без да се внасят осигурителни вноски, заяви министърът. Според Бисер Петков това са големи въпроси, които със социалните партньори трябва да се обсъждат, ако целта е да се търсят по-значителни резултати, а не прехвърляне от единия джоб в другия. Министърът уточни, че коментира това, като не иска да омаловажава основателното искане на работодателите.  По повод другото искане  за промяна за равно разпределение - петдесет на петдесет на сто  (вместо сегашните 60 към 40 на сто), между работодател и работник на дължимите осигурителни вноски, министърът каза, че темата е част от социалния диалог между социалните партньори, макар и отдавна да не е била повдигана. ", "date": "2019.01.22", "title": "Социалният министър съобщи за много фалшиви болнични"}
{"url": "https://www.dnevnik.bg/sport/2019/01/22/3378740_oae_izrazi_gotovnost_da_pomaga_na_katar_pri_svetovno/", "text": "Президентът на Футболната федерация на Обединените арабски емирства (ОАЕ) Халфан ал Ромайти предложи помощта си на Катар, в случай че броят на участниците на световното първенство през 2022 г. бъде увеличен от 32 на 48 отбора. Това се случва в разрез с договора между ОАЕ, Бахрейн, Саудитска Арабия и Египет, които през 2017 г. прекратиха дипломатическите си отношения с Катар. \"Правилният ход е да търсим решение на проблемите. Ако възстановим отношенията помежду ни и бъдем отново братя, както беше преди, ние можем да помогнем\", каза Ал Ромайти, който се кандидатира за ръководния пост в Азиатския футболен съюз. \"Ако бъдат разрешени проблемите, ние ще приветстваме провеждането на мачове от световното първенство в страната ни. Може би можем да приемем една група, може би две. Ако всичко се нормализира и проблемите бъдат разрешени, ще се радваме да помогнем на Катар\", добави той. Президентът на ФИФА Джани Инфантино няколко пъти изрази желание световното първенство да бъде разширено и още в Катар да приеме рекордния брой от 48 тима.", "date": "2019.01.22", "title": "OAE изрази готовност да помага на Катар при световно първенство с 48 отбора"}
{"url": "https://www.dnevnik.bg/bulgaria/2019/01/22/3378753_libiiskiiat_vunshen_ministur_otreche_che_ima_zapoved/", "text": "Министърът на външните работи на Либия Мохамед Тахер Сиала отрече да има издадена заповед за задържане на български кораби в либийски териториални води. Коментарът му дойде след среща с вицепремиера Екатерина Захариева в Брюксел. На нея двамата са обсъдили подготовката за предстоящата  визита на премиера на Либия Файез Сарадж в България,  съобщиха от пресцентъра на външното ни министерство. Мохамед Тахер Сиала каза още, че всички морски съдове под български флаг са добре дошли в либийските пристанища. Повод за думите му стана казусът с либийския кораб BADR, който беше задържан повече от година в Бургас. Плавателният съд, който вече е прекръстен на БДИН, се оказа в основата на частно-правен спор между българската компания \"Булгаргеомин\" и либийските власти. Заради случая началникът на либийската морска администрация обяви, че е издал  заповед за задържане на всеки кораб, плаващ под български флаг . Копие от заповедта беше публикувано от арабски медии. Либийският външен министър е изразил благодарност за бързата реакция на българските власти и  намесата на прокуратурата , която започна разследване на частния съдебен изпълнител, участвал във въвода във владение на българско дружество в либийския танкер. От своя страна Захариева отново подчерта, че въпросът е частноправен, но българското правителството се ангажира с него, за да не се отрази на двустранните отношения. \"Готови сме да решим въпроса по начин, взаимно устройващ и двете страни\", добави тя. Двамата министри се договориха посещението на либийския премиер у нас да бъде съпътствано от бизнесфорум, на който да бъде обсъдено възобновяването на българския износ.", "date": "2019.01.22", "title": "Либийският външен министър отрече да има заповед за задържане на български кораби"}
{"url": "https://www.dnevnik.bg/evropa/2019/01/22/3378783_leiburistite_se_opitvat_da_izzemat_iniciativata_po/", "text": "Лидерът на британската опозиционна Лейбъристка партия Джеръми Корбин направи крачка към проправяне пътя за втори референдум за членството в ЕС, като внесе снощи за разглеждане в парламента поправка в законодателството за Брекзит, предвиждаща второ допитване, съобщи днес в. Гардиън\", цитиран от световните агенции. Лейбъристите искат депутатите да обсъдят как да се избегне излизане от общността на 29 март без сделка, вариант, който силно тревожи икономическите кръгове, предаде \"Франс прес\". Сред предлаганите варианти е предоговаряне на споразумението за Брекзит на британския министър-председател Тереза Мей,  отхвърлено с голямо мнозинство  от депутатите (432:202) миналата седмица, за да се сключи нов митнически съюз с ЕС и да се поддържа \"силна връзка\" с единния пазар. Поправката предвижда също така одобряване на нови законови правила за организиране на \"народен вот\" по споразумението или по предложението, което получи подкрепата на мнозинството парламентаристи. Поправката на лейбъристите, която е малко вероятно да бъде одобрена, беше приветствана от поддръжници на ново гласуване за Брекзит. \"Фактът, че лейбъристите признават (че ново гласуване) може да бъде единственият начин за напредък, е голяма крачка напред\", каза депутатът лейбърист Дейвид Лами, застъпник на второ допитване. Министър-председателят  Мей обяви  вчера, че  ще проведе ново обсъждане с Брюксел , за да спаси споразумението си за Брекзит. Тя потвърди също така отказа си да организира втори референдум или да отложи датата на Брекзит. Мей обаче държи на масата сценария за излизане без сделка, от който опозицията настоява тя да се откаже. Лейбъристката партия, разделена по въпроса за Брекзит, каза, че предложението за промени не означава, че подкрепя второ допитване, а просто отразява съществуващата й политика, предаде \"Ройтерс\". \"Време е лейбъристки алтернативен план да бъде поставен в центъра, докато всички варианти са на масата, включително вариантът за народен вот\", каза Корбин. \"Нашата поправка ще позволи на парламентаристите да гласуват различните варианти, да сложат край на тази безизходица с Брекзит и да предотвратят хаоса на излизане без сделка\", посочи лейбъристкият лидер. В периода 21-29 януари парламентаристите ще се възползват от парламентарния инструмент, наречен \"поправка\". Председателят на камарата на общините Джон Бъркоу ще реши кои поправки да бъдат подложени на гласуване на 29 януари. /БТА", "date": "2019.01.22", "title": "Лейбъристите опитват да изземат инициативата по Брекзит от правителството"}
{"url": "https://www.dnevnik.bg/sviat/2019/01/22/3378561_zashto_chetiri_ostrova_troviat_rusko-iaponskite/", "text": "Богати на полезни изкопаеми, заобиколени от води с много риба и гарантиращи на руския флот достъп до Тихия океан - четири острова от архипелаг са обект на спор между Москва и Токио, който датира още от края на Втората световна война. Това са най-южно разположените, т.е. най-близките до Япония острови от дълга верига малки вулканични островчета - Курилите - пръснати дъгообразно между руския полуостров Камчатка на север и големия японски остров Хокайдо на юг. Наричани в Русия Южни Курилски острови, а в Япония - Северни територии, те са част от руската далекоизточна Сахалинска област. Това са Итуруп (Еторофу на японски), Кунашир (Кунашири), Шикотан и Хабомаи. Япония обаче и до днес включва \"незаконно окупираните от Русия\" острови в състава на префектура Хокайдо, както е било преди Втората световна война. Малко история През 1786 г. императрица Екатерина Втора претендира за суверенитет върху целия Курилски архипелаг, позовавайки се на министерски доклад, според който островите са били открити \"от руски мореплаватели\" и \"трябва неоспоримо да принадлежат на Русия\". През 1855 г. обаче първият договор между царска Русия и Япония прокарва границата между двете страни точно преди четирите острова, най-близки до Япония. Двадесет години по-късно, през 1875 г., нов договор предоставя на Токио целия Курилски архипелаг, включително островите северно от тази граница. На 18 август 1945 г. съветските сили атакуват Курилите и ги анексират, включително четирите южни острова. Оттогава Токио се обявява срещу това несправедливо според него положение, позовавайки се на договора от 1855 г. Москва пък сочи за аргумент Ялтенската конференция от февруари 1945 г., по време на която Сталин получил от американския президент Франклин Рузвелт обещанието Русия да си върне Курилите срещу включване във войната с Япония. През 1956 г., при възстановяването на дипломатическите отношения с Япония, съветският ръководител Никита Хрушчов се ангажира да върне двете по-малки островчета - Шикотан и Хабомаи - срещу сключване на мирен договор. Временно спрени заради подписването на договор за сътрудничество между Токио и Вашингтон през 1960 г., после възобновени след разпадането на Съветския съюз през 1991 г., преговорите обаче остават безрезултатни. Полезни изкопаеми, риболов и въоръжени сили Въпреки че населението им днес не надхвърля според официалната статистика 17 хиляди души, тези острови са \"важни от всякаква гледна точка\", обяснява за АФП Валерий Кистанов, директор на Центъра за японски изследвания в руския Институт за Далечния изток. \"Те са много богати на термални води, полезни изкопаеми и редки метали като рений\", използван в производството на двигатели за свръхзвукови самолети, обяснява той. \"Но най-голямото богатство\" на тези острови, където се срещат топли и студени течения, благоприятстващи развитието на планктона, \"са огромните запаси от риба\", уточнява Кистанов. Островите имат и стратегическо значение, подчертава той. Те гарантират постоянен достъп до Тихия океан на руските военни кораби и подводници, базирани във Владивосток, благодарение на протока между Кунашир и Итуруп, който не замръзва през зимата. Най-сетне, пълният контрол върху тези острови защитава руското Охотско море, разположено по на север, от евентуално нахлуване на чужди подводници.", "date": "2019.01.22", "title": "Защо четири острова тровят руско-японските отношения"}
{"url": "https://www.dnevnik.bg/bulgaria/2019/01/22/3378725_sudebni_kadrovici_prishporiha_suda_da_razreshi/", "text": "Съдийската колегия на Висшия съдебен съвет реши да поиска от Върховния административен съд (ВАС) да бъде предварително изпълнено решението за избора на Алексей Трифонов за председател на Софийския градски съд (СГС). Трифонов беше избран за председател на СГС на 27 ноември 2018, като бе предпочетен пред кандидата издигнат от общото събрание на съдиите в СГС Евгени Георгиев. Георгиев обжалва избора пред ВАС, а според Закона за съдебната власт обжалването спира изпълнението на решението за избора на Трифонов. Трифонов не е подал молба до ВАС да разреши незабавно изпълнение. Така решението на Съдийската колегия тя да поиска това - с 6 на 4 гласа - се оказва безпрецедентно. То бе предложено от члена на колегията от парламентарната квота (БСП) Драгомир Кояджиков с мотив, че вече година и три месеца СГС е с изпълняващ функциите председател и това възпрепятствало съда да оптимизира работата си. Възраженията на членове на колегията, че заседанието на административния съд е насрочено за 28 февруари и производството е едноинстанционно, което означава, че в рамките на месец ще има окончателно решение и не е необходимо да се иска предварително изпълнение, не бяха взети предвид. Против гласуваха Цветинка Пашкунова, Атанаска Дишева, Красимир Шекерджиев и Лозан Панов. Атанаска Дишева обърна внимание на логическото противоречие: ако съдийската колегия подкрепи предложението за предварително встъпване в длъжност, това би означавало колегията да знае какво ще бъде решението на съда. Освен това Дишева отбеляза, че няма твърдения на съдиите да се налице проблемите за хаос и дезорганизираност в работата на СГС с временното ръководство, с които се мотивира предложението. Даниела Марчева, която подкрепи предложението на Кояджиков, смята, че то е достатъчно обосновано, като не касаело качеството на работата, а организационни проблеми. Лозан Панов заяви, че що се отнася до създаването на прецеденти, съдийската колегия вече е създала такъв, като игнорирала кандидатурата на Общото събрание на СГС, а до онзи момент кадровият орган винаги уважаваше волята на съдиите. Той добави: \"Чудно е защо точно тези прецеденти се случват със СГС. Някой желае колкото се може по-бързо да се смени ръководството, а защо го иска? Бързането не е нито необходимо, нито наложително в този момент.\" Междувременно над 20 съдии от СГС, сред които Евгени Георгиев, който обжалва пред ВАС, Евгения Мичева, Соня Найденова, Мирослава Тодорова, Атанас Атанасов, Петър Сантиров, са се обърнали с писмо до колегията, в което отхвърлят твърденията за влошени показатели в дейността на съда и недоумяват кое налага да се иска предварително изпълнение на решението и да не се изчака решението по жалбата.", "date": "2019.01.22", "title": "Съдебни кадровици пришпориха съда да разреши по-бързо встъпване в длъжност на новия шеф на Софийския градски съд"}
{"url": "https://www.dnevnik.bg/sviat/2019/01/22/3378906_goriashtite_v_azovsko_more_tankeri_sa_sankcionirani_ot/", "text": "Аварията, заради която в Азовско море южно от Русия загинаха поне 10 моряци, още толкова изчезнаха безследно и бяха ранени 12, е станала с два танкера под танзанийски флаг, които са санкционирани от САЩ, защото в периода 2016-2018 г.са снабдявали с петрол и пропан бутан режима на Башар Асад. Единият от двата горящи близо до Керченския пролив с Черно море танкери не е бил допуснат в руско пристанище от опасения, че това може да донесе санкции на няколко местни компании. Затова се наложила операцията по прехвърляне на гориво от кораб на кораб в морето, при която се е стигнало до експлозия. Корабите се казват Candy (по-рано Venice) и Maestro, и вторият е получил отказ от ръководството на газовия терминал Мактрен-Нафта да влезе в порт Темрюк в Южна Русия, разказва \"Ройтерс\". През ноември Министерството на финансите на САЩ, което отговаря за прилагането на санкциите, предупреди никой да не прави бизнес с двата танкера, защото също ще бъде санкциониран. Два източника на \"Ройтерс\" казват, че Мактрен-Нафта е единственият газов терминал в пристанището и че там Maestro е товарил в миналото руски и казахстански пропан-бутан за износ за Близкия изток. На 20 януари Candy е напуснал Темрюк с товар от пропан-бутан и според документите се е отправил за Ливан. Другият танкер - Maestro, няма как да бъде проследен, защото екипажът е изключил устройството, обозначаващо местонахождението му, твърди \"Файненшъл таймс\" според данни на агенция Clipper Data. Фактът, че инцидентът е станал при прехвърляне на горивото в открито море в бурно време, е потвърден и от руското следствие. Подобна операция е по принцип опасна, а Русия позволява зареждането на танкери с такъв втечнен газ само на 3 пристанища в района и то на пристан на сушата, а не в морето. В двата екипажа е имало 16 турски и 15 индийски граждани по данни на руското министерство на извънредните ситуации. Днес корабите продължаваха да горят повече от 24 часа след аварията. Данни от Refinitiv показват, че собственикът на Venice е Milano Shipping, а на Maestro - Maestro Shipping. Но двама търговци от сектора твърдят пред \"Ройтерс\", че и двата кораба в крайна сметка са собственост на една и съща турска компания - Milenyum Denizcilik Gemi. Тази фирма също е под американски санкции от 2015 г. насам заради уреждане доставки на пробан-бутан и дизелово гориво за отопление за териториите под контрол на режима на Асад в Сирия. На 20 ноември миналата година финансовото министерство във Вашингтон включи и 9 руски и ирански физически и юридически лица в списъка с наказани за снабдяването на Сирия с горива. В решението се изброяваха и 35 кораба, сред които Maestro и Venice, заради дейността им от 2016 г. насам. През декември \"Ройтерс\" съобщи, че Maestro и Venice продължават да извършват контрабанда и редовно влизат - според данни на Refinitiv - в руското пристанище Темрюк. След публикацията ръководството на газовия терминал забрани на Maestro да позва съоръженията, което автоматично означава и забрана да влиза в порта. Но прекръстеният Venice е продължил да плава до и от Темрюк. \"Налице са всички признаци, че е продължавала нелегална схема\", казва един от източниците на агенцията. \"Каква друга би била причината Venice да товари газ и веднага след това да го прехвърля на друг танкер?\" Информацията, съдържаща се в архивите на Refinitiv, показва, че след налагането на санкциите Venice/Candy три пъти е плавал близо до ливанските и сирийските брегове на Средиземно море. Maestro е направил едно такова плаване, но данните не показват в кое пристанище в крайна сметка са акостирали тези кораби. На пръв поглед изглежда, че са обърнали към Русия без да стигат до пристан. Ричард Мийд от големия застраховател Lloyd's List Intelligence, казва, че по принцип на корабите е позволено да изключват транспондерите си при някои обстоятелства - например от съображения за сигурност. \"Но те не са се обозначавали, независимо, че са били много близо до наземни станции за приемане на сигнала. Това със сигурност ще предизвика доста въпроси, ако някой проверява инцидент или провежда наказателно разследване.\" Последното обозначаване на Maestro е от събота в близост до чероморските брегове на Турция. В понеделник той се оказва в северната част на Черно море до Керченския пролив. Там се е срещнал с Venice, напуснал Темрюк в неделя с нов товар. При опита за прехвърлянето му е станала експлозия.", "date": "2019.01.22", "title": "Горящите в Азовско море танкери са санкционирани от САЩ за снабдяване на Сирия (видео)"}
{"url": "https://www.dnevnik.bg/sport/2019/01/22/3378496_jusein_bolt_na_dneshnite_mladeji_im_prechi_che_se/", "text": "Звездата в световната атлетика от последното десетилетие Юсейн Болт се изказа критично за настоящото поколение атлети от Ямайка. Според него те имат дарба, но се задоволяват и с малко. \"Мисля много за тях. Мисля, че за тях е много по-лесно сега. Когато ние израствахме, имахме затруднения\", каза Болт пред репортери. \"Те се задоволяват с каквото дойде, затова се надявам, че те ще успеят да се вдъхновят. На нас не ни липсва талант, имаме много надарени състезатели, които съм виждал през годините\", продължи той. Световният рекордьор на 100 и 200 метра посочи, че когато младите стигнат до професионалното ниво, губят мотивацията си и не работят достатъчно упорито. Болт добави, че мечтата му да стане футболист е приключила. Той тренира с няколко отбора, като дори се включи в подготовката на австралийския \"Сентрал коуст маринърс\", но  не се стигна до споразумение за професионален договор . Ямаецът обясни, че за него това е бил положителен опит, от който трябва да се поучи. По думите му сега той ще се съсредоточи върху  бизнес начинания . \"Правя различни неща - спортният живот приключи, така че се насочвам към различни бизнеси\", каза Болт.", "date": "2019.01.22", "title": "Юсейн Болт: На днешните младежи им пречи, че се задоволяват с каквото дойде"}
{"url": "https://www.dnevnik.bg/photos/2019/01/22/3378823_fotogaleriia_svetovnite_snimki_na_denia_22_ianuari/", "text": "Модели представят костюми на холандската дизайнерка Айрис ван Херпен от колекция пролет-лято 2019 г. в Париж, Франция.", "date": "2019.01.22", "title": "Фотогалерия: Световните снимки на деня - 22 януари"}
{"url": "https://www.dnevnik.bg/sport/2019/01/22/3378914_rapid_zamrazi_razgovorite_za_maurides_i_shte_putuva/", "text": "Преговорите за привличането на нападателя на ЦСКА Мауридес в \"Рапид\" (Виена) са замразени, обяви австрийският клуб. Според информацията бразилецът няма да пътува с отбора за лагера в Турция. \"Във вторник не беше постигнато съгласие между изпълнителния директор на \"Рапид\" Фреди Бикел и футболиста, както и мениджърите му, заради което преговорите засега бяха спрени\", обяви клубът от Виена в сайта си. От \"Рапид\" добавиха, че Мауридес е един от трите най-водещи варианти за нов нападател в отбора. Бразилецът се раздели с ЦСКА в събота и напусна лагера в Испания. Според информациите той трябваше да премине в \"Рапид\" срещу 1.3 млн. евро, а в споразумението между двата клуба са били предвидени и допълнителни бонуси. Мауридес дойде на \"Българска армия\" малко след началото на новия сезон и започна вихрено със серия голове. След това нападателят имаше труден период преди в последните мачове отново да стигне до няколко попадения. Засега липсва официална информация от ЦСКА по темата.", "date": "2019.01.22", "title": "\"Рапид\" замрази разговорите за Мауридес и ще пътува без него за Турция"}
