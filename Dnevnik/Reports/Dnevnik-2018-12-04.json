{"url": "https://www.dnevnik.bg/sport/2018/12/04/3356485_manchestur_siti_potreperi_no_produlji_v_ritum_vuv/", "text": "Манчестър сити\" продължи уверения си ход със спечелването на седмата си поредна победа във Висшата лига. \"Гражданите\" се наложиха с 2:1 срещу \"Уотфорд\" като гост. Лерой Сане даде преднина на отбора си в края на първата част. В началото на втората Рияд Марез удвои след подаване на Габриел Жезус отляво. Малко преди края Абдула Дукуре намали и окрили \"Уотфорд\" да търси изравняване. Освен това той попречи на \"гражданите\" да поставят нов рекорд на клуба за най-много последователни гостувания във Висшата лига (5) без допуснат гол. До момента през целия сезон в английското първенство \"Сити\" е получил седем попадения. \"Сити\" удържа финалния щурм на \"Уофорд\" и спечели 13-ата си победа от 15 мача във Висшата лига. С успеха си воденият от Хосеп Гуардиола отбор събра 41 точки и е начело. Преднината му е от пет точки пред \"Ливърпул\", който в сряда гостува на предпоследния \"Бърнли\". \"Манчестър сити\" изигра мача в познатия си стил, като имаше голямо превъзходство през почти цялото време. \"Гражданите\" създадоха много чисти положения. Едва след гола на \"Уотфорд\" те бяха притиснати и имаха предизвикателни заключителни минути, но се справиха. \"Сити\" владееше инициативата през първото полувреме, но изпусна няколко положения чрез Жезус, Сане, Марез и Бернардо Силва. Домакините изпуснаха да поведат в 33-ата минута, когато Едерсон се справи с оказалия се в добра позиция Трой Дийни. Седем по-късно Марез центрира и топката стигна до Сане, който с гърди я прати във вратата. В началото на втората част Жезус подаде отляво и с хубав удар Марез удвои. \"Гражданите\" заиграха уверено и направиха нови пропуски. \"Уотфорд\" успя да намали в 85-ата минута, когато след подаване в наказателното поле се получи разбъркване и Дукуре от втория опит прати топката във вратата. Секунди по-късно след ъглов удар Дийни стреля с глава, но вратарят на съперника спаси.", "date": "2018.12.04", "title": "\"Манчестър сити\" потрепери, но продължи в ритъм във Висшата лига"}
{"url": "https://www.dnevnik.bg/sviat/2018/12/04/3356419_alfabet_zapochva_dostavki_s_dronove_vuv_finlandiia/", "text": "\"Алфабет\" (Alphabet), компанията майка на \"Гугъл\" (Google), ще започне доставките си с дронове в Европа от Финландия през пролетта догодина, съобщи днес технологичният гигант, цитиран от агенция \"Ройтерс\". \"Алфабет\" отдели компанията си за доставки с дронове \"Уинг\" (Wing) от подразделението си за изследвания през юли. \"Уинг\" стана независима фирма в рамките на \"Алфабет\" и е ръководена от Джеймс Райън Бърджес. Дъщерната компания уточни, че през последните 18 месеца е тествала  доставки с дронове  в Югоизточна Австралия, партнирайки си с местни компании, за да доставя храни и напитки, лекарства и вещи за бита. \"Уинг\" е част от подразделението на \"Адър бетс\" (Other Bets), в което вече влизат компаниите за киберсигурност \"Кроникъл\" (Chronicle), за самоуправляващи се автомобили \"Уеймо\" (Waymo), \"Луун\" (Loon), която прави балони за доставяне на интернет, и подразделението за природни науки \"Верили\" (Verily). ", "date": "2018.12.04", "title": "\"Алфабет\" започва доставки с дронове във Финландия догодина"}
{"url": "https://www.dnevnik.bg/evropa/2018/12/04/3356203_zashto_tochno_sega_es_e_na_vurha_na_svoiata/", "text": "Европейският съюз явно се справя твърде добре, защото иначе няма как да си обясним подобен резултат: цели 62 процента от европейските граждани гледат положително на членството в общността. Това е най-високата измерена подкрепа за ЕС от 25 години насам. В Германия одобрението е особено високо: 81 процента от анкетираните са изразили положителното си отношение към ЕС, а 3/4 са на мнение, че Германия извлича ползи от членството си в общността. Данните са от актуално допитване на \"Евробарометър\", цитирани от \"Ди цайт\", а резултатите се потвърждават и от редица по-малки национални допитвания по темата. Накратко: доверието в обединена Европа расте. Въпросът е как да си го обясним на фона на толкова много кризи в общността. Много съществена роля за промяната в нагласите е изиграл Брекзит, твърдят авторите на проучването. Откакто през 2016 г. британците решиха, че ще напуснат ЕС, имиджът на общността се подобри значително в повечето страни членки. Звучи парадоксално, но обяснението е просто: ЕС стана по-популярен в очите на гражданите, защото многото кризи (от Украйна до Брекзит) им показаха по-ясно какво притежават. Гражданите сякаш проумяха колко ценна е обединена Европа чак когато разбраха, че има опасност да я загубят\", казва пред \"Ди цайт\" Томас Петерсен от Института за социологически изследвания в Аленсбах. Истинската сила на ЕС Но само уплахата на европейците едва ли може да обясни всичко. Защо тогава расте популярността на ЕС? Второто обяснение е свързано с това, че общността се справя добре - не с всичко, но с повечето предизвикателства напоследък - и в най-решаващите конфликти все по-често залага на истинската си сила. Това се видя както в търговския конфликт с Тръмп, така и по време на преговорите за Брекзит. Дълго време британското правителство вярваше, че ще успее да настрои една срещу друга оставащите в общността 27 страни членки. Но ЕС остана единен. Нещо повече: Лондон с изненада регистрира решителността, с която 26 страни - от Португалия до Полша - се бориха сплотено за интересите на една малка страна като Република Ирландия, която на всичкото отгоре е бивша британска колония. А какво става с популистите, които не пропускат възможност да нападнат Брюксел? Нека погледнем към Полша. Нейното национално-консервативно правителство от над две години води изтощителна война срещу Европейската комисия. Но по един от най-спорните въпроси то  капитулира пред Брюксел  - за оспорваното предсрочно пенсиониране на неудобни за правителството съдии. Засега мярката е отменена. Вярно, с това полската правова държава все още не е спасена, но пък и вече никой не може да твърди, че  ЕС е безсилен . Дори Матео Салвини - италианският вътрешен министър и в момента най-гръмогласният от всички противници на Европа – тихичко призна, че неговото правителство навярно ще трябва да преработи проектобюджета на страната. Този конфликт също не е окончателно преодолян, но Рим  е на път да отстъпи , докато Брюксел остава твърд и непоколебим. В ЕС никой не бива да се чувства като губещ Ако Жан-Клод Юнкер беше като Доналд Тръмп – навярно нямаше да смогва да разпраща хвалебствени туитове. Но ЕС никога не е имал склонност към самодоволно изтъкване, колкото и неразбираемо да изглежда това в очите на мнозина. Съюзът залага на друго – на компромиса и баланса на интересите. Едно от железните му правила гласи: никой не бива да се чувства като губещ – и това се отнася дори до британското правителство, преговарящо за Брекзит. Затова Брюксел никога не се хвали шумно с победите си, а загубите гледа да \"опакова\" някак по-приемливо. Затова и често пъти остава незабелязана истинската мощ на ЕС, както и неговите успехи. Европейската политика е по-добра от репутацията си. И много от европейските граждани го чувстват. Дори във Великобритания одобрението към ЕС напоследък нарасна.", "date": "2018.12.04", "title": "Защо точно сега ЕС е на върха на своята популярност"}
{"url": "https://www.dnevnik.bg/razvlechenie/2018/12/04/3356428_muzikantut_mihail_belchev_shte_poluchi_orden_stara/", "text": "Естрадният певец Михаил Белчев ще получи орден \"Стара планина\" I степен. Днес правителството ще обсъди предложение до президента Румен Радев за награждаване на музиканта с най-голямото държавно отличие, се вижда от дневния ред. Предложението е на министъра на културата Боил Банов. Михаил Белчев е роден е на 13 август 1946 г. в София. Той е тестописец, композитор и изпълнител на популярни през 70-те и 80-те години на 20 в. шлагери. Негови са текстовете на \"След десет години\", изпълнявана от ФСБ, \"Жалба за младост\" с изпълнител актьора Тодор Колев. Знакови за Белчев са песните \"Булевардът\", която композира по текст на Миряна Башева, \"Младостта си отива\" (по музика Найден Андреев и текст на Недялко Йорданов), \"Не остарявай любов\" (композитор Хайгашот Агасян, текст Недялко Йорданов).", "date": "2018.12.04", "title": "Музикантът Михаил Белчев ще получи орден \"Стара планина\""}
{"url": "https://www.dnevnik.bg/sport/2018/12/04/3356429_bulgariia_shte_e_domakin_na_svetovnoto_po_hudojestvena/", "text": "България отново ще бъде домакин на световното първенство по художествена гимнастика.  След като посрещна надпреварата през тази година , страната получи правото да организира шампионата на планетата и през 2022 г. Изборът за домакин се състоя във вторник на заседание на изпълнителния комитет на Международната федерация по художествена гимнастика (ФИГ) в Баку. Световното през 2022 г. ще се проведе от 12 до 18 септември в зала \"Арена Армеец\" в София. \"Българската публика отново ще има удоволствието да се наслади на красивия спорт в \"Арена Армеец\". Горди сме с признанието на ръководителите на световната централа\", се казва в съобщението на Българската федерация по художествена гимнастика. Още по време на световното в София през септември  беше обявено, че България проявява интерес към две нови значими домакинства . Страната има желание да организира и европейското първенство през 2021 г.  За домакинството на световното държавата даде около 1.4 млн. лева на българската федерация. Шампионатът се явяваше и квалификация за летните олимпийски игри в Токио през 2020 г. Ансамбълът спечели бронзов медал в многобоя, който им осигури квота за Токио 2020. Отделно българските гимнастички  станаха световни шампионки на пет обръча. Състезаващите се индивидуално Невяна Владинова, Катрин Тасева и Боряна Калейн  спечелиха сребро в отборната надпревара на световното . Това беше първо подобно отличие за страната от световно първенство от 17 години насам. България е първата страна, която ще организира две световни в толкова кратък период от време, откакто Испания посрещна шампионатите на планетата през 1998 и 2001 г. съответно в Севиля и Мадрид. Световното през 2022 г. ще е 39-ото в историята и четвъртото, което се провежда на територията на България. Първите две са във Варна - през 1969 и 1987 г. ", "date": "2018.12.04", "title": "България ще е домакин на световното по художествена гимнастика през 2022 г."}
{"url": "https://www.dnevnik.bg/sviat/2018/12/04/3356430_raiuner_postigna_sporazumenie_i_s_germanskite_piloti/", "text": "Райънер\" постигна принципно споразумение и с германските си пилоти след месеци на разногласия, предаде \"Франс прес\". Наред с многото подобни споразумения в Португалия, Италия и Великобритания,  германските пилоти  постигнаха успех в основното си искане: да не бъдат наемани на работа според ирландското право. \"До февруари 2019 всички  пилоти, базирани в Германия , ще имат договори, сключени според германското законодателство, а не според ирландското\", съобщи в комюнике германският синдикат на пилотите \"Кокпит\" (Cockpit). Германските пилоти  си дадоха срок до края на март, за да преговарят за окончателно споразумение за увеличение на заплатите и учредяване на вътрешноведомствени съюзи. Те се ангажираха да не стачкуват до изтичането на този период. Кабинният персонал на  \"Райънер\" , базиран в Германия, който преговаряше отделно, постигна споразумение на 13 ноември за увеличаване на заплатите и прилагане на германското право, но без разрешението да се организира във фирмени комитети. След като през първите 30 години от съществуването си  \"Райънер\"  отказваше да води преговори със синдикатите, авиокомпанията направи завой от 180 градуса през декември, като прие да признае някои синдикални организации и да започне преговори с тях. Това се случи след серия стачки. Оттогава компанията сключи няколко окончателни или принципни социални споразумения с пилотите си и/или кабинния си персонал в Белгия, Испания, Ирландия, Португалия, Великобритания и Италия. Пилотите в Германия, където трудовото право е особено взискателно, бяха последният бастион на съпротивата и изискваха назначаването на медиатор. Сред имената, които те споменаваха за тази роля през септември, бе и това на бившия канцлер на Германия Герхард Шрьодер. /БТА", "date": "2018.12.04", "title": "\"Райънер\" постигна споразумение и с германските пилоти"}
{"url": "https://www.dnevnik.bg/sport/2018/12/04/3356434_botev_vze_derbito_na_plovdiv_sled_gol_ot_centura_na/", "text": "Зрелищен гол на Тодор Неделев от центъра украси дербито на Пловдив. \"Ботев\" спечели с 2:0 гостуването си на \"Локомотив\" и се изкачи четвърти в Първа лига. Жълто-черните поведоха в началото на втората част с гола на Кристиан Димитров. В средата на полувремето Неделев удвои с впечатляващ удар от центъра на терена. \"Ботев\" се възползва от двете поредни загуби на \"Берое\" и събра 32 точки. Старозагорци отстъпиха с 0:1 срещу \"Черно море\" у дома\" и остават пети с 30, а варненци допълват шестицата с 27. Първото полувреме беше вълнуващо и премина с атаки към двете врати. В петата минута Балтанов стреля извън наказателното поле, но Луков спаси. Десет по-късно вратарят на \"Локомотив\" се справи при остро центриране на Перейра. \"Локомотив\" имаше силни моменти в средата на полувремето. В 21-ата минута с отлично движение Аралица си освободи място и излезе сам срещу Кайзер, но стреля в тялото му. Посинкович вкара за домакините, но беше отсъдена засада. В края на полувремето \"Ботев\" отново беше по-дейният отбор, но не постигна желания резултат. В заключителните секунди \"канарчетата\" поискаха дузпа за игра с ръка на Буна, но сигнал не последва. \"Ботев\" поведе в началото на второто полувреме. Неделев центрира от ъглов удар и Димитров засече с глава. \"Локомотив\" можеше да изравни чрез резервата Карагерен, но след удара му топката мина покрай гредата. В 66-ата минута Вутов свали към Балтанов, но той стреля покрай гредата. Секунди след това Неделев получи в центъра, видя, че Луков е излязъл и го прехвърли. Малко по-късно вратарят на домакините ритна топката в гърба на Стивън Петков, но имаше късмет, като тя мина встрани. До края \"Локомотив\" имаше няколко удара чрез Карагерен и Посинкович, но не можа да намали.", "date": "2018.12.04", "title": "\"Ботев\" взе дербито на Пловдив след гол от центъра на Тодор Неделев"}
{"url": "https://www.dnevnik.bg/evropa/2018/12/04/3356071_holandski_sud_otkaza_na_muj_da_namali_vuzrastta_si_s/", "text": "Холандски съд провали опитите на мъж, който искаше да промени датата на раждането си, за да подобри шансовете си за срещи, предаде Би Би Си. Емиле Рателбанд, все още на 69 години, искаше да намали възрастта си с 20 години, за да избегне дискриминация. \"Живеем във времена, в които можете да промените името и пола си. Защо да не мога да решавам за собствената си възраст?\", попита той. Съдът обаче не е съгласен с него и изтъква, че много права се основават на възрастта на даден човек и промяната й може да доведе до значителни проблеми. \"Господин Рателбанд е свободен да се чувства с 20 години по-млад от истинската си възраст и да действа според това\", заявиха съдиите, според които обаче промяната в документите му може да има \"нежелателни правни и социални последици\". Рателбанд твърди, че се е чувствал дискриминиран при търсене на работа и в популярното приложение за запознанства \"Тиндър\", и казва, че според лекари тялото му е като на някой 40-годишен. \"Ако съм на 49, мога да си купя нова къща, да карам различна кола. Мога да работя повече. Когато съм в \"Тиндър\" и кажа, че съм на 69, не получавам отговор. Когато съм на 49, с лицето, което имам, ще бъда в разкошна позиция\". Съдът се съгласи с него, че възрастта е част от идентичността на хората, но за разлика от пола или името, с които Рателбанд опита да направи сравнение, тя води до допълнителни усложнения. \"Правата и задълженията са свързани с възрастта например, с правото на глас, правото на брак, възможността за консумиране на алкохол и шофиране\", заяви съдът, според който възможността човек да се обяви за по-млад може да отвори вратата и за обратното – да стане по-стар. В решението си съдът отбеляза, че ако одобри молбата, това на практика би заличило събития от последните 20 години, и постави въпроса какво би се случило с придобитите през това време квалификации, с издадената шофьорска книжка или със сключения брак. Според съда, ако Рателбанд се чувства дискриминиран, има други начини проблемът да се реши.", "date": "2018.12.04", "title": "Холандски съд отказа на мъж да стане с 20 години по-млад"}
{"url": "https://www.dnevnik.bg/bulgaria/2018/12/04/3356439_bivsh_viceprezident_na_gugul_shte_e_pocheten_konsul_na/", "text": "Един от най-влиятелните българи в Силициевата долина в САЩ ще оглави консулство на България в Сан Франциско. Богомил Балкански, който вече над 20 г. живее в САЩ, а доскоро беше вицепрезидент в \"Гугъл\" ще изпълнява длъжността почетен нещатен консул. Това се вижда от дневния ред на правителственото заседание утре. Консулският окръг, за който Балкански ще отговаря, включва територията на Силициевата долина и щата Калифорния (окръзите Санта Клара, Сан Матео, Аламида и Санта Крус). Богомил Балкански е прекарал почти целия си професионален живот в Силициевата долина. Преди да започне да се занимава с предприемачество, е ключов директор в софтуерната компания VMWare в САЩ и изиграва важна роля в изграждането на основния продукт за виртуализация, който се превърна в стандарт за всеки център за данни. След това участва в изграждането на стартиращата фирма bepop заедно с бившия изпълнителен директор на VMWare Даян Грийн. Стартъпът беше купен от Google, а целият екип се премести в онлайн гиганта, където Балкански беше вицепрезидент до август тази година. Участва активно и в българската стартъп екосистема, като е финансирал местни фирми като бизнес ангел.", "date": "2018.12.04", "title": "Бивш вицепрезидент на \"Гугъл\" ще е почетен консул на България в Сан Франциско"}
{"url": "https://www.dnevnik.bg/gradska_sreda/2018/12/04/3356438_centralnata_mineralna_bania_triabva_da_se_vuzstanovi/", "text": "С освирквания и шумни възгласи на недоволство, изпълнилите фоайето на Централната минерална баня жители на София, показаха ясно неодобрението си за намерението на Столичната община  да превърне неремонтираните й крила в зали за сценични събития . Общественото обсъждане започна малко след 17:30 часа, като напрежението между организаторите от общината, Музея за история на София и гражданите не закъсня. Причината беше, че в залата не бяха осигурени достатъчен брой столове за всички присъстващи, а и беше обявено, че не е предвиден микрофон за изказванията им. След бурни освирквания обаче столове и микрофон се намериха. Гражданите се възпротивиха и на първоначално заявената програма за двучасовото събитие, според която зам.-кметът по културата Тодор Чобанов и архитектът Станислав Константинов, трябваше да представят проекта за превръщането на северното и източното крило на сграда в зали за събития и обучителен център за деца. В резултат Чобанов почти не се изказваше, а Константинов опита да представи проекта си, но думите му бяха заглушавани от освирквания и недоволни възгласи. Силен присмех от всички предизвика и изказването му, че след ремонта, ако бъде направен, се предвижда едно от помещенията да се превърне в изложбена зала, посветена на минералната вода. Аргументът му, че дебитът от 12 литра на секунда на минералния извор, не е достатъчен за създаването на спа център в сградата, защото 8 литра от тях се използват от чешмите в близост до сградата ,никак не се хареса на присъстващите. За да се реализира проектът на Станиславов ще са необходими между 7 и 10 млн. лева. Според финансовите разчети, ако там има зали за събития издръжката годишно ще струва 400 хил. лева. Същевременно за поддръжката на минерални басейни ще са необходими 900 хил. лева годишно. \"Това изчисление е записано без да са показани разчетите и е на базата на друг анализ за банята в Банкя, която пък не работи от 10 години\", каза Милка Христова, съветник от БСП, която беше на събитието. По думите й документите, които общината е предоставила за проекта за обидни, защото не съдържат конкретни обосновки и методики, а само крайни заключения. По време на обсъждането Геновева Петрова от \"Алфа рисърч\" представи проучване на социологическата агенция, поръчано от общината. В него са взели участие 800 човека. Резултатите показват, че сред посетилите музея в сградата 98.1% смятат, че е \"добре тази историческа сграда да бъде използвана за музей\", а едва 1.9% \"не харесват\" това. Проучването показва и че 80% от попитаните са на мнение, че в сградата трябва да има зали за събития, ако дебитът на минерална вода не е достатъчен. Същите са на мнение, че минералните чешми не трябва да бъдат премахвани. От всички анкетираните едва 18.3% знаят, че в сградата се помещава Музеят за история на София и са го посещавали. Най-голям процент - 32% знаят за музея, но нито са го посещавали, нито познават хора, които са го правили. Тези данни не се харесаха на присъстващите, които на няколко пъти прекъснаха Петрова с освирквания. На няколко пъти изказващи се граждани подканиха тези, които искат в сградата да има минерални басейни, да вдигнат ръце. Така почти цялата зала вдигаше ръка, а привържениците на противоположната теза бяха единици. Сред тях бяха общинските съветници от ГЕРБ Малина Едрева и Ботьо Ботев. Един от малкото, които се изказаха в подкрепа на проекта на общината бе актьорът Роберт Янакиев, който беше общински съветник от същата партия в предишния мандат.", "date": "2018.12.04", "title": "Централната минерална баня трябва да се възстанови, показа общественото обсъждане"}
{"url": "https://www.dnevnik.bg/sport/2018/12/04/3356446_grigor_dimitrov_za_sofiia_oupun_zashto_triabva_da_ima/", "text": "Григор Димитров постави под въпрос смисъла на организирането на  тенис турнира в София . Според думите му има по-добри начини да се помогне за развитието на българския тенис. \"Това е частен турнир. Защо трябва да правим частен турнир, ако можем да направим нещо повече? Да се даде шанс не само на АТП играчи, а на нашите си играчи, за българите? Защо да нямаме повече фючърси и чалънджъри в България. Защо да не даваме шанс на повечето играчи? Ако се помага, нека се помага по правилния начин\", заяви Димитров в интервю за Би Ти Ви. Той заяви, че за момента не планира да играе в надпреварата, като в плановете му влизат Ротердам и Акапулко. \"Знам, че може да има разочарование, но не виждам защо трябва да има напрежение да играя в един частен турнир.\" Димитров добави, че дори да не играе, българските му почитатели ще го видят в родината в други случаи. \"Има неща, които искаме да направим в България\", посочи той. Стан Вавринка, Карен Хачанов и Стефанос Циципас  ще са сред звездите на тенис турнира в София . Надпреварата ще се състои от 4 до 10 февруари 2019 г. в зала \"Арена Армеец\", а  б илетите вече са в продажба . Турнирът в София се провежда от 2016 г., като всеки сезон държавата отпуска по 500 хил. лева за организацията. Димитров игра само през 2017 г., като стана шампион. Неучастието му в другите два сезона беше посрещнато с критики. \"София оупън\" претърпя промени, като директор стана сърбинът Горан Джокович. Чичото на световния номер 1 Новак Джокович  замени на поста австралиеца Пол Макнами , който ръководеше състезанието през 2017 и 2018 г.", "date": "2018.12.04", "title": "Григор Димитров за \"София оупън\": Защо трябва да има напрежение да играя в частен турнир"}
{"url": "https://www.dnevnik.bg/biznes/2018/12/04/3356452_sud_naredi_na_antimonopolnata_komisiia_da_razgleda/", "text": "Комисията за защита на конкуренцията (КЗК) неправилно е отказала на 18 октомври да образува производство по подаденото на 21 септември от \"Инерком България\" ново уведомление за придобиването на бизнеса на CEZ в България. Това е определил на 20 ноември Върховният административен съд, след като фирмата на Гинка Върбакова и чешката CEZ подадоха жалби срещу решението на антимонополния орган, пише  \"Капитал\". Съдебният състав е дал задължителни указания на антимонополния регулатор да образува още тази седмица производство по подаденото заявление за концентрация. Дотук се стигна след като  КЗК отказа да разреши  сделката с мотива, че ако тя бъде сключена, ще бъде налице концентрация, която ще окаже влияние на пазара на електроенергия. Затова Върбакова  излезе от управата  на дружествата си за слънчева енергия, които са основният й актив, и подаде  второ уведомление до КЗК . То обаче не беше разгледано.  Междувременно на 30 ноември изтече срокът, в който \"Инерком\" трябваше да плати договорената сума на CEZ. Вчера  компанията кандидат - купувач обяви , че разполага с подкрепата на международни инвестиционни банки и чака единствено приключването на регулаторната процедура. Отделно Върбакова обжалва в съда и отказа на КЗК, но делото е насрочено за май догодина. Чешката компания обаче обяви, че  започва паралелни преговори  с India Power Corporation. Чешката компания е твърдо решена да продаде българския си бизнес. Купувачът ще доставя електроенергия на над 3 млн. потребители в Западна България.", "date": "2018.12.04", "title": "Съд нареди на антимонополната комисия да разгледа наново сделката за ЧЕЗ"}
{"url": "https://www.dnevnik.bg/sport/2018/12/04/3356461_klop_e_globen_za_burnata_si_radost_sled_pobedniia_gol/", "text": "Мениджърът на \"Ливърпул\" Юрген Клоп беше глобен за бурната си радост след гола за  драматичната победа срещу \"Евертън\" (1:0) . Германецът ще трябва да плати 8000 паунда за нахлуването си на терена. След гола на Дивок Ориги в 96-ата минута Клоп влезе на игрището, затича се и прегърна вратаря Алисон, след което излезе. Още след мача германецът се извини за поведението си и заяви, че не е искал да проявява неуважение. Сега посочи, че приема глобата.  \"Ако нямаше правила, всички мениджъри щяхме да го правим всяка седмица. Затова са правилата и ако ги нарушаваш, трябва да бъдеш глобен\", каза Клоп. Той добави: \"Не смятам, че някой мисли, че това е изключително грешно. Случи се, глобен съм, ще платя - няма проблем\". Мениджърът на червените посочи, че нападателят Садио Мане остава под въпрос за гостуването на \"Бърнли\" в сряда. Сенегалецът ще мине фитнес тест, за да се прецени дали ще може да играе. Под въпрос е и защитникът Анди Робъртсън. На въпрос, свързан с трудния момент, през който минава Роберто Фирмино, Клоп отговори: \"Напълно нормално е. Има моменти, в които летиш, има и такива, в които трябва да работиш и да се върнеш. Няма за какво да се притесняваме - това е нормален футболен сезон. Заедно трябва да минем през това и всичко ще е наред\".", "date": "2018.12.04", "title": "Клоп е глобен за бурната си радост след победния гол срещу \"Евертън\""}
{"url": "https://www.dnevnik.bg/bulgaria/2018/12/04/3356465_niama_zakonov_red_da_se_izsledva_nastilkata_na_veche/", "text": "Няма законов ред да се изследва настилката на вече изградени пътища - това пише в отговор до депутати от БСП агенция \"Пътна инфраструктура\". Те бяха поискали независима експертиза на пътната настилка на участъци от републиканските пътища, строени и въвеждани в експлоатация в периода 1982-2016 г. В писмото се посочва, че АПИ е анализирала нормативната база, определяща извършването на експертиза и изпитвания на пътната настилка. Установено е, че разписаните процедури в нормативните актове се отнасят за етапа на строителство на пътната инфраструктура, а след въвеждането на обектите в експлоатация не е предвиден ред, по който да бъдат изпълнявани изследвания на вече готовите пътни обекти. Агенцията предлага БСП да излъчи работна група от пътни експерти, с която да \"потърсят варианти за експертни и технически решения, съответстващи на законовите рамки, подписаните договори за безвъзмездна финансова помощ и на международния опит\". Предложението е обосновано \"с широкия обществен интерес, както и политизирането на въпроса\". В отговора се посочва, че евентуалното съгласие за експертиза е необходимо да бъде предшествано от уточняване на вида изследване, точно на кой метър от участъка ще бъде извършено, при какви мерки за безопасност, при какви условия и от кого. Дотук се стигна след катастрофата с 20 жертви край Своге през август и последвалите съмнения, че на този и други участъци не се строи качествено. Инициативата изследването да се направи от европейска лаборатория е на  д епутата от БСП Елена Йончева , а партията я подкрепи. Целта е да се получи отговор краде ли се от българските магистрали.", "date": "2018.12.04", "title": "Няма законов ред да се изследва настилката на вече изградени пътища"}
{"url": "https://www.dnevnik.bg/photos/2018/12/04/3356368_fotogaleriia_svetovnite_snimki_na_denia_-_4_dekemvri/", "text": "Тренировка на специалните полицейски части (SWAT) на Китай.", "date": "2018.12.04", "title": "Фотогалерия: Световните снимки на деня - 4 декември 2018г."}
{"url": "https://www.dnevnik.bg/bulgaria/2018/12/04/3351887_s_denia_na_velikomuchenica_varvara_zapochvat_zimnite/", "text": "Православната църква почита днес паметта на великомъченица Варвара. Светицата живяла по времето на император Максимиан в град Илиопол. Заради вярата си в Бога тя умира в мъки от ръката на собствения си баща. В православието е смятана за покровителка на починалите от внезапна смърт, които са нямали време да се покаят и причестят, а също - на миньорите и на военните. С деня на Св. Варвара започва цикълът от зимни празници. В народните представи Варвара и сестра ѝ Сава, чествана на 5 декември, са двете сестри на свети Никола. От тях Сава е по-добрата, винаги върви след Варвара и я моли да не пуска от ръкава си ледени зърна по нивите. Двете сестри подготвят празника на Св. Никола, затова се казва: \"Варвара вари, Сава пече (меси), Никола гости гощава\". В някои райони на страната света Варвара е смятана за покровителка на децата от болести, по-специално от дребна шарка, и хората я наричали \"Баба Шарка\". Жените месели и раздавали за здраве \"къпани\" питки, намазани с мед. В Добруджа вечерта срещу празника приготвят трапеза за \"баба Шарка\", на която поставят паничка с мед, медена питка, съд с вода и пешкир. В Западна България на празника деца палят огън на кръстопът, на който варят леща и изяждат по няколко зрънца. След това прескачат по три пъти огъня и вземат по една главня от него. Лещата и главнята се пазят като лекарство против дребна шарка. Друг обичай е да се вари фасул и да се слагат по няколко зърна на коляното на детето и то да ги изяде без ръце. В други райони света Варвара се почитала като покровителка на домашните птици. Празникът се наричал още Женска Коледа, тъй като девойките се пременяли, обикаляли домовете и пеели песни за здраве.", "date": "2018.12.04", "title": "С деня на великомъченица Варвара започват зимните празници"}
{"url": "https://www.dnevnik.bg/bulgaria/2018/12/04/3355894_stolichnata_obshtina_vuvejda_bilet_za_gradskiia/", "text": "Днес билетът за всички линии на градския транспорт ще струва 1 лев, като причината за това са високите нива на фини прахови частици във въздуха в София. Столичната община разкрива и временни буферни паркинги в най-дясната пътна лента по основни входни булеварди на столицата, съобщи пресцентърът на общината. Мярката \"зелен билет\" се въвежда, след като вчера  нивата на основния замърсител в София  достигнаха до 7 пъти над нормата според официалните данни. Високи стойности на фини прахови частици имаше  в още 16 града в България . \"Зеленият билет\" може да бъде купен от пунктовете на Центъра за градска мобилност, касите на метрото, от шофьорите на градския транспорт и чрез мобилното приложение  http://sofia.mpas.bg . С него може да се пътува цял ден във всички линии на градския транспорт. Като допълнителна мярка общината разрешава паркирането в най-дясната лента на булевардите \"Александър Малинов\" при метростанция \"А. Т. Балан\" и \"Бизнес парк София\", бул. \"България\" между \"Тодор Каблешков\" и \"Гоце Делчев\", при метростанция \"Дружба\" на бул. \"Цветан Лазаров\" и бул. \"Кръстьо Пастухов\", бул. \"Ботевградско шосе\" при спирката на трамвай №22, на бул. \"Царица Йоана\" при метростанция \"Люлин\", на бул. \"Панчо Владигеров\" при метростанция \"Сливница\" и \"Западен парк\".", "date": "2018.12.04", "title": "Столичната община въвежда билет за градския транспорт по 1 лев и буферни паркинги"}
{"url": "https://www.dnevnik.bg/gradska_sreda/2018/12/04/3355857_budeshteto_na_centralnata_mineralna_bania_v_sofiia/", "text": "Проектът за превръщането на северното и източното крило на сградата на Централната минерална баня в София в зали за събития и обучителен център за деца ще бъде обсъден с граждани днес. Събитието ще започне в 17:30 часа в сградата на площад \"Бански\", където от 2015 г. се помещава Музеят за история на София. Предложението на Столичната община е мъжкият и женският басейн  да бъдат превърнати в зали , в които ще могат да се провеждат както сценични, така и други събития. За реализирането на идеята ще са необходими между 7 и 10 млн. лева. Една от причините сградата да не бъде баня е намаляването на количествата минерална вода от извора. Според арх. Станислав Константинов,  който е автор на проекта , в момента дебитът на извора е 12 литра на секунда. През 1988 г. той е бил 18 литра на секунда. Освен това по 6 литра се разпределят към чешмите, които са зад банята, а друга част от водата се ползва за отоплението на сградата. След представянето на проекта в комисиите в общината Малина Едрева - председател на групата на ГЕРБ,  поиска допълнителни анализи  на  капацитета на минералния извор  и разглеждане на други варианти за бъдещето на сградата.", "date": "2018.12.04", "title": "Бъдещето на Централната минерална баня в София ще се обсъжда днес"}
{"url": "https://www.dnevnik.bg/evropa/2018/12/04/3355580_za_mei_zapochva_obratnoto_broene_do_reshavashtoto/", "text": "Камарата на общините в британския парламент започва петдневно обсъждане на споразумението за Брекзит. То ще бъде последвано от ключово гласуване на депутатите  на 11 декември , от което ще зависи съдбата не само на сделката,  постигната миналия месец с ЕС , но и на премиера Тереза Мей. За да бъде прието споразумението, то трябва да получи подкрепата на просто мнозинство от депутатите, или около 320 гласа, ако всички активни се появят и гласуват. Бивши високопоставени членове на парламентарни групи обаче казват, че премиерът може да се нуждае от само 305 гласа, като се отчетат болестите и отсъствията, отбелязва \"Ройтерс\". Планът на премиера среща съпротива както от средите на евроскептиците, така и на привържениците на ЕС сред 314-те депутати от Консервативната партия и 313-те депутати от опозиционни партии. Против вече заявиха, че ще гласуват опозиционни партии, малката северноирландската Демократическа юнионистка партия, на която правителството разчита за ключови гласувания, както и депутати от Консервативната партия. По закон, ако сделката бъде отхвърлена, министрите разполагат с 21 дни, за да заявят как смятат да действат. По-рано правителството каза, че ако споразумението бъде отхвърлено, Великобритания ще напусне ЕС без сделка. Ако депутатите действително я отхвърлят,  вариантите  са  оставка  на Мей като лидер на Консервативната партия, предоговаряне на  условията  (макар премиерът и ЕС да казаха, че сделката няма да бъде отваряна отново), падане на правителството и нови избори. Миналата седмица председателят на Европейския съвет Доналд  Туск заяви, че  ако британският парламент отхвърли  проекта на правителството на Тереза Мей , изборът ще бъде или Брекзит без сделка, или никакъв Брекзит. Вчера премиерът изрази увереност, че все още ще бъде на сегашната си позиция след две седмици, отхвърляйки спекулациите, че може да подаде оставка, ако загуби вота в парламента. Възможен ли е отказ от Брекзит Също днес се очаква генералният адвокат на Съда на ЕС да даде становището си по въпроса дали Великобритания може едностранно да се откаже от Брекзит. Съдът не е задължен, но обикновено следва мнението му, когато вземе крайно решение. Миналата седмица съдът  проведе спешно заседание  по въпроса. Той ще трябва да прецени дали механизмът за излизане от Европейския съюз – чл. 50 от Лисабонския договор – може да бъде върнат обратно. Лондон активира чл. 50 с писмо към Брюксел на 29 март 2017 г. Въпросът е може ли да го \"деактивира\"? Ако съдът реши, че Великобритания може едностранно да се откаже от Брекзит, това е още една опция пред британските депутати, които засега трябва да избират между извоюваното от Мей и Брекзит без сделка, който предвещава хаос. Британското правителство намира въпросите пред съда за нерелевантни; Мей непрекъснато повтаря, че втори референдум няма да има. Шотландският върховен съд обаче отправи запитването си към Люксембург и разглеждането му бе ускорено заради особените обстоятелства. Джон Кер, британският дипломат, който е написал проекта на тази клауза, неведнъж е заявявал, че тя може да бъде отменена едностранно. \"Зарът не е хвърлен безвъзвратно, все още има време и докато Великобритания не напусне ЕС, писмото за чл. 50 може да бъде оттеглено\", написа той в публикация неотдавна. Други правни експерти не са убедени. Те посочват, че други страни от ЕС вече са били принудени да правят разходи за преговорите за напускане и че фокусът на клаузата върху защитата на интересите на оставащите членове означава, че Великобритания не може да се откаже с едностранно решение.", "date": "2018.12.04", "title": "За Мей започва обратното броене до решаващото гласуване за Брекзит"}
{"url": "https://www.dnevnik.bg/sport/2018/12/04/3355928_fotogaleriia_sladkiiat_triumf_na_luka_modrich_sus/", "text": "Хърватският полузащитник на \"Реал\" (Мадрид)  .", "date": "2018.12.04", "title": "Фотогалерия: Сладкият триумф на Лука Модрич със \"Златната топка\""}
{"url": "https://www.dnevnik.bg/politika/2018/12/04/3355828_proektut_za_elektronno_glasuvane_za_15_mln_lv_ostava/", "text": "Завършването на системата за електронно гласуване, която трябваше да бъде готова в края на тази година и да бъде приложена експериментално през следващата година, е отложено за следващата година. От Държавна агенция \"Електронно управление\" (ДАЕУ) съобщиха пред \"Дневник\", че крайният срок на проекта е отложен за декември 2019 г. Проектът \"Изграждане и внедряване на пилотна система за дистанционно електронно гласуване\" е с бенeфициент ДАЕУ и партньор - Централната избирателна комисия (ЦИК). Той е на стойност 1.5 млн. лв., от които над 1.27 млн. са европейско финансиране по оперативна програма \"Добро управление\". От агенцията обясниха пред \"Дневник\", че съдбата на проекта ще се реши след готвените промените в Изборния кодекс в парламента и последващи разговори с ЦИК. Изборният кодекс трябва да бъде отворен за промени още тази седмица от парламентарната правна комисия. В Изборния кодекс е записано, че при произвеждане на избори след 1 януари 2018 г. се създава възможност за експериментално дистанционно електронно гласуване, а експериментално дистанционно електронно гласуване се провежда на три последователно произведени избора, включително частични избори. За да бъде направено това експериментално гласуване, е необходима работеща система, каквато няма да има. До спирането на проекта се стигна след  анализ на ЦИК от февруари  тази година, в който се иска отлагане на електронното гласуване. Основната причина за исканото отлагане в анализа е, че в България няма държавен стандарт за електронна идентификация. В законите за електронната идентификация и за българските лични документи е предвидено, че такъв документ трябва да е личната карта. Електронните карти трябваше да са факт от 1 януари 2018 г., но първоначално датата беше променена на 1 януари 2019 г. Парламентът вече одобри на първо четене промяната в Закона за личните документи да се направи през преходните и заключителните разпоредби на друг закон, която  отлага въвеждането на личните карти с чип за 2020 г. Според МВР \"издаването на този вид документи може да започне най-рано в средата на 2020 г. след пускане в експлоатация на новата система за издаване на български лични документи\". Мотивите за отмяна на срока за издаване на българските лични карти с чип са, \"че към реално издаване на новото поколение български лични документи ще се пристъпи до 19 месеца след сключването на договор с изпълнител по обществената поръчка с предмет \"Проектиране, изграждане и управление на Система за издаване на български лични документи поколение 2019\", която към момента не е финализирана поради обема и сложността ѝ. Обявената през август поръчка е с прогнозна стойност 238 млн. лв. без ДДС. Четири са кандидатите, всички те са международни компании с опит в областта. В новите документи за самоличност ще има вграден чип с биометрични данни и електронна идентификация, чрез която ще могат да се ползват електронните услуги на държавната и общинските администрации, както и електронен подпис. Такъв чип ще има и в удостоверенията за пребиваване на чужденци. Вграждането на биометрични данни в личните карти ще е по желание, а ако някой не желае в документите му за самоличност да има електронна идентификация, за това трябва да има изричен отказ от негова страна. Забавянето на личната карта с електронен чип забавя и работата по електронното правителство, тъй като тя трябва да се ползва като електронен подпис. Така ще могат да се ползват различни видове електронни услуги, които държавата предлага в момента.", "date": "2018.12.04", "title": "Системата за електронно гласуване за 1.5 млн. лв. остава на трупчета поне още година"}
{"url": "https://www.dnevnik.bg/sport/2018/12/04/3355988_didjei_predizvika_seksistki_skandal_s_vupros_kum/", "text": "Френският диджей Мартин Солвейг, който беше един от участниците в церемонията по  връчване на \"Златната топка\",  предизвика скандал на събитието в Париж. Известният френски музикант направи сексистки коментар към първата жена носител на отличието Ада Хегерберг. Той беше ководещ на церемонията заедно с бившия френски национал Давид Жинола. За пръв път в историята организаторите връчиха \"Златна топка\" за жени и именно норвежката от \"Олимпик\" (Лион) я спечели. Моментът обаче беше помрачен от Солвейг. Той първо танцува с Хегерберг на песен на Франк Синатра, а след получаването на наградата и речта на норвежката, Солвейг я попита дали знае изпълнява движението twerk*. Норвежката отговори с \"Не\" и напусна сцената. Репликата на Солвейг дойде секунди след като Хегерберг изтъкна значението на \"Златната топка\" за женския футбол и равенството между половете във футбола. Камерите на прякото излъчване уловиха изумените физиономии на част от присъстващите, сред които и Килиан Мбапе. В социалните мрежи също имаше реакции след случката в Париж. Британският тенисист Анди Мъри осъди поведението на Солвейг. \"За всеки, който си мисли, че преекспонираме и е било просто шега, не беше. Това беше пореден пример за сексизъм. Целият ми живот е отдаден на спорта и в него нивото на сексизъм е нереално\", написа Мъри в \"Туитър\". Малко по-късно Солвейг се извини за поведението си и публикува снимка с Хегерберг, на която ѝ се извинява. Диджеят добави, че шегата му е била лоша. \"Обясних на Ада, че заради емоцията се пошегувах, без да имам лоши чувства. Тя ме разбра и прие извиненията ми. Поднасям моите извинения на всеки, който се е почувствал обиден, и най-вече на Ада\", написа Солвейг в \"Туитър\". Пред BBC номинираната Луси Бронз, която е и съотборничка на Хегерберг, опита да неглижира ситуацията. \"Ясно е, че това беше шега, защото той (Солвейг) питаше всеки спечелил какъв е неговият танц. А Ада излъга, защото тя може да прави това движение. Мисля, че ставаше въпрос за шега, която да я накара да танцува\". Заб.", "date": "2018.12.04", "title": "Диджей предизвика сексистки скандал с въпрос към носителката на \"Златната топка\""}
{"url": "https://www.dnevnik.bg/sviat/2018/12/04/3355818_shumni_deca_roboti_i_rabotilnici_kakvo_shte_ima_v/", "text": "Какъв да бъде подаръкът за страната с най-висок процент грамотни хора в света за нейната стогодишнина? Библиотека, разбира се! По тази причина Финландия ще се сдобие с ултрамодерна библиотека в центъра на Хелзинки, един нов \"национален салон\". Замисляната от двадесет години библиотека официално отваря врати на 5 декември и ще сложи край на една година на тържествени прояви по случай  стогодишнината на разположената в Северна Европа държава. Тази огромна сграда с вълнообразни форми, изградена от дърво и стъкло в центъра на Хелзинки, влиза в контраст със строгата архитектура на сградата на парламента. Тя е замислена във финландската проектантска компания \"АЛА архитектс\", като е покрита със 160 километра финландски смърч. Новата библиотека се казва \"Ооди\" (\"ода\" на финландски) и има за цел да насърчава знанието, образованието и равенството в страната с  най-висок процент грамотни хора  в света според американско университетско проучване от 2016 г., позоваващо се на няколко официални статистики. На финалната права преди откриването работниците ускориха темпото, за да приключат с външната част на сградата. В условията на ледения климат на Хелзинки поставянето на дървените плоскости се оказа доста по-трудна и по-дълга задача от предвиденото. Вътре 100 000 екземпляра на книги ще бъдат предоставени на разположение на посетителите на библиотеката. Сградата обаче е насочена и към други любители на културата и технологиите. В нея има музикални студия, зали за филмов монтаж, кино, 3D принтери и машини за лазерно рязане, достъпът до които е напълно безплатен. \"Ооди\" дава една модерна представа за това  какво представлява библиотеката \", обяснява пред \"Франс прес\" Томи Лайтио, служител в сферата на културата и развлеченията в кметството на Хелзинки. \"Тя е дом на литературата, но също така на технологията, на музиката и на Европейския съюз. Мисля, че всичко това в цялост създава асоциация с идеята за за надежда и прогрес\", посочва той. Роботи библиотекари Знак за осъществяващия се прогрес е големият брой роботи, на които е поверена задачата да пренасят книгите в сградата. Те приличат на малки сиви колички, които се движат от вътрешната и външната страна на асансьори, заобикалят хора и мебели и насочват книгите към подходящия лъч, от който ги взима персоналът. Според създателите на \"Ооди\" тези роботи библиотекари са първият пример в света на технология за автономен пренос в обществена библиотека. Роботите ще се превърнат в обичайна гледка за десетте хиляди посетители, които се очаква всеки ден да посещават библиотеката. \"Не знам дали трябва да използваме думата \"това\", когато говорим за тях, защото съм сигурна, че хората ще намерят имена за тези неща, които се разхождат из сградата\", казва с усмивка Катри Вантинен, която отговаря за библиотеките в Хелзинки. В \"Ооди\" има зони, предвидени за спокойно учене, но в останалите части на библиотеката няма да се налага да се пази тишина. Шумът и безпорядъкът даже силно се насърчават в \"ателиетата на нърдовете\" - места, където хората се срещат и творят. Ползвателите на тези помещения могат да създават там изделия, да заемат музикални инструменти или да свирят на конзола. \"Готови сме постоянно да разговаряме с ползвателите и персонала, за да знаем какво поведение се приветства в библиотеката, но със сигурност става дума за шумно място на импровизираните дейности от всякакъв вид\", обяснява Вантинен. Мълчанието не е злато Тя е изключително горда от решението на библиотеката детската зона да не бъде отделяна от тази за възрастни. И двете се намират на панорамния последен етаж на сградата, който представлява дълго 50 метра пространство със стъклени стени, които носят покрив във формата на купест облак. \"Ние смятаме, че шумът, който вдигат децата на този етаж, е един позитивен шум, така чуваме бъдещето. Акустиката е много добре замислена - дори хората да крещят в една част на сградата, трудно може да ги чуят в друга\". Финландия върви срещу тенденцията за затваряне на библиотеки по целия свят и подкрепи този проект на стойност 98 милиона евро, което е една значителна сума за страна, чийто бюджет бе значително съкратен през последните години. В тази страна с население от 5.5 милиона души, което е  най-щастливото в света  според класацията на ООН за 2018 г., от библиотеките се заемат 68 милиона книги годишно. \"Библиотеките в Хелзинки са втората най-важна обществена услуга след  питейната вода . Библиотеките са изключително ценени във Финландия и ако вземем например този проект, който струва близо 100 милиона евро, то протестите срещу него са никакви или минимални. В действителност хората наистина са щастливи и горди\", обобщава Лайтио. /БТА", "date": "2018.12.04", "title": "Шумни деца, роботи и работилници: какво ще има в новата библиотека на Хелзинки"}
{"url": "https://www.dnevnik.bg/zelen/2018/12/04/3356005_vuzduhut_v_4_stolichna_kvartali_ostava_zamursen/", "text": "Въздухът в 4 столични квартала остава с повишени стойности на замърсяване. Това са \"Младост\", \"Павлово\", \"Надежда\" и \"Хиподрума\", показва  международна карта за замърсяването на въздуха по данни към 7 ч. на проекта World Air Quality Index. Днес няма места, в които въздухът да е замърсен в опасни стойности, както беше отчетено вчера. Въпреки това стойностите остават повишени. В кв. \"Дружба\" също е отчетено замърсяване, но в една степен по-ниско. По данни на  Air Quality Index  на Европейската комисия тази сутрин концентрацията на фини прахови частици (PM10) е над нормите в София, Пловдив, Велико Търново и Шумен, където запрашаването е 2-3 пъти над среднодневните норми от 50 µg/m3. За днешния ден Столична община  въведе т.нар. зелен билет , който струва 1 лев и с него може да се пътува по всички линии през целия ден. Причината за това са високите нива на фини прахови частици във въздуха в София. Мярката \"зелен билет\" се въвежда от общината, след като вчера  нивата на основния замърсител в София  достигнаха до 7 пъти над нормата според официалните данни. Високи стойности на фини прахови частици имаше  в още 16 града в България . \"Зеленият билет\" може да бъде купен от пунктовете на Центъра за градска мобилност, касите на метрото, от водачите на превозните средства и чрез мобилното приложение  http://sofia.mpas.bg , пишат от пресцентъра на Столичната община. С него може да се пътува цял ден във всички линии на градския транспорт. Въвеждат се и  временни буферни паркинги . Столична община съобщи, че е през нощта е имало внезапни проверки за нерегламентирано горене в столицата, но нередности не са били открити. Пиковите стойности през студените зимни дни се дължат основно на отоплението на нискокачествени въглища, сурови дърва и отпадъчни материали, е обяснението на Фандъкова. В последните седмици екипи на Столичния инспекторат и полицейските управления направиха 140 проверки в кварталите с най-много сигнали, това са \"Красна поляна\", \"Овча купел\", \"Подуяне\", Кремиковци. Продължавам да настоявам парламентът да криминализира нерегламентираното изгаряне на отпадъци, защото административните санкции, които ние налага ме, нямат нужния ефект, написа кметът. Продължителното дишане на мръсен въздух може да се отрази и на най-здравия организъм, смятат лекарите. Петте най-сериозни здравни риска от мръсния въздух са остри респираторни заболявания на долните дихателни пътища, хронична обструктивна белодробна болест (ХОББ), рак на белия дроб, исхемична болест на сърцето и инсулт. Какво причинява мръсният въздух на здравето според националните консултанти по пулмология, алергология и кардиология четете  тук.", "date": "2018.12.04", "title": "Въздухът в 4 столични квартала остава силно замърсен"}
{"url": "https://www.dnevnik.bg/sport/2018/12/04/3355990_modrich_trudno_e_da_priema_che_sum_sred_nai-golemite/", "text": "Носителят на  \"Златната топка\" Лука Модрич  описа спечелването на най-ценното индивидуално отличие като повече от сбъдване на детска мечта. Хърватският халф на \"Реал\" (Мадрид) прекъсна 10-годишната доминация на Лионел Меси и Кристиано Роналдо, триумфирайки с трофея при това с убедителна преднина. Модрич събра 753 точки, а подгласникът му Роналдо остана с 456. Третият Антоан Гризман има 414 точки. \"Спечелиш ли \"Златната топка\", си част от най-великите във футбола. За мен е трудно да си го помисля, но вече трябва да свиквам с тази мисъл. За мен е невероятна чест да бъда тук и да получа тази награда. Това е повече от сбъдване на детската ми мечта\", каза Модрич в речта си. За победителя имаше специално записани видеа с поздравления от хърватския президент Колинда Грабар-Китарович, както и от неговия баща Стипе. \"Като деца всички ние имаме големи мечти, такива, които ни изглеждат много смели и далечни. Моята беше да играя в голям клуб, да печеля трофеи. Разбира се, мислел съм и за \"Златната топка\", но без да си представям наистина, че един ден ще я вдигна\", добави Модрич.", "date": "2018.12.04", "title": "Модрич: Трудно е да приема, че съм сред най-големите във футбола"}
{"url": "https://www.dnevnik.bg/evropa/evropeiski_parlament/2018/12/04/3350838_angel_djambazki_za_mandata_na_evroparlamenta/", "text": "- Без всяко съмнение - имигрантската криза. Много колеги разпознаха в нея нашествие. Тя постави под въпрос досегашния измамен летаргичен консенсус с лек привкус на институционален ишиас. Спокойно може да се каже, че ЕП бе разтърсен изоснови. Върна се политическият разговор в залата, а не разговорът за това какви киселини да има в соса за дюнери. Настоящият мандат на Европейската комисия и Европейския парламент ще остане в историята и заради момента, в който страна членка напусна общността. Дали Великобритания е направила правилния избор или не ще разберем много скоро. Факт е обаче, че именно вотът на британците беше катализаторът, който доведе до повдигането на дебата относно бъдещето на Европейския съюз. Този дебат за бъдещето на ЕС, който се провежда в ЕП най-вече с лидерите на страните членки, избистри и някои разлики между различните блокове. Стана ясно, че интересите на страните от центъра не съвпадат с тези на страните от периферията. Има и ясен двоен стандарт - както в разпределението на европейските средства на географски принцип, както в доходите, така и в политическия подход. Когато говорим за политическа интеграция, западноевропейските либерали развяват знамето на федерализма и настояват за наднационален политически съюз. Когато обаче говорим за икономическа интеграция и равни условия на конкуренция, много от същите лидери стават протекционисти. И се получава следният парадокс - искат федерализация на един съюз с две системи: тук - свободен пазар и капитализъм, там - социална държава и протекционизъм. Няма да стане така. Типичен пример за това е политиката на президента Макрон, който пробута законодателството за командированите работници, което цели да вземе хляба на над 150 хиляди български семейства. Причината, посочена като оправдание? Социален дъмпинг. Фалшив и изпразнен от съдържание термин, който повечето нормални хора биха дефинирали просто като конкуренция. Това трябва да спре и срещу това трябва да се борим. Икономическият протекционизъм не трябва да има място в единния пазар. - Няма съмнение че следващите европейски избори ще бъдат основани на различните виждания относно бъдещето на Европейския съюз. Вече е ясно. Досегашната панацея на евробюрократите, а именно - \"повече от същото\" не е и няма как да бъде устойчив модел. Към момента, проучванията сочат, че за пръв път ЕНП и социалистите, които между другото следват общи политики и цели, няма да имат мнозинство в пленарната зала на Европейския парламент. Това се случва, защото партиите, участващи в тези два блока, предадоха традиционната си база от избиратели. Социалистите вече не защитават правата на работниците, а се занимават основно с новите им избиратели от сексуалните и религиозни малцинства. ЕНП също се подхлъзна по мулти-култи модела, макар и с изключения. Това отваря пространство за едни истински консервативни формации, които са готови да защитават традиционните ценности в Европа. Нашето виждане е известно на избирателите ни. Ние казваме: \"По-малко, но по-ефективно\". Единственото бъдеще за европейския проект е да бъде Европа на отечествата. Няма как тепърва изкуствено да създаваме някаква европейска квазиидентичност. Няма как да продължаваме с проваления мултикултурализъм. Пътят напред е връщането на компетенции там, където те принадлежат - у суверенните правителства и народи на Европа, които си сътрудничат посредством междуправителствени спогодби и споразумения. Нека заедно правим по-малко, но по-добре. Видими са двата полюса - на единия са Меркел, Юнкер и Макрон, те предлагат повече от същото, а именно още повече миграция, още повече мултикултурализъм, още повече минарета в Европа. На другия сме ние - Европа на отечествата. Салвини (вицеканцлерът на Австрия Хайнц-Кристиан - бел.ред.) Щрахе, \"Алтернатива за Германия\", Северният алианс в Скандинавието. Всички гражданин, включително българските, ще имат възможност за информиран избор. - Безспорно. И говорим за много документи в много сфери на обществения живот. Тук ще дам един пример, който е много важен за мен по разбираеми причини. Документът, който аз мога да окачествя като наш най-голям успех без капка съмнение, е Резолюцията на Европейския парламент от 15 февруари 2017 г. относно доклада на Комисията от 2016 г. относно Албания (2016/2312(INI)). В него се поправя една несправедливост, датираща от един век. Разбира се, става въпрос за признаването на българското малцинство в Мала Преспа, Бърдо и Гора. Този документ на Европейския парламент призна съществуването на малцинството и призова да се положат допълнителни усилия за спазването на правата на хора с български етнически произход в Албания. Албанското правителство не закъсня със своята реакция и на 13 октомври 2017, албанският парламент прие Закона за защита на малцинствата, в който са застъпени правата и на българското малцинство. Интересен факт е, че това не е първият път, в който Албания признава съществуването на българско малцинство на своя територия. През 1932 г. съгласно резолюция, гласувана в рамките на Втората балканска конференция в Цариград, България и Албания подписват заключителен протокол, в който се заявява следното: \"Чл.1: Албанската делегация признава съществуването на българско малцинство в Албания.\" Поради смяна в правителствата и настъпващата световна война резолюцията така и не е ратифицирана. Благодарение на усилията на всички български представители в Европейския парламент тази историческа несправедливост бе поправена. Това е начинът европейските институции да са полезни на България и на нашия национален интерес. Определяйки рамките на бъдещото членство в ЕС на страните от Западните Балкани, ние можем да защитим нашия национален интерес и да преследваме геополитическите си цели. А те са прости. Без граница от Охрид до Черно Море.", "date": "2018.12.04", "title": "Ангел Джамбазки за мандата на европарламента: Мигрантската криза върна политическия разговор в залата"}
{"url": "https://www.dnevnik.bg/sport/2018/12/04/3356003_goldun_steit_postigna_purva_pobeda_sled_zavrushtaneto/", "text": "Шампионът в Националната баскетболна асоциация (НБА) \"Голдън стейт уориърс\" победи \"Атланта хоукс\" със 128:111 в пореден мач от сезона. \"Воините\" взеха първи успех след завръщането в игра на голямата си звезда Стеф Къри. Плеймейкърът игра и срещу \"Детройт пистънс\" в събота, но тогава тимът му загуби. За втори пореден мач Къри демонстрира добра игра и показа, че връща формата си. Гардът беше извън игра в продължение на три седмици, в които \"Голдън стейт\" се представи неубедително. С \"Атланта\" Къри беше най-резултатен, като завърши с 30 точки, добавеи две асистенции и три борби. Той реализира 10 от 17-те си изстрела от игра и стреля 6 от 10 от тройката. Къри не пропусна нито веднъж при четирите си опита от наказателната линия. Кевин Дюрант добави 28 точки и осем асистенции. Силно се представи и Клей Томпсън – 27 точки и осем борби. С 16 победи и девет загуби \"воините\" заемат четвърто място в Западната конференция. Лидер е \"Денвър нъгетс\", който има 16 победи и седем загуби, какъвто е активът и на \"Лос Анджелис клипърс\". Третото място заема \"Оклахома сити тъндър\" с баланс 15-7. Нова загуба допусна \"Хюстън рокетс\", който спечели предходните си два мача. \"Ракетите\" отстъпиха с 91:103 пред \"Минесота тимбъруулвс\" в \"Таргет сентър\" в Минеаполис. След загубата \"Хюстън\" е отрицателен баланс 11-12 и заема 12-о място на Запад. Джеймс Хардън отбеляза 29 точки и добави още осем асистенции, и четири борби, но това не помогна на тима му. Впечатляващ мач за \"вълците\" изигра Карл-Антъни Таунс, който се отчете с дабъл-дабъл – 24 точки и 11 борби. \"Минесота\" направи много силно второ полувреме, като навакса пасив от 19 точки. Домакините вкараха 26 точки повече в третата и четвъртата четвърт, за да вземат победата. \"Минесота\" е девети на Запад с 12 победи и 12 загуби.", "date": "2018.12.04", "title": "\"Голдън стейт\" постигна първа победа след завръщането на Стеф Къри"}
{"url": "https://www.dnevnik.bg/bulgaria/2018/12/04/3356009_sledstvenite_aresti_sa_instrument_za_iztrugvane_na/", "text": "Следствените арести се използват, както и по времето на тоталитаризма, като извънпроцесуален инстумент за изтръгване на показания, каза днес по \"Нова телевизия\" адвокат Михаил Екимджиев. Той има дългогодишна практика по дела в Съда за правата на човека в Страсбург и коментира  условията в килията  на задържания бивш кмет на \"Младост\" Десислава Иванчева и нейният заместник Биляна Петрова. Двете жени са в следствения арест от близо осем месеца, а  кoмиcия нa Върховния касационен съд (ВКС) започна пpoвepĸa  нa Aпeлaтивния cпeциaлизиpaн cъд пo пoвoд нa пyблиĸaции в мeдиитe, cвъpзaни c paзглeждaнeтo нa иcĸaниятa зa пpoмянa нa мepĸитe им нeoтĸлoнeниe. \"Впечатляващо е усърдието, с което малтретират и унижават тези жени, и не говоря само за килията им\", каза Михаил Екимджиев. Според адвоката в затворите, където лежат рецидивисти, условията са по-добри, отколкото в следствените арести, в които често се оказват невинни хора. \"Невиновни хора месеци наред пребивават при такива средновековни условия и после всички плащаме за ефирната слава било на бившия министър Цветанов, било на прокурор Гешев, както вероятно ще стане\", допълни Михаил Екимджиев. Той поясни, че до момента има 245 осъдителни присъди срещу държавата от задържани по различни дела. Адвокат Екимджиев допълни, че от няколко години това става дори още по-лесно, като по такива дела може да се произнесе български съд.", "date": "2018.12.04", "title": "Следствените арести са инструмент за изтръгване на показания, смята адвокат Екимджиев"}
{"url": "https://www.dnevnik.bg/evropa/2018/12/04/3356010_franciia_naddelia_za_reformata_v_mejdunarodnite_putni/", "text": "Страните от ЕС постигнаха компромис за реформата в международните пътни превози на среща в Брюксел, съобщи \"Франс прес\", цитирана от БТА. Преговорите между европейските министри на транспорта бяха белязани от разногласия между два блока страни, обвиняващи се съответно в социален дъмпинг и в прикрит протекционизъм. Споразумението, сключено след четиринайсет часа преговори, \"цели да установи по-справедливи правила за водачите и транспортните компании и да засили ефективността на националните контролни власти\", каза австрийският министър Норберт Хофер, който бе председател на срещата. Компромисът, който бе приет въпреки съпротивата на няколко страни (Полша, Унгария,  България , Хърватия, Малта, Ирландия, Латвия и Литва), ще служи за основа за преговори с Европейския парламент преди приемането на нова европейска нормативна уредба. Текстът, приет от мнозинството от страните в ЕС, е \"голям напредък за хармонизиране на социалните права на заетите в сектора\", каза френският министър Елизабет Борн. Нейните колеги от Полша и Унгария заклеймиха споразумението като \"непропорционално\", \"дискриминационно\" и \"протекционистично\". Според тях то ще навреди на конкурентоспособността в сектора. Държави като Франция и Германия, разтревожени от конкуренцията на фирми в страни членки, където пътните разходи са по-ниски, успяха да издействат прилагане в международните превози на статута на командирован работник (на когото се заплаща според условията на страната, в която пътува). Текстът предвижда седмичната почивка на водачите да бъде извън шофьорската кабина. Те трябва да се връщат в страната, където са базирани фирмите им, най-малко веднъж на четири седмици освен в някои особени случаи. Превозвачите ще трябва да правят и минимум пет дни пауза между две серии каботажни превози в друга страна, за да се избегне това тази практика в чужбина да стане почти постоянна, се казва в споразумението. Статутът на командирован работник ще трябва да се прилага системно и при този вид превози, предаде АФП. Още промени Съветът е на мнение, че промените в системата ще бъдат въведени и следени с внедряването на електронни тахографи. Предвижда се всички камиони в ЕС, заети с международни превози, да разполагат с такива устройства до 2024 г. Според европейските министри е необходимо т. нар. каботаж да се извършва до три пъти в рамките на седем дни. Каботаж е термин за дейност, при която с товарен камион се извършва услуга в границите на държава от ЕС, в която превозното средство не е регистрирано. След като веднъж са извършени три каботажа за седмица се предвижда въвеждането на \"срок за охлаждане\" от пет дни, преди отново камионът може да бъде използван по същия начин в същата държава. Предвижда се собствениците на дружества за товарни превози да правят графика на шофьорите така, че водачите да се връщат у дома поне веднъж на четири седмици. Когато водачът е избрал да ползва две съкратени почивки, той ще трябва да се прибира у дома след три седмици работа. Обичайните седмични почивки трябва да бъдат извън кабината на превозното средство. Ако връзката между работата на шофьора и страната, в която е установен, остане незасегната, няма да бъдат прилагани правилата за командироването на работници, пише в съобщение на Съвета на ЕС. По пътя към държавата, където се намира крайната точка на пътуването и по обратния път, водачите ще имат право на извършването на едно допълнително товарене или разтоварване във всяка посока, без да попадат в обхвата на правилата за командироване. Предвижда се също възможност това правило да важи, ако при пътуването към целта не бъде извършено допълнително товарене/разтоварване, а по обратния път бъдат осъществени две товарения/разтоварвания. При всички други дейности, включително каботаж, правилата за командироване ще важат от първия ден на пътуването. Одобрените общи посоки на преговорите са само становище, което Съветът на ЕС ще защитава в преговорите с Европейския парламент. По-рано тази година Европарламентът за пръв път отхвърли становището на собствените си комисии и настоя за преразглеждане на преговорния подход на евродепутатите. Все още Европейският парламент не е определил рамката за промяна на правилата, които подкрепя. Когато преговорите по същество започнат, двете институции трябва да стигнат до пресечна точка, за да бъдат правилата въведени в действие.", "date": "2018.12.04", "title": "Франция надделя за реформата в международните пътни превози (допълнена)"}
{"url": "https://www.dnevnik.bg/na_put/2018/12/04/3350225_podgotovkata_na_putuvaneto_ili_krehkiiat_balans_mejdu/", "text": "Щастливата почивка е добре планираната - когато е намерено златното сечение между разходите и впечатленията. Човек почива по-добре, ако знае, че като се прибере, няма да му се наложи да взима пари на заем или да брои дните до заплата. Има няколко прости правила, които позволяват разходите да се ограничат без да се подлагаме на лишения, които \"Дневник\" подбра от специализирани сайтове за пътувания. Стига, разбира се, подготовката да е достатъчно прецизна, а това означава инвестиция на време. Пресмятането на стойността на пътуването е отправната точка при съставянето на отпускарския бюджет.", "date": "2018.12.04", "title": "Подготовката на пътуването или крехкият баланс между разходи и разходи"}
{"url": "https://www.dnevnik.bg/bulgaria/2018/12/04/3355890_za_12_meseca_varna_e_zabavila_prepiski_na_grajdani_s/", "text": "Общинската администрация във Варна систематично и грубо е нарушавала Закона за устройство на територията при одобряването на подробни устройствени планове. Това е показала проверка, извършена от Регионалната дирекция за национален строителен контрол във Варна. Тя е била предприета след сигнали на неправителствената организация \"Камара на геодезистите в България\" за неспазване на сроковете и процедурите по одобряването на плановете. Сдружението вече публикува на сайта си информация и документи, според които за период от 12 месеца до 31 август т.г. са били издадени 434 заповеди за одобряване на подробни устройствени планове. От тях в регламентирания от Закона за устройство на територията 14 дневен срок са били издадени едва 13 заповеди. Сумата от сроковете, просрочени в нарушение на закона за всички останали 421 заповеди, е показва ироничната констатация на \"Камара на геодезистите в България\". С тези данни на 22 януари т.г. председателят на неправителствената организация Йоан Каратерзиян е изпратил сигнал до кмета на Варна Иван Портних и до тогавашния министър на регионалното развитие и благоустройството Николай Нанков. В него е обърнато внимание и на факта, че работата на местната администрация по одобряването на подробни устройствени планове е системно затормозвана от неизпълнение на служебни задължения от страна на ресорния зам.-кмет Христо Иванов и директора на дирекция \"Архитектура, градоустройство и устройствено планиране\" Десислава Борисова. Те са свързани с голямото забавяне при издаването и публикуването на протоколите от заседания на експертния съвет по устройство на територията към местната администрация. \"Неспазването на тези срокове рефлектира пряко и върху неспазване на срокове от страна на общинския съвет във Варна, пише в жалбата до Иван Портних и министъра на регионалното развитие и благоустройството. Това води до пряко нарушаване правата на гражданите, преки от страна на висши чиновници в местната изпълнителна власт\", пише в текста. В отговор на жалбата едва на 5 септември т.г. кметът на Варна изпраща до регионалното министерство писмо, в което е записано буквално следното: \"...считам, че Дирекция \"Архитектура, градоустройство и устройствено планиране\" на община Варна си изпълнява задълженията съгласно Закона за устройство на територията\". Проверката, назначена по случая от регионалното министерство, обаче показва съвсем друго. Тя е възложена на местната дирекция за национален строителен контрол във Варна, а констатациите от нея, отразени в официално писмо до възложителя, сочат груби и системни нарушения на закона. По време на проверката на случаен принцип са били проверени 26 заповеди за одобряване на подробни устройствени планове, както и административните преписки, въз основа на които са били издадени те. В констативния протокол от проверката е отразено, че правомощията по одобряването или издаването на отказ за одобряване на ПУП са възложени на зам.-кмета на Варна Пейчо Пейчев. Установено е също, че при всички проверени 26 преписки определеният със Закона за устройство на територията 14 дневен срок за издаване на заповеди за одобряване на ПУП не е спазван от органите на общинската администрация. \"Двадесет и три от заповедите (т.е. почти всички, бел. ред.) са подписани от зам.-кмета на община Варна независимо от това на коя дата е било взето решението на експертния съвет по устройство на територията за одобряване на ПУП\", пише още в констативния протокол от проверката. По този начин са били нарушени не само разпоредбите на Закона за устройство на територията, но и на редица вътрешноведомствени разпоредби на община Варна, издадени във връзка с приложението му. Проверката е констатирала също, че в общината е установена трайна практика преписките за одобряване на ПУП да се изпращат за повторна проверка, независимо че експертния съвет по устройство на територията вече е решил, че го приема и е предложил да бъде издадена заповед за одобряването му. При всички проверени преписки е констатирано, че от датата на постъпването им в община Варна до издаването на заповед за одобряването на ПУП \"е налице \"От изложеното може да се направи изводът, че от община Варна системно се нарушават процедурата и срока за одобряване на подробни устройствени планове\", пише в констативния протокол от извършената проверка.", "date": "2018.12.04", "title": "За 12 месеца Варна е забавила преписки на граждани с общо 119 години"}
{"url": "https://www.dnevnik.bg/skorost/2018/12/04/3356020_chetirima_dushi_biaha_raneni_pri_verijna_katastrofa_s/", "text": "Верижна катастрофа е станала на надлеза над бул. \"Ломско шосе\" на Околовръстния път на София тази сутрин, като са пострадали четирима души, съобщиха от МВР. Сигналът за инцидента е подаден около 7 часа и според първоначалните данни в него са участвали 10 автомобила. По-късно беше съобщено, че замесените коли са 21. Пострадали са откарани в болнични заведения. Вероятната причина за катастрофата е заледяване на надлеза. Днес сутринта в София ръмеше дъжд, който попадайки на студения асфалт, замръзваше за секунди. Това потвърди и началникът на \"Пътна полиция\" в София Тенчо Тенев пред Би Ти Ви. Той допълни, че и шофьорите не са спазвали дистанция. Според Тенев в 5.30 часа сутринта пътните служби за опесъчили надлеза. Допълнително ситуацията се усложнявала и заради мъгла, разказаха свидетели. Малко след 8 часа от Агенция \"Пътна инфраструктура\" ограничиха движението по двете платна на централно трасе на пътен възел \"Ломско шосе\" заради обработка на настилката. Движението беше пуснато три часа по-късно. Трафикът се пренасочваше през кръговото кръстовище и пътните връзки, което предизвика огромни задръствания и в двете посоки, въпреки присъствието на полицаи, които да подпомагат движението. Междувременно Столична община също изкара машини 74, които да хвърлят смески срещу замръзване по основните улици в града. Те работят във всички райони на града, като приоритетно се обработват опасни и стръмни участъци и улици, по които се движи общественият транспорт. Специално внимание се обръща на пътищата в парк \"Витоша\" (\"Бояна\" - местност Златните мостове, кв. \"Драгалевци\" - хижа \"Алеко\") и общински пътища в район \"Нови Искър\". МВР отчете с 54 загинали по-малко от началото на годината В същото време от МВР съобщиха, че през изминалото денонощие в страната при станалите 16 тежки катастрофи са били ранени 21 души. В София са станали 1 тежко и 38 леки пътни инцидента, при които има един пострадал. От началото на годината до днес са регистрирани 6254 тежки катастрофи, при които са загинали 570 души, а 7920 са ранени. Като уточняват, че данните не са окончателни, от МВР посочва, че в сравнение със същия период на миналата година загиналите са с 54 по-малко.", "date": "2018.12.04", "title": "Четирима души бяха ранени при верижна катастрофа с 21 коли в София (обновена)"}
{"url": "https://www.dnevnik.bg/evropa/2018/12/04/3356019_pochti_milion_i_polovina_dushi_poiskaha_v_peticiia/", "text": "Привърженици на идеята за втори референдум за Брекзит, сред които депутати от всички британски политически партии, връчиха вчера петиция с почти милион и половина подписа на \"Даунинг стрийт\" 10 - резиденцията на британския премиер, предаде \"Франс прес\". \"Искаме да сме сигурни, че британците ще имат думата по  вариантите, които им се представят  сега\", заяви депутатът Джъстин Грийнинг от Консервативната партия. Тя заедно с лидера на Либералните демократи Винс Кейбъл, съпредседателя на Зелена партия на Англия и Уелс Керълайн Лукас и депутата лейбърист Чука Умуна предадоха петицията за организирането на втори референдум за Брекзит. Консервативната партия изключва варианта за втори референдум, а британският премиер Тереза Мей защитава \"със зъби и нокти\" споразумението за Брекзит, договаряно в продължение на месеци с ЕС, отбелязва АФП.  На 11 декември  текстът на споразумението ще бъде представен в британския парламент за гласуване, но той е критикуван и от привърженици на Брекзит, и от еврофили. Кампанията за втори референдум обедини през последните месеци привърженици на десницата и на левицата. Няколкостотици противници на Брекзит се събраха на протест вчера пред \"Даунинг стрийт\" 10. Те заявиха, че са дошли заради децата и внуците си и че е несправедливо младите британци да бъдат лишавани от възможностите, които им предлага ЕС. По същото време близо до парламента евроскептици от групата \"Напускане означава напускане\" (Leave means Leave) също протестираха. \"Депутатите трябва да чуят гласовете на 17.5 милиона души, които гласуваха за напускане на ЕС\", каза представител на движението, според когото управляващите се опитват да \"продадат\" на британците Брекзит, който не е истински. /БТА", "date": "2018.12.04", "title": "Почти милион и половина души поискаха в петиция втори референдум за Брекзит"}
{"url": "https://www.dnevnik.bg/sport/2018/12/04/3356014_formula_1_shte_predlaga_sudurjanie_prez_virtualna/", "text": "Формула 1 продължава дигиталното си развитие с подписването на договор с компанията за виртуална реалност (VR) Dream VR, съобщиха двете страни. Партньорството им има за цел да \"революционизира начина, по който феновете гледат спорта\". От Dream VR ще предложат на своите потребители достъп до съдържание с виртуална реалност от  Гран при на Мексико . В състезанието, което се проведе в края на октомври, Люис Хамилтън беше коронясан с пета световна титла. Съдържанието от надпреварата в Мексико включва както самото състезание, така и неизлъчени кадри от радостта на британския пилот. Постепенно Dream VR ще обогати своето съдържание и с останалите състезания от финалните кръгове във Формула 1 от вече изминалия сезон 2018. От 2019 г. Dream VR също ще предлага подобна възможност на своите потребители. Пакетът включва 10 състезания от следващия сезон. Платформата се използва от близо милион потребители, като абонати на Apple TV и др. също имат достъп до нея. \"Винаги се стремим нашите фенове да получават различно съдържание и нов поглед върху надпреварите. Мисля, че с Dream VR намерихме партньор, който отлично споделя нашите виждания\", каза директорът на маркетинг отдела на Формула 1 Алберт Гома.", "date": "2018.12.04", "title": "Формула 1 ще предлага съдържание през виртуална реалност"}
{"url": "https://www.dnevnik.bg/evropa/2018/12/04/3356031_dvama_uchastnici_v_protestite_na_jultite_jiletki_vuv/", "text": "Двама демонстранти бяха осъдени вчера във Франция на три месеца затвор, след като са били задържани по време на протест на \"жълтите жилетки\" в град Пюи ан Веле, при който е била подпалена сградата на местната префектура, предаде \"Франс прес\", цитирана от БТА. Единият бе осъден на 12 месеца затвор, от които девет условно, а другият на шест месеца затвор, от които три условно. Общо 12 души са били задържани и поставени под стража за участие в  сблъсъци и вандалски прояви  в събота вечерта в префектурата на департамента От Лоар. Протестите на \"жълтите жилетки\"  срещу повишаването на данъците  върху горивата са  най-голямото предизвикателство до момента  пред правителството на президента Еманюел Макрон, отбеляза АФП. От началото на безредиците загинаха трима души. Смъртни заплахи Би Би Си съобщи, че движението се е отказало от срещата с премиера Едуар Филип, която трябваше да се проведе днес. Някои членове на групата заявиха, че са получили смъртни заплахи от твърдолинейни протестиращи с предупреждения да не влизат в преговори с правителството. \"Монд\" отбелязва, че въпреки че е изпратил Едуар Филип на фронтовата линия на кризата, Еманюел Макрон също предприема действия за решаването й и е отложил предвиденото си за утре и вдругиден посещение в Сърбия, а също така и планираните си за днес следобед срещи с представители на местната власт. Вчера френският финансов министър Брюно льо Мер напусна среща в Брюксел, за да отиде на \"много важно съвещание в Париж\", свързано с протестите. Протестите продължават В понеделник демонстрациите продължиха на места във Франция и доведоха до задръствания на границата на Франция с Испания. Към протестното движение се присъединиха и стотина шофьори на линейки. Те протестираха срещу реформа на отрасъла на \"здравния транспорт\", която заплашвала според тях малките и средните предприятия. Продължителните блокади на няколко склада с горива из страната - от Нормандия до френското Средиземноморие - станаха причина вчера за липса на бензин в някои бензиностанции. Около стотина гимназии във Франция също бяха блокирани напълно или частично от протестно движение на ученици срещу реформата в образованието, планирана от правителството. Тези протести бяха и в подкрепа на движението на \"жълтите жилетки\". Последици за икономиката Трите уикенда на протести на \"жълтите жилетки\" имат сериозни отрицателни последици за френската икономика, засягайки най-вече дейността на търговците на дребно, хотелиерските вериги, магазините и ресторантите по главните улици, които отчитат спад, заяви френският министър на финансите Брюно льо Мер след среща с промишлени групи и бизнес сдружения, засегнати от протестите. Льо Мер, цитиран от \"Ройтерс\", посочи, че приходите на сектора вероятно са се свили с 15 до 50 процента. \"Последиците са тежки и продължават да се усещат\", каза министърът, подчертавайки, че става дума за цялата страна, макар че Париж след размириците и плячкосванията в едни от елитните квартали на френската столица е най-силно засегнат. Финансовото министерство все още не разполага с разчети как размириците ще се отразят на брутния вътрешен продукт на Франция, уточнява \"Ройтерс\". Според Националната асоциация на предприятията от хранително-вкусовата промишленост демонстрациите и нарушенията на нормалния живот в страната, свързани с тях, са нанесли на хранително-вкусовата промишленост на Франция щети, превишаващи 13 милиарда евро. \"Изминалите три седмици на блокиране на пътища и други акции на демонстрантите, наричани \"жълтите жилетки\", застрашават самото съществуване на предприятията от нашия отрасъл. Това става в момент, когато тече подготовката за коледните и новогодишните празници, които обикновено ни осигуряват най-малко 20 процента от оборота\", каза представител на обединението. \"Настояваме властите в страната да вземат мерки, с които да се спре блокирането на пътища, предприятия и магазини. Освен това е необходимо тези събития да бъдат официално квалифицирани като \"форсмажорни обстоятелства\", така че на предприятията от хранително-вкусовата промишленост и фирмите от отрасъла да не бъдат налага глоби от клиентите за неизпълнение на поръчките. Нашият сектор е в опасност, някои предприятия не са в състояние нито да произвеждат, нито да доставят продукцията си\", се подчертава в комюникето на асоциацията.", "date": "2018.12.04", "title": "Двама участници в протестите на \"жълтите жилетки\" във Франция бяха вкарани в затвора"}
{"url": "https://www.dnevnik.bg/evropa/2018/12/03/3355685_gnevut_na_jultite_jiletki_prekrachva_granicite_na/", "text": "Огън, пиротехнически средства и сълзотворен газ  опустошиха Париж в събота вечер . В неделя сутрин улиците бяха осеяни със скелети на изгорени коли, а Триумфалната арка  беше покрита с графити . По-малки и предимно по-мирни шествия имаше и на други места във Франция, където през последните няколко уикенда протестиращи завзеха будки за пътни такси, блокираха камери за скорост по магистрали, спряха уличното движението и барикадираха входовете на местни данъчни служби. Демонстрантите бяха  \"жълти жилетки\"  - наречени така заради светлоотразителното облекло, което носят. Отново и отново се повтаря, но неправилно, че те са се \"появили от нищото\". Вярно е, че произходът им е нетрадиционен: в миналото политическите партии във Франция, както в останалата част на Европа, произхождаха от старомодни институции от реалния живот - например профсъюзите създадоха социалдемократите, а в много страни църквата създаде дясноцентристките християндемократи. Хората се отъждествяваха с други хора, с които са се запознали в клубове, на събирания, в кафенета. За разлика от тях членовете на това ново обществено движение, ако то може правилно да бъде описано като движение, не са се запознали в институции от реалния живот. Вместо това те са се намерили в интернет, чрез социални медии и онлайн петиции, които могат да създават нови групи и идентичности от днес за утре. Жълтите жилетки, чийто произход категорично е в киберпространството, не са свързани с никоя от съществуващите политически партии, въпреки че няколко вече се опитват да си ги присвоят. \"Крайнолевият\" политик Франсоа Рюфен, който изпитва язвителна неприязън към френския президент Еманюел Макрон, вече се появи в шествия на жълтите жилетки. \"Крайнодясната\" Марин Льо Пен също се обяви в тяхна защита, а някои подозират, че нейни привърженици или може би хора с още по-крайни програми може да са били отговорни за превръщането на мирните в началото протести в Париж в събота сутринта в съпроводени от насилие  бунтове  в събота вечерта. Но всякакви претенции за връзки с една или друга група са опортюнизъм, защото Вместо това то назначи осем говорители, които произхождат от различни среди и не могат да бъдат окачествени като принадлежащи към една партия или дори към една обществена група. Изглежда, че жълтите жилетки споделят не някаква идеология или ясна философия, а набор от възгледи, както и нещо, което може да се определи като естетика. Те са ядосани от  екологичните данъци , довели до повишаване на цените на бензина, и не харесват ограниченията на скоростта по френските пътища. Те са ядосани в по-общ план и донякъде именно поради тази причина едно движение, което не съществуваше преди месец, се обедини толкова бързо: гневът е едно от нещата, които пътуват бързо по социалните медии - форма на комуникация, която дава предимство на емоциите; той също така е едно от нещата, които обединяват хората в свят, където профсъюзите, църковните организации и политическите партии губят значение. Един от протестиращите обяви: \"Всички вие, имайки предвид политическата класа като цяло - крайнолеви, крайнодесни и центристи, вече не сте нужни.\" Тук има ирония: партията на самия Макрон - \"Република, напред!\" - също започна като антипартийна партия, убежище за хора, които вече не се отъждествяваха с традиционните политически партии. Но тя беше зачената в политически контекст, а членовете й участваха в избори. Поради това  \"Република, напред!\" , която не съществуваше преди три години, сега е възприемана като Френската история е пълна с революции, превзети от още по-радикални революции, но сега тези промени стават с шеметна скорост. Възможно е също така в случая предаността към политическите партии да не се възстановява лесно, щом бъде разрушена. Като се има предвид тази нова реалност, е важно да се намерят начини, по които тези спонтанни нови антиполитически движения да бъдат убедени да участват в по-официални институции, да се включват в по-официални дебати, да участват в сделките и компромисите, които изисква една съвременна демокрация. Важно е също така да не се позволи те да бъдат похитени от хора с по-мрачни програми. А и това не са проблеми само на Франция: по-голямата част от останалия демократичен свят е изправена или ще се изправи пред същия вид предизвикателства. Ако президентите, парламентите, съществуващите партии и институции могат да намерят начини да се вслушат в тях, да ги приобщят и да се променят с тях, тогава демокрацията ще оцелее през XXI век. В противен случай тя може да не оцелее. /БТА", "date": "2018.12.04", "title": "Гневът на \"жълтите жилетки\" поставя под натиск демократичния свят"}
{"url": "https://www.dnevnik.bg/sviat/2018/12/04/3356036_ukrainskata_policiia_obiskira_cherkvi_i_domove_na/", "text": "Украинската полиция засили натиска върху руските православни свещеници и черкви в няколко града на фона на усилията на Киев за създаване на независима украинска църква, предаде \"Асошиейтед прес\". В днешно полицейско съобщение се казва за осем обиска в домовете на свещеници, лоялни към Руската православна църква, и в черкви в Киев и в съседната Житомирска област като част от криминално разследване за подклаждане на омраза и насилие. Обтегнатите отношения между Украйна и Русия се влошиха още повече след военноморския сблъсък на входа на Азовско море на 25 ноември, добавя АП. /БТА", "date": "2018.12.04", "title": "Украинската полиция обискира черкви и домове на руски православни свещеници"}
{"url": "https://www.dnevnik.bg/zdrave/2018/11/27/3338214_sindromut_na_chuvstvitelnata_koja_stana_svetoven/", "text": "Замърсяването е навсякъде – не само навън, но и в дома ви. Въпреки че съвременният живот протича предимно на закрито, това по никакъв начин не намалява излагането ни на замърсители, които са и в сградите – мебели, електроуреди, отоплителни системи, климатици...\". Думите са на французойката Орели Гийо, директор \"Научни проучвания\" на BIODERMA, която години наред изследва кожата, нейните биологични механизми и взаимодействието ѝ с външния свят, по време на специално организирано събитие от френската козметична компания. След редица проучвания тя и нейният екип отбелязват, че градското замърсяване \"дарява\" на кожата на лицето тежки метали, които попиват в дълбоките ѝ слоеве. \"Най-разпространеното вярване е, че за външния вид на човека основна роля играе неговият ген – т.е. ако бръчките ви са дълбоки на 45 години, виновно затова е ДНК-то ви. Но генетиката контролира едва 10%\", казва Гийо – онова, което формира най-силно степента на остаряване, е средата и начинът, по който живеем – с какво се храним, колкото време спим, в какви емоции съществуваме.\" я бомбардират и денем, и нощем. Вредители са UV лъчите, вариациите в температурата, вятъра. От значение са и психологическият стрес и хормоналните промени. Отслабването на кожата се задълбочава и с използването на неподходящи козметични продукти, съдържащи \"микрозамърсители\". Един интересен експеримент през 2013 г. на британска блогърка показва нагледно това. Тя решава да не маха грима си в продължение на един месец. След финала на експеримента кожни експерти заключват, че кожата ѝ се е състарила с 10 години за един месец. Задушена, тя вече не функционира нормално, става много чувствителна и се появяват зачервявания. Кожата е пропусклива и динамична екосистема, в която се случват множество обмени. През нощта тя отделя токсини и е нужно те да бъдат изчистени. Ако не се премахнат, остават върху кожата и отслабват бариерната ѝ функция, така че тя да не успее да се защити през деня от външните влияния. Вследствие на всичко това – – броят на хората по света, споделящи, че имат чувствителна кожа, се увеличава с всяка година. И въпреки че връзките между нея, възрастта и типа кожа все още са обект на дебати, дерматолозите са единодушни за симптомите ѝ, а международният форум по изучаване на сърбежа (IFSI) излезе с официална дефиниция, а именно: \"Синдром, определен от появата на неприятни усещания като боцкане, парене, болка, сърбеж, изтръпване в отговор на стимули, които обикновено не причиняват такива усещания. Чувствителната кожа може да засегне части от тялото, особено лицето\". Тя се дехидратира лесно, а произтичащата от това сухота допринася допълнително за състоянието ѝ, придружено от неприятно усещане за опъване. Така дълго пренебрегван, синдромът на чувствителната кожа най-накрая бива признат в истинската си същност и влиза в медицинските кабинети, нареждайки се до атопичния дерматит и други сериозни оплаквания. За да се разберат и определят какви са количествените измерения на чувствителната кожа, през изминалата 2017 година BIODERMA извършва Широкото наблюдателно и епидемиологично проучване е приложено на близо 5000 души и доказва, че има реално влияние върху качеството на живот, което кара засегнатите да променят поведението си в своето ежедневие. Те се обличат различно, обмислят как ще се измият, замислят се кои продукти могат да използват. Наречен \"Бремето на чувствителната кожа\", проектът подчертава, че светлата и млада кожа, между 15- и 34-годишна възраст, е по-склонна да проявява признаците на чувствителност. Но всички типове кожа са засегнати от синдрома на чувствителната кожа, не само светлата и деликатна кожа. а премахването на грима не е достатъчно. Почистването на кожата трябва да попречи на всякакви видове замърсители да проникнат в нея, тъй като могат да увредят естествената ѝ бариерна функция. Ако кожата не се почиства добре, то нито един поставен на нея продукт няма да има действие, сигурна е Орели Гийо. Без значение от пола и възрастта замърсяването е за всички. Лесно е да се види – трябват \"само\" 3-4 памучета, за да се отлепи всичко от лицето. Затова BIODERMA поставя мисия чрез продукта си Sensibio H2O – Sensibio H2O е почистващ продукт, който е формулиран конкретно за ежедневната хигиена на чувствителната, реактивната и нетолерантната кожа, но мицеларната вода не е просто продукт за премахване на грим – тя осигурява дълготрайна грижа за кожата. Сутрин и вечер успокоява и почиства кожата в дълбочина, дори от най-фините частици, като предпазва естествения ѝ защитен слой. Водата, която BIODERMA използва в мицеларните си разтвори, е със същото качество като медицинската вода, ползвана за инжекции – възможно най-чистата и безопасна. Нейното pH от 5.5 е подобно на това на кожата, а молекулите в нея са селектирани една по една. е създадена преди 1985 година и оттогава досега не следва никаква маркетингова стратегия. Днес една бутилка от мицеларната вода се продава на всеки 2 секунди в света. Успехът на производителя й BIODERMA се дължи на отличните качествата на продукта, ефектът от които се предава от уста на уста. Тази първа мицеларна вода сега е хигиенният продукт, предписван най-често от дерматолозите във Франция. е иновация на BIODERMA, базирана на мицели с много високо качество, които се създават чрез нежно и нейонно повърхностно активно вещество, глицерол естер, чиято структура е вдъхновена от клетъчните липиди, естествено налични в кожата. Мицелите имат същата структура като мембраната на клетките на кожата. Сходството със структурата на кожата гарантира много висока толерантност. В перфектна хармония с кожата естерът поддържа стабилността на кожната екосистема и предпазва хидролипидния слой и целостта на междуклетъчния цимент (принцип без детергенти).", "date": "2018.12.04", "title": "Синдромът на чувствителната кожа стана световен феномен"}
{"url": "https://www.dnevnik.bg/sviat/2018/12/04/3356039_oshte_dvama_katalunski_separatisti_zapochnaha_gladna/", "text": "Двама каталунски сепаратистки лидери, които очакват в испански затвор процеса си за участието си в опита за отделяне на Каталуня от Испания през октомври 2017 г., обявиха днес, че се присъединяват към започнатата в събота гладна стачка на други двама задържани сепаратисти, предаде \"Франс прес\". \"Присъединяваме се към мирния протест, който започнаха колегите ни Жорди Санчес и Жорди Турул\", се казва в изявление на Жозеп Рул и Жоаким Форн, които са бивши \"министри\" в каталунското регионално правителство. Те в момента са временно задържани в затвора \"Ледонерс\" близо до Барселона. Гладната им стачка започва от полунощ. С нея те протестират срещу - по думите им, \"несправедливостта и произвола\" на Конституционния съд, който според тях блокира обжалванията им, за да им попречи да сезират европейското правосъдие. Процесът срещу тях ще бъде в началото на 2019 г. в Мадрид. На него ще бъдат съдени общо 18 сепаратистки лидери, девет от които са в предварителния арест. Испанският премиер Педро Санчес каза в събота, че гладната стачка \"естествено не е добра новина\", но добави, че тя не е оправдана, защото според него правата на задържаните се спазват и те ще получат справедлив процес. /БТА", "date": "2018.12.04", "title": "Още двама каталунски сепаратисти започнаха гладна стачка в затвора"}
{"url": "https://www.dnevnik.bg/ot_vas/novini_ot_vas/2018/12/04/3355507_glasut_na_glinata/", "text": "Националният етнографски музей представя една уникална експозиция от произведения в чест на 100 години от рождението на самобитната българска художничка Йова Раевска. Родена в град Троян, нейните оригинални дизайнерски модели и отреждат лично място в съвременното българско пластично изкуство. Творческият път на Йова Раевска започва през 1950 г., когато става ръководител на грънчарско производство \"троянски стил\" в София. Името й бързо изпъква като една от съвременните наши творци, намерила отговор на въпроса как българското може да се впише в модерността и същевременно да е продължител на традициите.", "date": "2018.12.04", "title": "Гласът на глината"}
{"url": "https://www.dnevnik.bg/sviat/2018/12/04/3356040_blizo_28_hil_siriici_napusnali_zaradi_voinata_sa_se/", "text": "Около 28 хил. сирийци, включително 3400 със статут на бежанци, са се завърнали в страната си от Йордания след отварянето на границата в средата на октомври, съобщи източник от йорданските служби за сигурност, цитиран от \"Франс прес\". По йордански оценки Аман е приел около 1.3 млн. бежанци от съседна Сирия от началото на сирийския конфликт през март 2011 г. и за тях са изразходвани над 10 млрд. долара. По данни на Върховния комисариат на ООН за бежанците в Йордания са регистрирани над 650 хил. сирийски бежанци. Границата между двете страни е с дължина около 370 км. Откакто на 15 октомври бе наново отворен граничният контролно-пропускателен пункт в Джабер, около 28 хил. сирийци са се върнали доброволно в страната си. Сред тях има 3400 сирийци, регистрирани като бежанци към ООН, каза йорданският източник. ГКПП Джабер бе затворен в продължение на три години заради конфликта, но през юли се върна под контрола на силите на сирийския президент Башар ал Асад. /БТА", "date": "2018.12.04", "title": "Близо 28 хил. сирийци, напуснали заради войната, са се върнали от Йордания"}
{"url": "https://www.dnevnik.bg/bulgaria/2018/12/04/3356054_komisiiata_za_potrebitelite_shte_proveriava_chist_li_e/", "text": "Комисията за защита на потребителите (КЗП) започва мащабни проверки на паркингите на моловете в страната. Ще се проверяват входовете и изходите им, както и готовността им да посрещнат по-големия поток от посетители през зимните месеци и най-вече през декември, когато масово се пазаруват подаръци. Това каза председателят на КЗП Димитър Маргаритов пред БНТ. \"Когато настъпят тези празнични периоди, става едно струпване във въпросните търговски центрове и често се стига до затруднения в трафика в подземните паркинги. Това от своя страна е съпроводено със замърсяване на въздуха в тези пространства, а хората понякога са принудени да са затворени в капан с часове и да чакат, за да могат да се измъкнат\", заяви Маргаритов. Той обясни, че комисията по закон има функцията да следи за безопасното предоставяне на услуги. По думите му мястото за паркиране е част услугите, които моловете предлагат. Идеята на проверките е да се установи кой какви функции има по отношение на това да се гарантира безопасността на хората, нормалното влизане и излизане от центровете за пазаруване. \"Ще помолим да се включат и колегите от здравната инспекция, за да могат да бъдат направени необходимите замервания на въздуха. Ще търсим съдействието на Пътна полиция, за да може на самия изход на търговските центрове да бъде създадена такава регулация на движението, че вътре – там, където се паркират автомобилите и съответно те излизат, да няма струпвания и колони, които с часове стоят в затворени пространства\", добави председателят на КЗП. \"Ако се установи, че предоставяната срещу заплащане услуга \"паркиране\", е опасна за живота и здравето на хората, ние имаме право да забраним предоставянето ѝ\", допълни Маргаритов. При установяване на нередности може да се стигне до налагането на подобна временна мярка до предприемането на необходимите действия за нормалното функциониране на тези обекти.", "date": "2018.12.04", "title": "Комисията за потребителите ще проверява чист ли е въздухът в паркингите на моловете"}
{"url": "https://www.dnevnik.bg/sviat/2018/12/04/3356043_vizite_za_putuvane_do_es_shte_otpadnat_za_kosovo_edva/", "text": "През 2020 г. е \"реалистичният\" момент, в който визите за пътуване в ЕС може да отпаднат за Косово. Това обяви еврокомисарят за разширяването Йоханес Хан в Прищина, предаде изданието European Western Balkans. Коментарът на Хан следва решение отпреди няколко месеца, с което  комисия в европарламента препоръча , а пленарно заседание одобри началото на преговори за визова либерализация. \"Ако сравним положението с Украйна и Грузия, отне им година и половина да получат визова либерализация... Работим усърдно, но не може да стане за ден и е в интерес на всички страните и гражданите на ЕС да са равни,\" каза Хан. Попитан защо, ако Косово формално отговаря на всички критерии, либерализацията се отлага, той обясни, че все пак не е изключено да се случи и по-рано. \"Надявахме се да получим добри новини за визовата либерализация за Косово преди Коледа\", каза премиерът на страната Рамуш Харадинай. В Прищина Хан бе посрещнат от протестиращи, които символично обявиха, че \"налагат виза\" на Хан - с 45 различни доумента и такса от 35 евро. Косово е единствената страна на Балканите, чиито жители не могат да пътуват безвизово в Европейския съюз. \"Не и докато не ни признаят\" Хан призова Прищина да се откаже от  100-процентните мита върху стоки от Сърбия и Босна и Херцеговина , наложени миналия месец, защото целта на ЕС е да бъде създаден общ пазар, пише местното издание \"Зери\". Той повтори  \"изненадата и разочарованието\" в ЕС  от решението за митата. Същевременно Харадинай отказа да премахне мярката, наложена заради \"агресивните политики на Сърбия\", и обеща помощ на косовските сърби, ако им се наложи - например ако се стигне до \"липса на жизненоважни стоки\". Премиерът, цитиран от в. \"Газета експрес\", твърди, че Косово ще премахне митата \"само ако Сърбия признае независимостта му\". Белград, от друга страна, не смята да се върне на масата за преговори в Брюксел, ако Прищина не се откаже от митата. Депутати от сръбското малцинство пък се барикадираха в парламента в Прищина с искане за среща с Хан заради същия въпрос, предаде радио \"Свободна Европа\".", "date": "2018.12.04", "title": "Визите за пътуване до ЕС ще отпаднат за Косово едва през 2020 г."}
{"url": "https://www.dnevnik.bg/razvlechenie/2018/12/04/3356046_greshnata_madona_s_golemite_bombi_ot_seriala_alo_alo/", "text": "Портрет, създаден от известния сериал на Би Би Си \"Ало, ало!\", бе продаден на търг срещу 15 хил. британски паунда, писа британската обществена медия. \"Грешната Мадона с големите бомби\" от измисления художник Ван Кломп е голяма част от популярните шеги в шоуто, излъчвано между 1982 и 1992 г. във Великобритания. Преди това картината е била собственост на частен купувач, който я взима срещу 4 хил. паунда през 2007 г.. Аукционерът Анди Стоу разкрива, че новият собственик е от Нувион, Франция, където се развива и действието в сериала, така че може да се каже, че картината по някакъв начин си отива вкъщи. Безценният шедьовър е централна фигура в почти всеки епизод на класическия ситком. Открадната и безмилостно преследванa от германците, творбата бива завита в немски колбаси, изхлузвана през крачолите на панталон и е част от заговор с експлодираща рамка за картини, предназначена за подарък на Адолф Хитлер. Описвана като \"рядко и важно произведение от историята на британския ситком\", картината е едно от няколкото копия, оцелели след всички епизоди на сериала. Действието в \"Ало, ало!\" се развива в кафенето на окупираното от германците френско градче Нувион по време на Втората световна война. Поредицата се подиграва с Гестапо, Френската съпротива, както и с британците. В България поредицата е показана за първи път по Би Ти Ви през 2001 г. и става доста популярен и сред българските зрители. През 2014 г. голямата част от актьорите в сериала бяха специални гости на \"София филм фест\" по повод 25-годишнината на сериала. През януари миналата година почина актьорът Гордън Кей, известен с образа на Рене - роля, която поема през 1982 г. и играе близо 10 години след това, снимайки се във всички негови 84 епизода, като участва и в сценичната адаптация по него.", "date": "2018.12.04", "title": "\"Грешната Мадона с големите бомби\" от сериала \"Ало, ало!\" бе продадена на търг"}
{"url": "https://www.dnevnik.bg/evropa/2018/12/04/3356057_london_moje_ednostranno_da_spre_brekzit_reshi/", "text": "Великобритания може да прекрати едностранно процедурата по Брекзит, заяви генералният адвокат на Съда на ЕС Кампос Санчес-Бордона, цитиран от \"Ройтерс\". Според него  съдът трябва да вземе решение , че чл. 50 позволява едностранно оттегляне на уведомлението за намерение за напускане на ЕС, се казва в изявление на съда. Мненията на генералния адвокат нямат задължителна сила, но съдът обикновено се съобразява с тях при вземането на крайно решение, отбелязва \"Ройтерс\". Такава възможност - за оттегляне на молбата за прилагане на чл.50, \"продължава да съществува до официалното сключване на споразумението за оттегляне\", се казва в изявлението на съда. Това означава, че Лондон трябва да уведоми официално Брюксел за евентуална промяна на становището си преди 29 март 2019 г., когато Брекзит влиза в сила. \"Генералният адвокат подчертава, че оттеглянето от международен договор, което е обратното на правото да се сключва договор, по дефиниция е едностранен акт на държавата и израз на нейния суверенитет\", добавя съдът, цитиран от БТА. \"Страна членка, която реши да се оттегли, трябва да уведоми Европейския съвет за намерението си за изтегляне, а не за решението си, и такива намерения могат да се променят\", добавя съдът. \"Би било нелогично да се принуждава тази страна членка да се изтегли от ЕС, за да може след това да се преговаря за приемането й\". Съдът не е съобщил конкретна дата, на която ще съобщи тълкувателното си решение дали Великобритания има право да се откаже от Брекзит, но се очаква това да се случи през идните седмици. Междувременно днес  британският парламент започва  петдневни дебати по постигнатото от премиера Тереза Мей споразумение с Брюксел. Гласуването по него ще се състои на 11 декември. Миналата седмица съдът проведе спешно заседание по въпроса. Ако той реши, че Великобритания може едностранно да се откаже от Брекзит, това е още една опция пред британските депутати, които засега трябва да избират между извоюваното от Мей и Брекзит без сделка, който предвещава хаос. Британското правителство намира въпросите пред съда за нерелевантни; Мей непрекъснато повтаря, че втори референдум няма да има. Шотландският върховен съд обаче отправи запитването си към Люксембург и разглеждането му бе ускорено заради особените обстоятелства.", "date": "2018.12.04", "title": "Лондон може едностранно да спре Брекзит, реши генералният адвокат на Съда на ЕС"}
{"url": "https://www.dnevnik.bg/photos/2018/12/04/3356056_snimka_na_denia_50_legendarni_ferarita_na_edna_miasto/", "text": "Временна експозиция на автомобили \"Ферари\" беше открита в Монако. Тя ще може да се разгледа от 3 декември до 15 март ", "date": "2018.12.04", "title": "Снимка на деня: 50 легендарни ферарита на едно място"}
{"url": "https://www.dnevnik.bg/intervju/2018/12/04/3355403_mimi_vitkova_zdravnata_sistema_se_vurti_v_paragraf_22/", "text": "Сериозна част от намеренията на министерството минават през проекта или за пълна демонополизация на здравната каса и прехвърляне към частните здравни фондове на управлението на здравната вноска от 8 на сто или за допълнително събиране на задължителна здравна застраховка, обявена с \"работна\" стойност от 12 лв. на човек. \"Дневник\" потърси Виткова за коментар как текат разговорите и на какъв етап е реформата: - Начинът, по който се подхожда, е, меко казано, несериозен, за да спестя по-груби квалификации. Здравната система се върти в параграф 22, а властта иска да се съсредоточим единствено и само върху парите. По време на тези дискусии няма разговор за сериозни проблеми, които остро засягат и здравето, и живота на хората, които не се решават с пари. Те не зависят от пари, а от контрол, от правила и по-добра администрация. Разговорите не вървят в плоскостта – дайте да видим какви са проблемите и как да ги решаваме. Нищо подобно не се обсъжда. Ако се прокрадне подобен елемент, темата бива оставяна да заглъхне. Защото сякаш няма желание да се промени друго. Не че не може, но няма желание. За това трябва управленска и воля, и компетентност в тези, които трябва да взимат решенията. Затова всичко върви в плоскостта на това как да сменим финансовия модел. Защото някой е решил, че това е панацеята. - Когато има грешно условие на задачата, не може да има вярно решение. Грешното условие е, че всеки от оглавяващите работните групи – служители и експерти на Министерството на здравеопазването, започва заседанието с четене на заповедта на министъра – кой от двата модела да изберем или да предложим трети. За промени единствено и само в осигурителния модел. Това е грешното условие. Събра се немалко потенциал – и експертен, и времеви. Можеше да се видят всички проблеми, да се откроят онези, които не искат пари за решаването им. Да видим пари необходими ли са допълнително, колко и как да ги управляваме. Е как да решим необходими ли са пари и колко, като никакъв анализ не беше представен? Никакъв. Когато над 20 години в осигурителната система няма нито един актюерски разчет кое колко струва. Всичко трябва да се остойности, за различните дейности да се сметне стойността като време за работа, квалификация, апаратура, да се прави разлика с други подобни лечения. И да се стимулира новото, ефективното, ако то е по-добро. Всичко това трябва да се проиграва непрекъснато. Медицината се развива, а ние нямаме една съвременна стойност. Няма данни как са образувани цените на клиничните пътеки, какво влиза в тях, защо са в пъти разлика в различните болници. И никой не пое конкретни ангажименти със срокове. Как може без всякаква база и финансови разчети, да предприемаш такива революционни стъпки, такива сериозни решения, не се взимат по такъв несериозен начин. Как се очаква от нас да вземем каквито и да било решения. И не е само липсата на информация за средствата. Ето имате големия проблем с огромния брой хоспитализации, по който показател България е на челните места в Европа. В групата за доболнична помощ поставих точно този въпрос. Поисках да видим откъде идват най-многото насочвания за прием в болница. Няма данни. Кажете какво е това – само повтаряме колко са много, но защо са толкова никой не знаел. - Че няма данни. В становищата си и двете асоциации на застрахователите казваме точно това – намираме се далеч от идеята за каквато и да е демонополизация. Да се намерят повече пари за системата не е задължително да минава през увеличение на вноската за хората. Държавата е поела ангажимент да финансира две трети от населението, а внася една трета от парите. Тя ще бъде ли равностоен участник в системата. Ако не е възможно, да спре да отговаря за вноските на служителите с високи доходи – държавни служители, полиция, министерство на отбрана, съд. При няколко хиляди лева заплати защо държавата да плаща и вноските на тези хора, взимайки от данъците на хората, които сами си покриват здравните разходи? - Също няма. Част от парите задължително ще трябва да са за администрация. При първия модел дори парите за здраве реално ще намалеят. Предвижда се вноската да не бъде пипана, явно някой е изчислил, че парите стигат. Признава се, да речем, че лошо се управляват и затова ще ги дадат за управление на частните здравни застрахователи. В същото време явно никой не мисли, че от тези 8 на сто вноска, като влязат застрахователите да я управляват, трябва да се вземат пари, за да се създадат два фонда. Единият трябва да е гаранционен, за да се гарантира плащането дори и при фалит на застраховател. А другият – за изравняване на риска в зависимост от това кой застраховател какви пациенти осигурява, с какви болести и т.н. Ясно трябва да знаем, че от тези 8 на сто ще има административни разходи. Ако сега тези пари не стигат, допълнително ще вземем от тях. Другият модел пък казва, че парите не са достатъчни. Някой някъде е сметнал, че не стигат 860 милиона, ние не разбрахме защо са точно толкова. И да се съберат с 12 лв. вноска от всеки. За тази година общите разходи за здраве са около 8 милиарда, а близо половината от тях са от джоба на хората. И никой не казва как ще намалим тези преки плащания, как с 860 милиона ще покрием близо 4 милиарда? - Когато попитах в комисията по болнична помощ какво се договаря всяка година с рамковия договор, как се определя къде да се дадат повече средства, къде по-малко, ми беше отговорено, че това е търговия. Можете да попитате надзорниците на здравната каса как се решават парите за пътеките. Но мисля, че никой не може да ме опровергае, че сумите са доста произволно определени. Дори в публични изказвания членове на надзора са признавали, че когато някой от специалистите по определени специалности много гръмко се оплаче, подаде искане до надзорния съвет, цената се коригира. Който не се оплаква – така си седят стойностите. Даже при представянето на моделите ясно се каза, че има надценени и подценени клинични пътеки. Това е признание, че не са използвани изобщо обективни критерии при определянето на цените. Има как да се излезе от това, стига да има желание. Надявам се всяка болница има разчети кое колко й струва по клиничните пътеки. Не е сложно да им се изискат данните, като може болниците да се разделят на общински, областни, частни. Да се постави условие информацията да се предостави по определен стандарт, типово - точка по точка. Така лесно ще се направи съпоставка, анализи и ще се намери отговор как да се образува средна цена на клиничната пътека. И тогава вече могат да се правят анализи къде и защо се губят пари, как да търсим отговори и решения. Няма как да стане иначе. - Има колкото искате. В момента изобщо не се знае какво покрива касата и какво не – не го знаем нито ние, нито пациентите. А творчеството да се взимат пари е толкова широко в момента. Колекционирам най-фрапиращите заявки, за които се иска допълнително заплащане от доброволната застраховка на хората при нас. Случвало ни се е пациенти да идват със сметки от болницата, в които се искат пари и за клечки за уши. От вчера имам конкретна фактура за пациент с оперирани гласни връзки по клинична пътека, за която манипулация от него, съответно от нас, се иска да плати анестезията. Тази анестезия включена ли е в пътеката, може ли да се допусне, че подобна операция може да мине без анестезия? Всеки ден са подобни случаи. Затова искаме ясно да се изясни какво точно и как се покрива от касата. Как с промяна в модела на финансиране ще решим например и тежкия дефицит на кадри извън големите градове. Ръководител на областна болница ми е признавал, че от всичките му акушер-гинеколози един може да извършва оперативна дейност. И говорим за областна болница. Тя разполага само с един нефролог, който отговаря за хемодиализата и който не си е на мястото, създава опасност за стотици пациенти. Няма цели направления в медицината – 60 са патоанатомите в цялата страна. Тези неща не се решават с пари, а с управленски решения. Продължавам – защо всеки трябва да си купува апаратура, на по пет метра скенер до скенер? И няма кой да работи на тях. Няма изисквания и сертификати, никакви гаранции за владеене на определена методика за боравене с апаратурата. Купува си някой някакъв апарат, инсталира го в кабинет и почва да работи. Но може ли, разбира ли, доколко достоверни са резултатите, дали правилно са разчетени. Това няма явно никакво значение, няма контрол, няма изисквания, критерии. И в хода на тези разговори го поставиха експертите, не аз – експерти от съответните области, академици. Въртим обороти на изследвания, които са с неизяснена достоверност и често могат да се окажат фатални. Имаме случай на ехография, направена по време на профилактика, уж нищо не е открито и след месец – огромен карцином на гърдата. Какво е видял този лекар преди месец. Представяте ли си, че никой не знае колко такива хора оперират и на практика няма отговор направените изследвания достоверни ли са. Вземете и лекарствената политика, политиката за медицинските изделия – те най-много натоварват бюджета на хората, оттам са най-големите директни плащания. Никой не знае реалната, производствената цена на медицинските изделия, никой не знае какви са надценките, кой какви комисиони е взимал. Същото е и при лекарствата – в една болница аспиринът е 0.30 лв., в друга 1.30 лв. Как става това? Всичко това финансова реформа ли иска? Не. Но никой явно не желае да влиза в тези проблеми и да им търси решенията. - Експертните групи могат да са от полза и да се произнесат едва когато се представи нещо задълбочено. Министерството освен да каже какви промени иска, да каже и какви проблеми е видяло, на какво стъпват предложенията, да даде аргументи, обосновка. Да каже – ето ви данните, от които направихме изводите си. Тогава да потърси съвет на прав път ли е. Експертите трябва да имат база. Поисках да чуя аргументите на работната група, подготвила двата проекта. Не се получи, никой не знае кой е направил тези проекти, откъде ги е извадил и на базата на какви данни. Извикал си външни експерти, ами срещни ги с твоите, да се видят и да разговарят. Нямаше такова нещо. Да не казвам, че ако министерството държеше особено на мнението на тези хора, които събра, можеше поне веднъж да удостои заседанията с присъствието ако не на министър, поне на някой от неговите заместници. Никой от тях не дойде.", "date": "2018.12.04", "title": "Мими Виткова: Здравната система се върти в параграф 22"}
{"url": "https://www.dnevnik.bg/analizi/2018/12/04/3356066_moralna_glutka_vuzduh_za_sofiia_ostavkata_na_g-ja/", "text": "Мисля, че това е единственото средство, за да се диша днес по-лесно в София: незабавна оставка на г-жа Фандъкова. Не шалове, маски и билети, а оставка. Морална глътка въздух, не друга. Мисля, че и мнозина други, които живеят в София, мислят същото. И го мисля не емоционално, макар че този текст е гневен, а съвсем рационално. Поради следните три аргумента. . Абсолютно нищо. Днешните мерки – откриването на буферни паркинги и въвеждане на \"зелен билет\" – са всъщност мерките, които общината гласува през януари 2018 г. Това не са нови или превантивни мерки, а вече старите и доказано неефективни опити за ограничаване на нещо, което все повече прилича на екологична катастрофа. Въпреки че през май 2017 г. е гласувана програма от 200 страници (!) за борба с мръсния въздух – изпълнението на която програма би трябвало да се отчита на всеки три месеца – всичко е само на хартия. . Добре, но понеже хората няма да се превъзпитат сами, за да настъпи тази промяна, трябва да се направят две неща: да се ограничи с наредби и санкции използването на определен вид вредни автомобили и определен вид вредни горива за отопление, както и да се даде реална алтернатива на тези, които биват ограничавани – т.е. друг транспорт и други достъпни горива. Нито едното е направено, нито другото. И няма да бъде направено, защото никой – нито управляващите, нито опозицията – не е толкова безумен, за да стресира преди избори потенциалния си електорат. Този електорат, на който се осигурява социален комфорт за правене на безобразия, между другото, не е съставен само от роми, както ни се внушава. И този електорат не живее само в квартал \"Красна поляна\". Нали от общината не си представят, че сто или двеста роми могат да запалят толкова голям огън между т.нар. Виетнамски общежития, че да окадят цяла София. В този електорат влизат и огромен брой хора, които разбират, че има проблем, имат възможност да действат по други начини и съвсем съзнателно не го правят. Че горенето на отпадъци в покрайнините и гетата трябва да бъде радикално прекратено – трябва; но трябва най-сетне да се засегне и краткосрочният комфорт на онзи вид българи, които спокойно смятат, че могат да живеят и сами за себе си. Не, не могат. Живеенето в град е преди всичко солидарно живеене и според принципа, че полезното за мен не трябва да е вредно за друг. . Тази местна власт през последната година обаче се делегитимира и загуби авторитета си до такава степен, че дори и да иска, вече не може да поведе никаква социална промяна, камо ли такава, която би засегнала комфорта на нейния електорат. Напълно лишена от доверие, единственото, което тази власт е обречена да прави до тъжния край на мандата си, е да вдига социален прахоляк. Та така, морална глътка въздух, г-жо Фандъкова, докато се намерят други, които да решават проблемите на София вместо Вас. Което ме навежда и на последното в този текст: къде са \"Зелените\" в тази ситуация, много по-важна от лифтовете на Пирин и Витоша? Къде е \"Демократична България\"? С добронамерено учудване чета в анализ: постигнали са възходящ тренд. Ще постигнете наистина възходящ тренд не когато се занимавате с радостите си от помръдването на електоралната стрелка – която, между другото, е помръднала повече заради трусовете в цялото общество, отколкото заради друго – а когато сте там, където трябва да бъдете. ", "date": "2018.12.04", "title": "Морална глътка въздух за София – оставката на г-жа Фандъкова"}
{"url": "https://www.dnevnik.bg/razvlechenie/2018/12/04/3356044_muzikata_na_prins_shte_ojivee_na_golemiia_ekran/", "text": "Universal Pictures са придобили правата за едни от най-големите хитове на Принс, които ще послужат за основа на бъдещ мюзикъл, пише \"Гардиън\", позовавайки се на \"Варайъти\". Наследниците на певеца са преговаряли с няколко студиа за същия проект. Вече са започнали срещи между сценаристи и продуценти, които трябва да определят в каква посока ще тръгне проектът. Някои източници твърдят, че филмът от 1984 г. Purple Rain, в който Принс играе главната роля, е биографичен, така че мюзикълът се нуждае от по-оригинална режисура. Новината идва няколко месеца след като \"Mamma Mia! Отново заедно\" спечели почти 400 млн. долара, с което последва успеха на оригиналния филм. Годината беше успешна за и за друг мюзикъл - \"Роди се звезда\" с Брадли Купър направи над 350 млн. долара на световния бокс офис. А \"Бохемска рапсодия\" се превърна в най-печелившия музикален биографичен филм за всички времена с 534 млн. долара до момента. През 2019 г. се очаква да излезе и биографичната драма за Елтън Джон Rocketman с Терън Егертън в главната роля. Следващата година по кината ще се появи и дългоочакваната филмова версия на мюзикъла \"Котките\", в който си партнират Тейлър Суифт, Айдрис Елба, Иън Маккелън, Джуди Денч и Джейсън Деруло.  Албумите на Принс са отбелязали продажби в размер над 100 млн. копия. Певецът,  който почина през 2016 г. на 57-годишна възраст , е носител на 8 награди \"Грами\", както и на един \"Оскар\" за оригинална музика към филма Purple Rain. Тази година беше потвърдено и че Ейва ДюВернай ще направи документален филм за Принс от няколко части за \"Нетфликс\".", "date": "2018.12.04", "title": "Музиката на Принс ще оживее на големия екран"}
{"url": "https://www.dnevnik.bg/sviat/2018/12/04/3356061_protivnicite_na_upravliavashtite_v_rusiia_veche_sa/", "text": "Броят на руснаците, които се отнасят отрицателно към оглавяваната от премиера Дмитрий Медведев \"Единна Русия\", и тези, които я одобряват, почти се е изравнил. Това сочат данни от проучване на центъра \"Левада\", публикувани от в. \"Ведомости\" и цитирани от РБК. За поддръжници (отнасящи се \"изцяло положително\" или \"по-скоро положително\", са се обявили 47% от респондентите, а противниците (отговорили \"по-скоро отрицателно\" или \"изцяло отрицателно\") са 44 на сто от тях. Сред поддръжниците на президента Владимир Путин (който някога оглавяваше \"Единна Русия\") 65% оценяват партията, сред онези, които не го одобряват, отрицателно са отговорили 83%. Най-силно неодобрение в Москва Над една трета (38%) от респондентите казват, че \"Единна Русия\" е претърпяла поражение на местните и губернаторски избори през септември. Данните на \"Левада\"  сочат , че най-голямо е неодобрението към \"Единна Русия\" сред висшистите (49%), а е по-малко при респондентите с професионално (46%) и средно или по-ниско (37%) образование. В Москва то достига 55%, а в по-малките населени места намалява, но дори в градовете до 100 хил. жители и селата не пада под 40%. \"Най-ниската точка\" За \"Ведомости\" зам.-секретарят на генералния съвет на партията Евгений Ревенко казва, че партията е стигнала най-ниската точка на рейтинга си. Той обяснява това с факта, че по време на вота е била важна битката на личности, а не партийната принадлежност. По-рано секретарят на съвета Андрей Турчак каза, че резултатите се дължат и  на непопулярната пенсионна реформа , както и на редките срещи на кандидати с жители. \"Партийците се надяват, че най-ниската точка вече е достигната\", отбелязва  \"Ведомости\" . Директорът на \"Левада\" Лев Гудков обаче обяснява за вестника, че рейтингът на партията намалява отдавна \"постепенно, бавно и равномерно\", като влошаването на общата ситуация в страната се прехвърля към ръководството и партията.", "date": "2018.12.04", "title": "Противниците на управляващите в Русия вече са почти колкото привържениците"}
{"url": "https://www.dnevnik.bg/evropa/2018/12/04/3356079_premierut_na_italiia_obeshta_nov_bjudjet_prez/", "text": "Премиерът на Италия Джузепе Конте обеща нов бюджет \"през следващите часове\" в опит да бъде избегната наказателната процедура срещу страната му, предаде \"Франс прес\". \"Целта ми е да избегнем  налагането на наказателна процедура срещу Италия , която ще засегне страната ни, но може да засегне и Европа. На път съм да представя предложение, което ЕС не би могъл да не вземе под внимание. Това ще стане през следващите часове\", каза той в интервю днес за италианския всекидневник \"Авенире\". Предложението \"няма по никакъв начин да компрометира интересите на италианците, нито планираните реформи. Имам няколко предложения за икономическото влияние на \"квота 100\" (пенсионната реформа с ранно пенсиониране, бел.ред.) и гражданския доход. Това може да ми предостави поле за маневриране, което да използвам в преговорите с ЕС\", добавя той. Конте отказа да посочи конкретни цифри, като обясни, че за да могат преговорите да напредват, трябва да има резервен план. Въпреки това той даде да се разбере, че целта му не е била да свали равнището на бюджетния дефицит под 2 процента от брутния вътрешен продукт (БВП). Еврокомисията  отхвърли на 23 октомври проектобюджета  на Италия, който предвиждаше бюджетен дефицит от 2.4 процента от БВП - доста над очакваната цифра. /БТА", "date": "2018.12.04", "title": "Премиерът на Италия обеща нов бюджет \"през следващите часове\""}
{"url": "https://www.dnevnik.bg/biznes/2018/12/04/3356078_junilivur_zavurshi_sdelkata_po_pridobivaneto_na/", "text": "Международната компания за храни \"Юниливър\" (Unilever) обяви, че е приключила придобиването на сладоледите \"Дени\" (Denny). За сделката се разбра през юли, а през октомври Комисията за защита на конкуренцията разреши сделката. Компанията е основана през 1993 година от предприемачите Цветан Цветанов и Румен Данчев. Тя има фабрика във Велико Търново и дистрибуция в цялата страна. Към края на 2017 г. има сто служители и приходи от 6.2 млн. евро.  Българското подразделение сладоледи на \"Юниливър\" и сладоледи \"Дени\" ще оперират заедно в бъдеще, като управляващ директор на новото подразделение ще бъде Цветан Цветанов. ", "date": "2018.12.04", "title": "\"Юниливър\" завърши сделката по придобиването на сладоледите \"Дени\""}
{"url": "https://www.dnevnik.bg/sport/2018/12/04/3356083_antuni_djoshua_e_gotov_da_se_bie_s_uaildur_ili_fjuri/", "text": "Световният шампион по бокс в четири от версиите в тежката категория Антъни Джошуа изрази готовност да се изправи на ринга срещу  Дионтей Уайлдър или Тайсън Фюри . Британският боксьор държи поясите на Световната боксова асоциация (WBA), Международната боксова федерация (IBF), Световната боксова организация (WBO) и Международната боксва организация (IBO) и вече обяви целта си да стане първият абсолютен световен шампион. За целта той трябва да спечели и пояса на Световния боксов съвет (WBC). Най-ценният пояс в тежката категория е притежание на Уайлдър. През  уикенда Бронзовият бомбардировач защити титлата си, след като завърши наравно с Фюри . Джошуа коментира в социалните мрежи изказване на Уайлдър, в което американецът казва, че е готов двамата да се срещнат през 2019 г. \"Какво отне на този глупак толкова много време, за да го реши. Нима ние не казахме, че сме заинтересовани да има такъв бой. Както и да е, поздравления за Фюри! Всички казаха, че си свършен за бокса, но ги опроверга. Аз съм готов да ти дам възможност в един честен бой. Бих дал и на двама ви\", написа Джошуа в социалните мрежи. Преговори за мач между Джошуа и Уайлдър се водеха няколко пъти през годината. Темата стана актуална, след като през март британецът победи Джоузеф Паркър и спечели пояса на WBO, с което направи първа крачка към обединяването на всички титли. В крайна сметка преговорите между щабовете на Уайлдър и Джошуа пропаднаха. Самият Уайлдър изрази готовност отново да се изправи срещу Фюри. В договора между двамата има записана клауза за реванш, но Циганският крал вече изрази  скептичното си мнение, че такъв ще се проведе . Неразрешеният казус между двамата боксьори на този етап отлага и евентуален мач между Джошуа и шампиона на WBC. Британецът ще проведе следващия си мач през март 2019 г., но не се знае кой ще бъде негов съперник. Той трябва да започне да защитава четирите си пояса. Официален претендент за титлата на IBF е  Кубрат Пулев .", "date": "2018.12.04", "title": "Антъни Джошуа е готов да се бие с Уайлдър или Фюри"}
{"url": "https://www.dnevnik.bg/sviat/2018/12/04/3356075_cipras_i_putin_shte_obsudiat_gruckiia_variant_za/", "text": "Въпросът, свързан с газопровода \"Турски поток\", ще бъде обсъждан по време на посещението на гръцкия премиер Алексис Ципрас в Русия на 7 декември. Това заяви посланикът на Русия в Гърция Андрей Маслов, цитиран от ТАСС и БТА. Ципрас ще е в Москва на 7 декември след заседание на смесената руско-гръцка комисия за икономическо, индустриално и научно-техническо сътрудничество. Според първия зам.-министър на външните работи Йоргос Катрунгалос това води към \"пълно възстановяване\" на двустранните отношения, \"преминали през изпитания в последно време\" на фона на  скандал с руски дипломати  и последвал  спор за Атон , усложнил се около спора между  Вселенския патриарх  и Руската православна църква. \"От самото начало имаме интерес към разширяване на \"Турски поток\" на наша територия, при предварителното условие, разбира се, че няма възражения от Европейската комисия\", казва Катрунгалос, цитиран от гръцки медии и РИА \"Новости\". През ноември Ципрас заяви, че Гърция активно агитира Брюксел за продължаване на строителството на \"Турски поток\" през турско-гръцката граница, посочва ТАСС. Гърция или България В края на миналата седмица  \"Газпром\" прояви интерес към мощности  в бъдещия газопровод между границите на България с Турция и Сърбия, чието изграждане е регламентирано в обновената енергийна стратегия, приета в петък. \"Втората тръба на \"Турски поток\" ще мине през България,\" каза тогава енергийният министър Теменужка Петкова, а премиерът Бойко Борисов  заговори за \"Български поток\" . Руският енергиен гигант същевременно обясни в коментара си, че решението дали компанията да подаде обвързваща оферта ще зависи от условията, които ще обяви \"Булгартрансгаз\". \"Турски поток\", чийто морски участък бе тържествено открит от Путин и турския му колега Реджеп Тайип Ердоган с видеоконферентна връзка, има два възможни маршрута за доставки в Европа по втората си тръба. Според в. \"Комерсант\" обаче  тя ще мине през България . Въпросът за възможното включване на Гърция към втората линия на \"Турски поток\" ще бъде обсъден в Москва и \"си струва да се отбележи повишеният интерес\" на гръцкото ръководство към включването в този проект, каза Маслов в специално  интервю  за ТАСС. Той добави, че се проучват всички възможни варианти за продължаване на газопровода \"Турски поток\". И посланик Маслов описва и двата евентуални маршрута - \"продължение през територията на Гърция, обаче втората тръба може да мине и на север през България, Сърбия, Унгария\". \"Подчертавам, че проектът трябва да се осъществи в рамките на евросъюза. За осъществяването му ни трябва гаранция от евросъюза. Не искаме да повторим съдбата на \"Южен поток\", продължава Маслов.", "date": "2018.12.04", "title": "Ципрас и Путин ще обсъдят \"гръцкия\" вариант за \"Турски поток\" в петък"}
{"url": "https://www.dnevnik.bg/bulgaria/2018/12/04/3356084_kratki_novini_jena_oglavi_voenen_sud_za_pruv_put/", "text": "Скоростта по кварталните улици в Пловдив ще бъде ограничена на 30 км/ч В няколко квартала в Пловдив се въвежда ограничение на скоростта от 30 км/ч. То ще важи за малките улици, а изключения ще се правят само за големите булеварди и главните улици, съобщава БНТ. Ограничението ще влезе в сила през 2019 г. след приемане на новия Генерален план за движение в града. Общината е стигнала до крайната мярка, за да се намалят пътните произшествия с пешеходци. Целта е в гъсто населените жилищни зони, където има детски учебни заведения и паркове, скоростта на движение да бъде намалена до 30 км/ч, като в началото на улиците ще се поставят ограничителни табели. Жена оглави военен съд за пръв път  Полк. Мадлен Димитрова-Гебрева беше избрана с пълно единодушие за председател на Военния съд в София. Тя беше номинирана от всички свои колеги от военния съд. Гебрева коментира и предложението за законодателна промяна, което предвижда военните съдилища да разглеждат дела по престъпления, извършени от полицаи. Според нея полицейската престъпност изчезва, но въпреки това, ако се направи промяната, тогава натовареността на военните съдилища ще се увеличи. Тя заяви, че намаляването на първоинстанционните военни съдилища от три на един няма да доведе до нищо добро.", "date": "2018.12.04", "title": "Кратки новини: Ограничава се скоростта на колите в кварталните улици на Пловдив"}
{"url": "https://www.dnevnik.bg/tehnologii/2018/12/04/3356065_snimka_na_denia_opasno_blizka_sreshta_s_asteroid/", "text": "Вчера сондата  OSIRIS-REx на НАСА се приближи максимално близо до астероида Бену  и даде началото по същество на едногодишната си мисия, по време на която ще вземе проби от него, които ще върне на Земята през 2023 г. Американската космическа агенция разпространи днес кадри на астероида, направени на 80 км от повърхността му. Те представляват серия от снимки, които сондата е направила при една пълна обиколка на Бену, която е продължила малко повече от 4 часа. Астероидът е с диаметър 500 метра.", "date": "2018.12.04", "title": "Снимка на деня: Опасно близка среща с астероид"}
{"url": "https://www.dnevnik.bg/razvlechenie/2018/12/04/3355793_koi_obicha_kokimoto/", "text": "Днес в 19.00 ч. Калоян Илиев-Кокимото открива нова изложба в градското пространство Gifted Sofia, в което предлага на посетителите да се запознаят с творческото му алтер его и да го заобичат. В You Love Kokimoto основно действащо лице е въображаемият образ на Кокимото - едно \"трагично същество между котка и човек, изглеждащо като антигерой от комиксите\", както пише в събитието във \"Фейсбук\". Пред \"Дневник\" Калоян Илиев-Кокимото подчерта, че изгражда фикционалния образ от 2005 г. и първоначалната идея на изложбата е била да се проследи развитието на този персонаж. Но произведенията с него са се оказали прекалено много за капацитета на пространството на Gifted Sofia, така че изложбата ще представи селекция от най-добрите превъплъщения на Кокимото през годините. На въпроса какво представлява Кокимото Калоян Илиев отговори: \"Това превъплъщение се превърна в мое алтер его, чрез което провокирам себе си и околните. Чрез него целя да се освободя от заблудите и комплексите си, представяйки се в пълния самоироничен блясък и стил, на който съм способен.\" Артистът нито за момент не се е чудил къде да осъществи изложбата, защото още с отварянето на Gifted Sofia е получил покана за изложба и дълго е обмислял проекта, който ще представи там. \"Повече от половината произведения в изложбата са създадени специално за това пространство, съобразени с духа на мястото. А той действа като свеж полъх на фона на остарелите галерийни практики в града\", коментира Калоян Илиев-Кокимото. Откриването на You Love Kokimoto е в 19.00 ч., а изложбата може да се разгледа до 4 януари.", "date": "2018.12.04", "title": "Кой обича Кокимото"}
{"url": "https://www.dnevnik.bg/sport/2018/12/04/3356080_surfistut_nikola_abadjiev_e_vtoriiat_bulgarin_sred/", "text": "Никола Абаджиев стана вторият български спортист със спонсорски договор с \"Ред бул\". 18-годишният сърфист последва примера на  парапланериста Веселин Овчаров  и се обвърза с австрийския концерн за енергийни напитки. Абаджиев се състезава предимно в  кайтсърфа , като коронната му дисциплина е strapless hawaiian (кайт с дъска за сърф без падове). В нея 18-годишният състезател е трикратен национален шампион от 2014 до 2016 г. Българинът има силни резултати в международни състезания. През 2015 г. той завърши трети в Master of the Ocean в Доминиканската република, въпреки че беше най-младият участник. Година по-късно Абаджиев остана девети в последния кръг от Световната купа в Дакла, Мароко, а през 2017 г. се класира девети в надпреварата Tarifa Strapless Kitesurf Pro. Като спортист на \"Ред бул\" Абаджиев ще представи България на най-големите състезания по кайтсърф в света от GKA Wave & Strapless Freestyle Tour. Честа практика на \"Ред бул\" е да спонсорира едни от най-добрите и талантливи състезатели в различни спортове. Компанията е най-активната по отношение на екстремните спортове. Сред известните спортисти на \"Ред бул\" са  шесткратният световен шампион във WRC Себастиен Ожие , двукратният носител на Големия кристален глобус в алпийските ски Аксел Лунд Свиндал, баскетболистът от НБА Антъни Дейвис и др. ", "date": "2018.12.04", "title": "Сърфистът Никола Абаджиев е вторият българин сред спортистите на \"Ред бул\""}
{"url": "https://www.dnevnik.bg/bulgaria/2018/12/04/3356110_edna_peta_ot_razhodite_na_domakinstvata_v_bulgariia_sa/", "text": "През 2017 г. средният разход на едно българско домакинство за храна е бил 19.2% от общия му бюджет. Това показват данните на Евростат. По този показател страната се нарежда на четвърто място в Европейския съюз. Средният показател на ЕС е 12.2 на сто. На първо място е Румъния, където 27.8% от разходите на домакинствата отиват за храна. Следват Литва с 21.6% и Естония с 20.3 на сто. Първите четири държави в класацията запазват позициите си и от 2016 г. На дъното е Великобритания, където по това перо от семейния бюджет се отделят 8.2%. Люксембург, Ирландия и Австрия са другите държави, в които разходите за храна са под 10% от заработеното. През 2017 г. България е на последно място в ЕС по разходи за дрехи и обувки. Едва 3.2% от семейния бюджет е отивал по това перо, уточнява Евростат. Естония и Португалия са лидери по този показател, съответно със 7% и 6.2 на сто.", "date": "2018.12.04", "title": "Една пета от разходите на домакинствата в България са за храна, твърди Евростат"}
{"url": "https://www.dnevnik.bg/razvlechenie/2018/12/04/3356067_edi_murfi_stana_bashta_za_deseti_put/", "text": "Американският актьор и комик Еди Мърфи стана баща за десети път. Годеницата му Пейдж Бъчър роди момченце, съобщи сайтът USA Today. 57-годишната звезда и 39-годишната му половинка са кръстили детето Макс Чарлс Мърфи. Родено е на 30 ноември 2018 г. и средното му име е в памет на по-големия брат на актьора, комика Чарли Мърфи, който почина от левкемия миналата година. Мърфи и австралийският модел са заедно от 2012 г. Макс е тяхно второ дете. Дъщеря им Изи Уна Мърфи ще навърши две години през май следващата година. Най-големият син на актьора се казва Ерик (1989 г.) и е дете от тогавашната му приятелка Полет Макнийили. Следващият е Крисчън (1990) от приятелката му Тамара Хууд. След това Мърфи има дълготрайна връзка с Никол Мичъл, за която се жени през 1993 г. и от брака им се раждат пет деца: Бриа, Майлс, Шейн, Зола и Бела. Развеждат се през 2006 г. Комикът има връзка след това със звездата от \"Спайс гърлс\" Мелани Браун, която забременява и на 46-ия му рожден ден през 2007 г. ражда дъщеря на име Ейнджъл Айрис Мърфи Браун. През 2008 г. той обменя брачни обети с филмовата продуцентка Трейси Едмъндс на символична церемония в Бора Бора, която обаче след това двамата решават да не узаконяват в брак.", "date": "2018.12.04", "title": "Еди Мърфи стана баща за десети път"}
{"url": "https://www.dnevnik.bg/citat_na_deniia/2018/12/04/3356102_citat_na_denia_ako_biah_terminator_shtiah_da_unishtoja/", "text": "Това каза актьорът и бивш губернатор на Калифорния Арнолд Шварценегер на климатичния форум COP24 в Катовице, цитиран от \"Ройтерс\". Той обясни пред участниците, че според него американските политици все още са готови да спазват Парижкото споразумение независимо от обявените от президента Доналд Тръмп намерения. \"Всеки път, когато говорите за Америка, сте прави, като казвате, че ръководството във Вашингтон е малко назад, но грешите, ако казвате, че Америка е излязла от Парижкото споразумение\", каза още Шварценегер. Според него щатски и местни представители от САЩ трябва да се включат на конференцията догодина. \"И ако го направите, обещавам - ще се върна\", завърши Шварценегер, като използва най-известната си реплика от \"Терминатор\".", "date": "2018.12.04", "title": "Цитат на деня: Ако бях Терминатор, щях да унищожа изкопаемите горива"}
{"url": "https://www.dnevnik.bg/evropa/2018/12/04/3356115_izborut_na_generalniia_sekretar_na_evrokomisiiata_e/", "text": "Омбудсманът на ЕС Емили О'Райли разпространи становище, в което заявява, че изборът на новия генерален секретар на Европейската комисия  Мартин Зелмайер  е незаконен, предаде БТА. Отговорът на eврокомисията в нашето разследване не предлага нови данни и не променя нашите изводи, основани на проверка на документи на комисията, се посочва в становището. \"Разследването ни показа подробно как назначаването на Зелмайер не е по законодателството на ЕС и по правилата на комисията. В следващите месеци ще приключим разследването\", добавя О'Райли. Зелмайер беше назначен след изненадващата оставка на предшественика си Александер Италианер. Това назначение  предизвика разследване  и  на Европейския парламент , който впоследствие заяви, че става дума за действие, наподобило преврат, което \"разтегля и дори прекрачва границите на закона\". Въпреки това евродепутатите отхвърлиха възможността да поискат Зелмайер да се оттегли. Вместо това те препоръчаха  еврокомисията  да извършва по-прозрачни назначения занапред.", "date": "2018.12.04", "title": "Изборът на генералния секретар на еврокомисията е незаконен, реши омбудсманът на ЕС"}
{"url": "https://www.dnevnik.bg/sviat/2018/12/04/3356123_prez_kerchenskiia_protok_otnovo_preminavat_turgovski/", "text": "Украйна обяви, че движението на търговски кораби през Керченския проток е възобновено, предаде \"Асошиейтед прес\", като се позова на украинския министър на инфраструктурата Володимир Омелян. Омелян, който миналата седмица обвини Русия, че е блокирала достъпа на украински търговски кораби през Керченския проток, заяви днес, че пристанищата Бердянск и Мариупол са  \"частично разблокирани  благодарение на решителната реакция на международната общност\". \"Да, пристанищата Бердянск и Мариупол са частично разблокирани. Плавателни съдове се движат... през Керченския проток към украинските пристанища. Движението е частично възстановено\", каза министърът, цитиран от \"Ройтерс\". Русия обаче продължава да твърди, че въобще не е блокирала движението на плавателни съдове през Керченския проток и че евентуални смущения в трафика се дължат на лошите атмосферни условия, отбелязва АП. \"Преди два дни движението там бе спряно заради бурния вятър и много силното течение, което създаваше опасност за корабоплаването, но след като времето се нормализира, всичко беше възобновено. Това е обичайна световна практика и тук няма нищо извънредно\", поясни вчера говорителят на Кремъл Песков, цитиран от ТАСС. Напрежението между Русия и Украйна  ескалира  след инцидента на 25 ноември, когато  руската брегова охрана откри огън и задържа  в Керченския проток край Крим три украински военни кораба, които плавали към Азовско море, и техните екипажи.", "date": "2018.12.04", "title": "През Керченския проток отново преминават търговски кораби, обяви Украйна"}
{"url": "https://www.dnevnik.bg/politika/2018/12/04/3356128_volia_shte_sezira_cacarov_zaradi_izkazvane_na_emil/", "text": "Партия \"Воля\" ще сезира главния прокурор Сотир Цацаров заради изказване на депутата от \"Обединени патриоти\" и председател на парламентарната комисия за борба с контрабандата Емил Димитров. От политическата сила уточняват, че повод за реакцията им е неговото участие в предаването \"Още от деня\" по БНТ вчера. В изпратена до медиите позиция \"Воля\" посочва, че Димитров е заявил в прав текст, че на пазара на горивата има субекти, над които е разпънат чадър. \"Има двама крупни контрабандисти в България, които в момента направиха бурен възход на дейността си, но това не може да стане без тези, които ги наблюдават, да се правят, че не ги виждат\", цитират от \"Воля\" изказването му. От партията питат дали Димитров е сезирал главния прокурор за информацията, която има, а ако не е – защо. \"В изказването му няма и капка съмнение, което означава, че разполага с достатъчно факти\", пише още в позицията на \"Воля\". \"Да имаш такива данни и да бездействаш или да си мълчиш, те прави слуга на картела\", заяви лидерът на \"Воля\" и зам.-председател на Народното събрание Веселин Марешки. \"Воля\" обмисля да издигне Румен Радев за кмет на София Партията вече е провела и първото работно съвещание, на което е обсъждана кандидатурата на политическата сила за кмет на София на предстоящите догодина местни избори. Сред коментираните имена са били това на омбудсмана Мая Манолова и на президента Румен Радев. \"Според социолозите той е с много висок рейтинг. Така че не би трябвало кметската надпревара да го изплаши. Този пост дава много правомощия и тъкмо ще свърши нещо реално за народа\", коментира Марешки.", "date": "2018.12.04", "title": "\"Воля\" ще сезира Цацаров за споменати от Ревизоро крупни контрабандисти на горива"}
{"url": "https://www.dnevnik.bg/bulgaria/2018/12/04/3356132_evgeni_krusev_podava_ostavka_kato_zam-kmet_po/", "text": "Зам.-кметът по транспорта и строителството на София Евгени Крусев обяви, че ще подаде оставка. На извънреден брифинг той уточни, цитиран от агенция \"Фокус\", че му предстои да получи обвинение от прокуратурата за изпълнението на ремонта на ул. \"Граф Игнатиев\" и това е причината да се оттегли от поста си. \"Считам, че най-отговорната и мъжка позиция в случая е да си подам оставката, за да може разследващите да си свършат изцяло работата\", казва Крусев. Вчера пред \"Нова телевизия\" той е потвърдил, че има призовка от прокуратурата, но не като обвиняем, а като свидетел. На брифинга днес, цитиран от агенция \"Фокус\", той отказа повече подробности с аргумента, че следващия вторник ще дава показания в следствения арест на бул. \"Г.М. Димитров\". За започналата  проверка на прокуратурата съобщи  главният архитект на София Здравко Здравков в интервю за Би Ти Ви в края на октомври. От думите му се разбра, че повод за нея е съмнение за опорочаване на обществената поръчка, с която за изпълнител на ремонта бе избрана фирмата \"Джи пи груп\" с оферта от 24 млн. лева. Възложител на търга бе Евгени Крусев. Обществената поръчка е оспорвана. От нея е отстранен участник, който е предложил различна от заложената в проекта и  фигурираща в офертите на други компании  виброизолационна подложка. След като \"Джи пи груп\"печели поръчката, е решено под релсите да се сложи подложката, предложена от отпадналия участник. Решението за тази промяна на подложката е взето от експертния съвет към главният архитект и е подписано от Крусев. За случая се разбра  от репортаж на Би Ти Ви по сигнал на организацията \"Спаси София\" . В обяснения след това Крусев обвини автора на проекта - Румен Борисов, че е заложил неподходящи подложки. Това било установено от строителната фирма и общинското предприятие \"Столичен електротранспорт\" преди началото на ремонта. Впоследствие Борисов отказал да промени проекта си, защото според него само подложката, която е предвидил ще изолира вибрациите от движението на трамвая. \"Ако съм бил подведен от проектант или друг участник в целия процес, се надявам прокуратурата да го установи\", казва Крусев по време на днешната пресконференция. Освен прокуратурата процедурата се проверява и от дирекция \"Вътрешен одит\" в Столичната община, която беше възложена от кмета на София Йорданка Фандъкова. Управляващия орган към Министерството на регионалното развитие и благоустройството  също проверява ремонта . Крусев бе назначен на поста през 2016 г., когато предшественикът му Любомир Христов подаде оставка след репортаж на \"Нова телевизия\" за обществена поръчка за ремонти на спирки на градския транспорт.", "date": "2018.12.04", "title": "Евгени Крусев обяви, че ще подаде оставка като зам.-кмет по транспорта на София"}
{"url": "https://www.dnevnik.bg/sport/2018/12/04/3356122_samsung_ostava_glaven_sponsor_na_olimpiiskite_igri_do/", "text": "Самсунг\" и Международният олимпийски комитет (МОК) потвърдиха, че продължават партньорството си. Южнокорейската технологична компания ще остане главен спонсор на олимпийските игри включително до летния форум в Лос анджелис през 2028 г. \"Заедно сме способни да се свържем и да вдъхновим олимпийските спортисти и феновете по света. Очакваме с нетърпение да работим със \"Самсунг\" за изграждането на дигиталното бъдеще на олимпийските игри\", каза президентът на МОК Томас Бах на церемония в Сеул. \"Самсунг\" се включи като местен спонсор за летните игри в Сеул през 1988 г., а от 1998 г. е сред основните компании, които финансират най-големия спортен форум. Технологичната компания е един от 14-те главни спонсори на олимпийските игри, сред които са още \"Кока кола\", \"Алибаба\", \"Атос\", \"Бриджстоун\", Dow, \"Дженерал електрик\", \"Интел\", \"Омега\", \"Панасоник\", Procter & Gamble, \"Тойота\", \"Виза\" и \"Алианц\".", "date": "2018.12.04", "title": "\"Самсунг\" остава главен спонсор на олимпийските игри до 2028 г."}
{"url": "https://www.dnevnik.bg/politika/2018/12/04/3356147_protest_shte_iska_stolichna_obshtina_da_vzeme_merki/", "text": "Протест \"Дишай\" срещу замърсяването на въздуха в София е обявен за 12.30 в сряда пред сградата на Столичната община. Той е организиран от граждани и е подкрепен от партия \"Зелените\" и обединението \"Демократична България\", в което участват още ДСБ и \"Да, България\". Организаторите на протеста искат общината да вземе мерки срещу замърсяването на въздуха, което се случва всяка зима.  Едно от исканията им е Столичната община официално да признае проблема и кметът да си изпълни обещанието за \"зелен билет\" - в дните със стойности на ФПЧ и други замърсители над нормата от 50 μg/m3 билетът за градски транспорт да се намали на 1.00 лв., а в дните със стойности над 150 μg/m3 градският транспорт да бъде безплатен. Друго искане е в дните с наднормено замърсяване да се пуснат повече коли на градския транспорт на по-кратки интервали и да се въвеждат ограничения за ползването на лични автомобили, за допустимия брой пътници в един автомобил, както е записано в закона за качеството на атмосферния въздух. Предлага се Столичната община да спре раздаването на помощи за енергийно бедните във вид на дърва и брикети, а да се заменят с помощи към сметката за ток. Отоплението с нискокалорийни въглища, дърва с висока влажност, пластмаси, гуми, дрехи втора употреба и други отпадъци и замърсители да се ограничи в най-кратки срокове. Междувременно да се възстанови и разшири общинската система от измервателни станции, пише още в призива за протеста във фейсбук. При неприемането на тези мерки организаторите призоват за оставка за ръководството на общината. Те приканват към протест и други градове, където през зимата трудно се диша. В по-дългосрочен план наложително те смятат, че трябва да се спре изграждането на инсталация за изгаряне на отпадъци в София, да има по-засилено развиване на мрежите на градския и на велосипедния транспорт, да се увеличат зелените площи и да се прекрати практиката за тяхното застрояване.", "date": "2018.12.04", "title": "Протест ще иска Столичната община да вземе мерки срещу замърсяването на въздуха"}
{"url": "https://www.dnevnik.bg/evropa/2018/12/04/3356151_finansovite_ministri_na_es_ne_se_sporazumiaha_za/", "text": "Финансовите министри на ЕС се споразумяха да дадат нови правомощия на спасителния фонд на еврозоната (ESM), но забавиха решенията за бюджет за еврозоната и за схема за гарантиране на депозити, след като не успяха да постигнат споразумение по тези два въпроса, предаде \"Ройтерс\". Министрите обсъдиха задълбочаването на икономическата интеграция на 19-те страни, използващи еврото, за да подготвят валутния съюз за следващата потенциална криза. Но след година на преговори и борба с различни политически трудности остана само малка част от първоначалната амбиция, защитавана от френския президент Еманюел Макрон. \"Договорихме се да засилим ролята на ESM, за да подкрепим превенцията на кризи и способностите за намиране на решения в еврозоната\", каза председателят на Еврогрупата Мариу Сентену. Две от идеите – за отделен бюджет на страните от еврозоната и за Европейска схема за гарантиране на депозитите (EDIS) – се оказаха твърде спорни и ще продължат да се обсъждат. В случая с EDIS недоверието сред страните от еврозоната е толкова голямо, че те не успяха да се споразумеят за пътна карта за започване на политически преговори, както поискаха лидерите на ЕС. \"Новините тук са, че ще създадем работна група на високо ниво с мандат да работи по следващите стъпки и да докладва през юни 2019 г.\", посочи Сентену. Идеята на Макрон за голям бюджет на еврозоната със стотици милиарди евро, финансиран от специални данъци и национални вноски, с който да се стабилизира валутният съюз в случай на криза, също не се осъществи. Министрите заявиха, че ако лидерите на ЕС поискат на 14 декември, те са готови да работят по  френско-германското предложение  за бюджет на еврозоната за по-голяма \"конкурентоспособност и конвергенция\" на икономиките от валутния съюз, който ще бъде част от бюджета на ЕС. Размерът му ще бъде определен от лидерите. Много по-лесно беше постигнато споразумение за разширяване на отговорностите на Европейския механизъм за стабилност, спасителният пояс за страните от еврозоната, които са изправени пред сериозни дългови проблеми. Министрите се споразумяха да добавят нова функция към този механизъм - на кредитор от последна инстанция в случай на фалит на голяма банка, която се определя като системна за цялата еврозона.", "date": "2018.12.04", "title": "Финансовите министри на ЕС не се споразумяха за бюджет на еврозоната"}
{"url": "https://www.dnevnik.bg/kultura/2018/12/04/3356117_kubinski_artisti_biaha_arestuvani_predi_protest/", "text": "Таня Брухуера и няколко други кубински артисти бяха задържани в Хавана този понеделник, след като се опитаха да отидат на протест срещу правителствен указ, който ще ограничи креативността им и ще засили цензурата в културата в Куба, предаде \"Ройтерс\". Брухуера, най-известното име сред задържаните, е била арестувана малко след като е излязла от дома си сутринта, но преди да стигне до Министерството на културата, където артистите са възнамерявали да проведат протеста си срещу комунистическото правителство, твърди майка й, Архелия Фернандес, пред \"Ройтерс\". Пърформънс артистката е била освободена същата вечер, но веднага е отишла пред министерството, за да протестира срещу арестуването на своите колеги. \"Всичко, което мога да направя, е да покажа солидарност\", е написала Брухуера във фейсбук профила си в понеделник вечерта. Междувременно тя е публикувала своя снимка, на която носи тениска с надпис \"Не на Указ 349\". \"Ако ме задържат, ще направя гладна стачка\", заканила се е тя. Според Ирис Руис, актриса и координатор на кампанията срещу \"Указ 349\" през последните месеци, Брухуера е била задържана повторно в понеделник вечер. Въпросният указ е един от първите законодателни актове на Мигел Диас-Канел, откакто той наследи Раул Кастро, заемайки поста президент на Куба. Архелия Фернандес заяви пред \"Ройтерс\", че няма как да разбере къде е нейната дъщеря, защото по всичко личи, че мобилният й телефон е блокиран от държавните служби за сигурност. Кратките арести са стандартен отговор на опозиционните улични протести в държавата, която реагира остро на публичното несъгласие и смята всички несъгласни с управлението за платени наемници на САЩ, чиято задача е да подкопават работата на правителството. По принцип кубинските власти не коментират подобна полицейска активност. Преди влизането в сила на \"Указ 349\" този петък протестиращите решиха да засилят кампанията си с демонстрации през цялата седмица пред Министерството на културата, които включват поетични четения и пърформънси. Руис каза също, че съпругът й, поетът Амаури Пачеко, и други артисти са били задържани, след като са пристигнали заедно пред Министерството на културата в понеделник сутринта. Още трима артисти, за които е ясно, че са се отправили натам, не могат да бъдат локализирани. Сред тях е предводителят на кампанията Луис Мануел Отеро Алкантара. Предполага се, че те също са задържани. Мобилният телефон на Отеро Алкантара също, изглежда, е изключен. Малцина кубински артисти са се включили в протеста публично, но сред хората на изкуството се носи безпокойство. Указът притеснява и представители на западната дипломация на острова, пише \"Ройтерс\". А \"Амнести интернешънъл\" нарича указа \"утопичен изглед\". Според информация, публикувана на сайта на \"Амнести интернешънъл\", след влизането в сила на \"Указ 349\" на всички артисти в Куба, включително артистични колективи, музиканти и пърформънс артисти, ще им бъде забранено да осъществяват каквито и да било артистични акции в публични или частни пространства без одобрението на Министерството на културата. Частни лица или представители на бизнеса, които наемат артисти без одобрението на властите, ще могат да бъдат санкционирани, а артистите, които работят без разрешение, ще могат да бъдат санкционирани, техните материали ще могат да бъдат конфискувани или те ще бъдат глобявани. Според новия указ властите ще имат правото незабавно да спират пърформънси и каквито и да било артистични акции и да предлагат отмяна на вече дадено разрешително. А решенията ще могат да бъдат оспорвани единствено пред Министерството на културата.", "date": "2018.12.04", "title": "Кубински артисти бяха арестувани преди протест срещу правителствен указ"}
{"url": "https://www.dnevnik.bg/sviat/2018/12/04/3356121_sasht_ne_uspiavat_da_obiasniat_kakvo_tochno_sa/", "text": "За съветниците на американския президент Доналд Тръмп се оказа трудно да обяснят каква сделка е постигнал екипът му с  китайския му колега Си Дзинпин  по време на срещата на Г-20 в Аржентина, пишат \"Ройтерс\" и \"Блумбърг\". Тръмп каза след разговорите в края на миналата седмица, че  търговската война  между Съединените щати и Китай  на практика е замразена за 90 дни  и прилагането на допълнителни мита върху китайски износ за стотици милиарди долари се отлага с три месеца, за да бъде договорено конкретно търговско споразумение. Те трябваше да влязат в сила на 1 януари и да нажежат напрежението в търговската война, а САЩ да увеличат митата от 10 на 25 на сто. Разговорите на президентите и екипите им не произведоха документ на хартия, нито Пекин е потвърждавал каквато и да било сделка. Тръмп обяви постигането ѝ в \"Туитър\" и на следващия ден Белият дом не предостави никаква информация. Кога започват 90 дни В Пекин говорител на външното министерство отказа да коментира и твърдения на Тръмп в профила му, че  Китай ще \"намали и отмени\"  митата върху американски коли, които от юли тази година са на стойност 40 на сто (митата за останалия свят са 15%, а 25 пункта бяха добавени специално за САЩ като ответна мярка). Министърът на финансите Стивън Мнучин и икономическият съветник на Тръмп Лари Кудлоу дадоха да се разбере, че \"на този етап\" става дума за \"анажименти\", които \"не са непременно търговска сделка\". Предполага се обаче, че договореното ще се \"разгледа и вероятно ще се приложи\" по думите на Кудлоу, който говори на брифинг в Белия дом, пише \"Блумбърг\". Кудлоу първоначално заяви, че китайците имат 90 дни след 1 януари, за да направят \"структурни промени\" в области като интелектуалната собственост, технологичните трансфери и други въпроси. По-късно обаче Белият дом го поправи - става въпрос за 90 дни след събота, 1 декември. Автомобили и земеделски продукти Според Мнучин съществува разбирането, че \"споразумението между двамата президенти ще се превърне в истинско споразумение в следващите 90 дни\". \"Вярвам на думата на президента Си... Но трябва да изпълнят ангажимента си.\" Министърът оценява този ангажимент на 1.2 трлн. долара - на тази стойност според Белия дом ще са продуктите, които Китай допълнително ще внася от САЩ. Вчера в \"Туитър\" Тръмп обяви и че Китай се е съгласил \"незабавно\" да започне да купува повече земеделски продукти от САЩ.\" Нито това, нито автомобилите обаче изрично се споменаваха в изявленията след вечерята на Г-20. Попитан защо не става дума за американските коли, ако има подобна договореност, Кудлоу е настоял, че не е вярно и те са записани, предава \"Блумбърг\". \"Не съм съгласен.\" Според администрацията на Тръмп Китай ще купува и \"много значимо\" количество енергийни, индустриални и други продукти - нещо, което Пекин не е споменавал. Белият дом твърди още, че Пекин е готов да одобри сделка между американския технологичен гигант \"Куалком\" и холандската NXP, блокирана, защото се налагаше тя да бъде разрешена от китайския регулатор, а това не се случи. Пекин не споменава подобно нещо, а самата \"Куалком\", цитирана от \"Ройтерс\", твърди, че няма намерение да опитва отново да сключи сделката за 44 млрд. долара.", "date": "2018.12.04", "title": "САЩ не успяват да обяснят какво точно са договорили Тръмп и Си"}
{"url": "https://www.dnevnik.bg/sport/2018/12/04/3356160_siti_moje_da_bude_izhvurlen_ot_shampionskata_liga/", "text": "Шампионът на Англия \"Манчестър сити\" е заплашен с изваждане от Шампионската лига през следващия сезон заради нарушаване на финансовия феърплей. Информацията е на британските \"Скай спортс\" и \"Дейли телеграф\", като се позовава на  разкритията на Football Leaks . \"Телеграф\" пише, че според УЕФА \"налагането на забрана за трансфери не е достатъчно наказание за клуба\". Преди три седмици от европейската футболна централа  обявиха готовност да отворят наново стари случаи  за нарушаване на финансовия феърплей, ако се появят нови доказателства. \"Единствено мога да обявя, че работим по случая. Разглеждаме ситуацията. Имаме отделен независим орган, който се е заел с разследването. Съвсем скоро ще имаме отговорите на въпросите какво ще се случи в този съвсем конкретен случай\", обяви президентът на УЕФА Александър Чеферин. Подобна санкция беше  наложена през март 2016 г. на \"Галатасарай\" . Тогава турският клуб беше изваден от евротурнирите за една година. По информация на германското списание Der Spiegel, което периодично публикува разкритията на Football Leaks, \"Манчестър сити\" е нарушил финансовия феърплей със 188 милиона евро през 2014 г. Собственикът на клуба шейх Мансур е обвинен, че покрива загубите със \"счетоводни хватки\". Твърди се, че \"гражданите\" заобикалят финансовия феърплей с изкуствено завишени спонсорски сделки със свързани и приближени до собствениците компании. \"Сити\" отрече обвиненията и обяви, че \"това е организиран опит да се нанесе удар по репутацията на клуба\". ", "date": "2018.12.04", "title": "\"Сити\" може да бъде изхвърлен от Шампионската лига заради финансовия феърплей"}
{"url": "https://www.dnevnik.bg/zdrave/2018/12/04/3356168_bolnica_signalizira_za_prerazhodi_ot_hiliadi_levove/", "text": "За пореден случай на пациенти, които не могат да бъдат изписани от болница, защото няма близки хора, които да ги приберат, а в същото време няма места в социалните домове, сигнализираха днес от болница \"Св. Георги\" в Пловдив. В момента в болницата са настанени двама такива пациенти, за единия от които до момента са изхарчени близо 11 хил. лв., а стойността на клиничната пътека, по която е приет, е 600 лв. Преди време в интервю пред \"Дневник\" тогавашният зам.-социален министър Росица Димитрова каза, че  подобна е ситуацията на хиляди хора, които седят понякога и с години в психиатричните отделения на болниците , защото в социалните домове няма места. В случая в Пловдив става дума за двама пациенти на Клиниката по нервни болести на болницата \"Св. Георги\" в Пловдив. Те са там от няколко месеца, защото нямат близки и роднини, които да ги приемат, както и няма места в различни социални институции. За единия пациент извънредният престой след изтичане на клиничната пътека е 3 месеца, а за другия – два. Първият пациент е постъпила за лечение на исхемичен инсулт на 21 август, има становище от ТЕЛК от 2010 г., а от 20 септември 2018 г. има и психиатрична експертиза. От клиниката са поискали тя да бъде настанена в Дом за социално подпомагане в град Карлово, но за момента няма такава възможност. Средствата, изразходвани от болницата, са 1196 лв., а стойността на клиничната пътека е 730 лв., се отбелязва в съобщението от болницата. Доста по-сериозна е сумата за втория пациент, който е приет на 23 септември - 10 877.35 лв., като стойността на клиничната пътека е 600 лв. С подобни казуси в болницата се сблъскват нерядко. През 2017 г. юристи и социални работници от \"Свети Георги\" са организирали срещи със служители от Дирекция \"Социално подпомагане\", неколкократно са изпращали писма до Министерството на здравеопазването и Министерството на труда и социалната политика с искане да бъде предложен вариант за справяне с такива ситуации, се казва в съобщението. До този момент не е предложено решение на проблема, след като се оказва, че на практика са неприложими нормативните текстове, регламентиращи, че в случай на липса на близки пациентите трябва да бъдат настанявани в социални институции. \"Заради залежаването общото здравословно състояние на двамата пациенти се влошава, защото Клиниката по нервни болести, подобно на всички други звена на УМБАЛ \"Свети Георги\", предлага активно лечение, но не и следболнично възстановяване или палиативни грижи, които са предмет на извършване от друг вид заведения. Вследствие на влошаването се налага лечение по други клинични пътеки, но все пак тези пациенти не могат да останат буквално да живеят в болницата, защото и за самите тях това не е полезно\", коментират от клиниката.", "date": "2018.12.04", "title": "Болница сигнализира за преразходи от хиляди левове заради пациенти, които не може да изпише"}
{"url": "https://www.dnevnik.bg/intervju/2018/12/04/3355794_gergana_dimitrova_rejisyor_mojesh_da_se_razvivash_samo/", "text": "- Още при замислянето на този проект, посветен на движението, имах голямо желание да включа миниатюра за танца. В началото мислех да е нещо като лекция, теоретичен текст за съвременния танц. Как той се отказва от танцувалното и докато това се произнася, да се танцува на ритъма на думите. През това време другите пет миниатюри се развиха и образуваха своята облачна система от препратки. Със Здрава Каменова и Мариана Събева решихме да поканим Галина Борисова на разговор, съвсем неформален, за танца, движението, тялото. Това интервю се превърна в паяжината, която оплита в обща дискусия отделните миниистории. А те са много различни - случват се на различни места и с различни персонажи. Семейство в Щатите е по следите на избягала водна костенурка, разказ за появата на движението #MeToo, лекция за изкопаемите енергийни източници и петролната индустрия, изповед на едно дигитално тяло и туристическа оферта за пътуване до Марс. Всички тези истории се представят от трима актьори - Елена Димитрова, Красимира Кузманова-Кокран и Тони Карабашев. Сценографията и видеото са дело на Елена Шопова, а музиката прави Павел Терзийски. - За реализирането на тази инициатива от българска страна основна заслуга имат хората от Центъра за култура и дебат \"Червената къща\". Много се радвам, че участват в такива международни копродукции, те са по-скоро рядкост у нас. Общото име на проекта е \"Къщи, обитавани от духове\". Участват екипи от Турция, Гърция и България. Всички получихме една и съща задача – да проучим периода между Балканските войни и края на Първата световна война и актовете на етническо прочистване в региона на Балканите. На базата на събрания материал написахме текстове и направихме представления. Трите кратки спектакъла се представят един след друг в една вечер. Вече имахме своята берлинска премиера в театър \"Максим Горки\" през октомври, а на 14 и 15 декември предстои премиерата в \"Ноймаркт театър\" в Цюрих. Преди да заминем, ще играем \"Дом за овце и сънища\", българското представление от трилогията, за втори път в София. Много е странно и хубаво, че публиката и в София, и в Берлин реагира много сходно и много топло на спектакъла. За мен това е изключително интересен проект, в който имам щастието да работя с прекрасен екип – Здрава Каменова, Павел Терзийски, Никола Налбантов, Олга Кочовска. Трима от тях участват и в \"Мовименто / Вариации\". - Независимият театър укрепва и се нуждае от сцени, на които да се среща със своята публика. Качествени хора има, те измислят добри идеи и все по-добре успяват да ги реализират, но липсват елементарни условия за работа. А можеш да се развиваш само ако работиш. Затова пожелавам на независимия театър скоро да има репетиционни, подкрепа за мениджърски екип и пиар, сцени, на които да се представя и реалистично финансиране за продукционни разходи. Тогава ще има повече международни копродукции като гореспомената, по-разнообразна и интересна театрална програма, повече перспективи за развитие на таланта на артистите тук, в България. И под артисти нямам предвид само актьори, а също режисьори, драматурзи, композитори, сценографи, видеоартисти и всички останали, въвлечени в театралния процес. - Може би отдръпването е взаимно. Но от това не печели никой. Предразсъдъците и от двете страни трябва да бъдат преодолени и режисьорите и театрите да намерят път един към друг. Все пак държавните и общинските театри имат едно основно задължение – да развиват и представят съвременното българско театрално изкуство и да го поставят в европейски контекст. Те не могат да се превръщат в бастиони на един директор и неговото его или да се държат като частни кабарета със съмнителна програма. - Много неща можем да харесваме в немския театър и много да не харесваме. Театралната система там е една от най-стабилно подкрепяните в Европа и това със сигурност ни харесва. Но по-важното за мен е, че тази подкрепа е свързана със стратегия за развитие, обновяване и стабилно присъствие на световната театрална карта. Това са три стратегически цели, чието изпълнение се следи. В тази посока на мисли преди около десет години Германия започна да инвестира сериозно в развитието на независимия си сектор и в сътрудничеството на държавните театри с независимите театрални групи и международните копродукции. И тези стъпки дават все по-добри резултати. Не е лесно, но ако се вложи мисъл, воля и постоянство, много неща могат да се постигнат. - В момента работя над много интересна идея за моноспектакъл на Йоана Буковска-Давидова и съм се заринала с технологии. Ще разкажем скоро повече.", "date": "2018.12.04", "title": "Гергана Димитрова, режисьор: Можеш да се развиваш само ако работиш"}
{"url": "https://www.dnevnik.bg/evropa/2018/12/04/3356165_frenskiiat_premier_obiavi_moratorium_vurhu/", "text": "Френският премиер Едуар Филип обяви започващ от 1 януари 6-месечен мораториум върху повишението на данъците за горивата, след като през последните седмици протестите срещу тези планове на френското правителство предизвикаха остри сблъсъци, съпътствани от  прояви на насилие , в цялата страна, предадоха световните агенции. \"Този гняв, трябва да сте глухи или слепи, за да не го видите или чуете\", посочи Филип. Той посочи, че планираното повишение ще бъде отменено за шест месеца. Премиерът допълни, че няма данък, за който да си заслужава страната да бъде застрашена. \"Този гняв, трябва да сте глухи или слепи, за да не го видите или чуете. Французите, които облякоха жълтите жилетки, искат данъците да спаднат и работата им да се заплаща. Това искаме и ние. Ако не съм успял да го обясня, ако управляващото мнозинство не е успяло да убеди французите, тогава нещо трябва да се промени\", каза още премиерът. Протестите на \"жълтите жилетки\"  срещу повишаването на данъците  върху горивата са  най-голямото предизвикателство до момента  пред правителството на президента Еманюел Макрон. Двама демонстранти  бяха осъдени вчера  във Франция на три месеца затвор, след като са били задържани по време на протест на \"жълтите жилетки\" в град Пюи ан Веле. Протестите на \"жълтите жилетки\", които започнаха на 17 ноември, са главно срещу екоданъците върху дизела които според Макрон са необходими в борбата срещу климатичните промени и за защита на околната среда. Оттогава обаче демонстрациите разшириха обхвата си и вече са като цяло срещу Макрон, като мнозина критикуват президента за мерки, които според тях, са в полза на най-богатите членове на френското общество. Правителството планираше по-рано от 1 януари 2019 година цената на бензина да се повиши с 3 евроцента, а на дизеловото гориво - с 6.5 евроцента. Един от компонентите на по-високите цени е въвежданият от правителството екологичен данък за отделяните газове с парников ефект.", "date": "2018.12.04", "title": "Френският премиер обяви мораториум върху повишението на данъците за горивата"}
{"url": "https://www.dnevnik.bg/bulgaria/2018/12/04/3356152_promeni_v_zakon_predvijdat_prevantivno_klane_na/", "text": "Заради случаите на чума по свинете и по дребните животни, както и на инфлуенца по птиците правителството предлага промени в Закона за ветеринарномедицинската дейност, с които се цели в такива ситуации властите да нямат проблеми при овладяването на заболяванията. През тази година имаше няколко случая, при които дори с помощта на полицията властите не успяха дълго да се справят с унищожаването на домашни животни, за да се спре разпространението на болестта. Проектът е  публикуван за обществено обсъждане . Предлаганите сега промени целят да се преодолеят трудностите с ефективния контрол върху животните и проследяване на нерегистрираните животновъди. Предлага се и нов начин за определяне на сумите при обезщетение за стопаните, чиито животни се налага да бъдат убити. Приложимото европейско законодателство дава възможност на отделните държави членки да предприемат мерки на национално ниво с цел доизясняване и доразвиване на правилата на ЕС, пише в мотивите на вносителя. Така в закона се въвежда понятието \"превантивно клане\". Посочва се, че тази мярка е особено важна за ограничаване на заразните болести в усложнена обстановка и е насочена към обектите тип \"заден двор\", които са непосредствено изложени на риск. Понастоящем е възможно да бъде предприето убиване на животни от такива обекти само след потвърждение на наличие на инфекция. Това беше и причината много стопани да казват, че не е потвърдено заболяване в тяхното стадо и да не позволяват убиването на животни, защото смятат, че няма да разпространят болестта. Ако бъдат приети новите разпоредби, те ще позволят на изпълнителния директор на Българската агенция по безопасност на храните да издава заповед за превантивно клане на животни като предпазна мярка в случай на опасност от възникване на заразна болест, за която има риск от бързо и масово разпространение и причиняване на значителни икономически загуби. Тази мярка ще помогне да се предотврати появата на болестта, което ще доведе до ограничаване на нейното разпространение на част или на територията на цялата страна, допълват вносителите. Предвижда се при неизпълнение на мярката в определения в заповедта срок животните да бъдат принудително умъртвявани и унищожавани, като в този случай стопаните им не могат да получат обезщетение. Планира се собствениците на превантивно закланите животни да бъдат обезщетявани, в случай че животните са идентифицирани, както предвижда законът, и спрямо тях са приложени всички профилактични и надзорни мерки. За да се овладее разпространението на възникнала зараза, се предвижда за изгубени животни да бъдат уведомявани ветеринарните лекари по места и кметовете. В същото време за собствениците на животновъдни обекти отпада изискването всяка година до 1 ноември да сключват договори с регистрирани ветеринарни лекари. Причината за това е, че обичайно профилактичните програми са за три години. Проектът предвижда обезщетението за умрели, унищожени и принудително заклани животни да се определя по пазарни цени за месеца, който предхожда тяхното унищожаване или клане. В действащата редакция на закона обезщетението се определя по пазарни цени за месеца, предхождащ възникването на болестта, което може да доведе до значителна разлика в изчисляване размера на обезщетението. Това важи особено в случаите, когато мине дълго време между унищожаването на животните и обезщетението.", "date": "2018.12.04", "title": "Промени в закон предвиждат превантивно клане на животни в случай на зараза"}
{"url": "https://www.dnevnik.bg/sviat/2018/12/04/3356198_beliiat_dom_iska_da_spre_subsidiite_za/", "text": "Съветникът по икономическите въпроси на Белия дом Лари Къдлоу каза снощи, че администрацията на президента Доналд Тръмп иска да прекрати  субсидиите за електромобили  и  източници на възобновяема енергия , предаде агенция \"Ройтерс\". Попитан какви са плановете, след като \"Дженерал мотърс\" (General Motors) обяви закриване на заводи в САЩ и съкращения миналата седмица, Къдлоу обърна внимание на данъчните субсидии на стойност 2500 - 7500 долара за потребителите, които си  купуват електромобили , включително от \"Дженерал мотърс\". Като част от политиката ни искаме да сложим край на всички тези субсидии, каза Къдлоу. И между другото останалите субсидии, въведени по времето на администрацията на Обама, ги приключваме - за  възобновяемите източници  и така нататък, допълни той. По думите му субсидиите ще бъдат прекратени в близко бъдеще. Данъчните субсидии са ограничени от Конгреса до 200 000 автомобила на автомобилопроизводител. \"Дженерал мотърс\" очаква да достигне тавана в края на годината, което според сегашния закон означава, че схемата за данъчните субсидии на компанията ще приключи през 2020 година.  \"Тесла\"  (Tesla) обяви през юли, че е достигнала тавана. Други автомобилопроизводители може да не достигнат лимита и след няколко години. Експерти отбелязват, че Белият дом не може да промени схемата едностранно. Миналата седмица президентът на САЩ Доналд Тръмп заплаши да прекрати субсидиите на \"Дженерал мотърс\" заради решението на компанията да закрие заводи.", "date": "2018.12.04", "title": "Белият дом иска да спре субсидиите за електроавтомобили и възобновяема енергия"}
{"url": "https://www.dnevnik.bg/sviat/2018/12/04/3356245_oon_tursi_nad_700_mln_dolara_pomosht_za_durjavite/", "text": "ООН заяви днес, че търси 738 милиона долара през 2019 г., за да помогне на съседите на Венецуела да се справят с притока на милиони венецуелски бежанци и мигранти, които няма изгледи да се завърнат в скоро време, предаде агенция \"Ройтерс\". ООН за първи път включи тази криза в годишния си глобален хуманитарен призив, който е за сумата от 21.9 милиарда долара през 2019 г., като се изключи Сирия. По данни на ООН три милиона  венецуелци са избягали  досега от политическата и икономическата криза в родината си, главно след 2015 г. \"Има една криза, за която за първи път имаме план за реагиране, който е да помогнем на съседните на Венецуела държави да се справят с последиците от напускането на голям брой  венецуелци от страната\" , каза координаторът по хуманитарната помощ на ООН Марк Лоукок. Повечето избягали от родината си венецуелци са отишли в 16 страни в Латинска Америка и Карибския регион. Най-много са отишли в Бразилия, Колумбия, Еквадор и Перу. \"През 2019 г. от помощ и защита ще се нуждаят близо 3.6 милиона души, които няма изгледи да се завърнат в краткосрочен до средносрочен план\", заяви ООН. Колумбия, която е приела един милион венецуелци, \"носи най-голямото бреме от всички\", каза Лоукок.", "date": "2018.12.04", "title": "ООН търси над 700 млн. долара помощ за държавите, приели венецуелски бежанци"}
{"url": "https://www.dnevnik.bg/gradska_sreda/2018/12/04/3356180_perki_na_akula_ili_novite_ogranichiteli_na_ulica_graf/", "text": "Ремонтът на столичната улица \"Граф Игнатиев\" продължава, а поредният етап от довършителните работи отново предизвика реакции на недоумение и възмущение на гражданите в социалните мрежи. В участъка между площад \"Гарибалди\" и площад \"Славейков\" са поставени каменни (поне така изглеждат, не е ясно какъв точно е материалът) блокчета в почти трапецовидна форма. На въпрос на \"Дневник\" от Столичната община казаха, че това са ограничители и те са по идея на проектанта на ремонта - арх. Иво Пантелеев. Потърсен, Пантелеев отказа коментар с обяснението, че е в съвещание. Поставянето на ограничителите е било изискване на Пътна полиция. Функцията им е да маркират ивицата, по която се движи трамвая, като така ще и да помагат на пешеходците безопасно преминаване, обясниха от пресцентъра на общината. Ограничителите са направени от гранит и ще бъдат поставени по цялата улица. Преди ремонта по улицата също имаше ограничители, които отделят тротоара от релсите на трамвая. Те бяха по-високи, във формата на конус без връх и бяха направени от бетон. Новите ограничители станаха и нов повод за шеги с ремонта. Потребители във \"Фейсбук\" създават различни колажи, които оприличават ограничителите на перки на акула, паметни и надгробни плочи, споделят се и мнения, колко ще са опасни особено при заледяването през зимата. Ремонтът на \"Граф Игнатиев\", който започна на 7 май, продължава и в момента, въпреки че срокът за приключването му бе до началото на октомври. През цялото време улицата бе блокирана от строителни заграждения. Част от тях - между улица \"Алабин\" и площад \"Гарибалди\", бяха премахнати на 4 октомври, като първите резултати от дейностите породиха недоволството на граждани. Тогава за пръв път във \"Фейсбук\"  се появиха различни хумористични и подигравателни колажи . Според юриста Александър Пелев ограничителите приличат на перки на акули (това е едно от най-разпространяваните сравнения във \"Фейсбук\"). Според журналиста Драгомир Симеонов новите ограничители са \"мемориалните плочи на геройски загиналите градоустройствени идеи в тая тежка битка с Графа...\" По-рано днес зам.-кметът по транспорт  Евгени Крусев обяви, че ще подаде оставка , защото е получил призовка от прокуратурата като обвиняем по проверка за изпълнението на ремонта на \"Граф Игнатиев\".", "date": "2018.12.04", "title": "Перки на акула, или новите ограничители на улица \"Граф Игнатиев\""}
{"url": "https://www.dnevnik.bg/sport/2018/12/04/3356237_bez_ronaldo_i_mesi_kakuv_e_bulgarskiiat_vot_za/", "text": "Плеймейкърът на националния отбор на Хърватия и \"Реал\" (Мадрид) Лука Модрич сложи край на доминацията на Кристиано Роналдо и Лионел Меси и  спечели \"Златната топка\" за 2018 г.  33-годишният полузащитник събра 753 точки във вота на спортните медии и изпревари с огромна преднина Роналдо (456 т.) и Антоан Гризман (414 т.). В началото на октомври организаторът на наградата - списание \"Франс футбол\", обяви списък с 30 номинирани. След това спортни журналисти от 178 страни, членуващи във ФИФА, трябваше да определят своите петима избраници. За първо място се даваха шест точки, за второ - четири, а за трето, четвърто и пето - съответно три, две и една точки. В България акредитирани да гласуват бяха Михаил Савов и Румен Пайташев. Двамата са предоставили общ вот, като сред избраниците им не присъстват петкратните носители на най-ценното индивидуално отличие - Роналдо и Меси. На първо място Савов и Пайташев са поставили нападателя на Франция и \"Атлетико\" (Мадрид) Антоан Гризман. Французинът изпрати много силна година, в която спечели световната титла и триумфира в Лига Европа. Втори в списъка е сънародникът на Гризман Килиан Мбапе, който остана четвърти в крайното класиране. Модрич е трети в българския избор, следван от Еден Азар (\"Челси\") и Единсон Кавани (ПСЖ). Пълния вот може да видите  тук .", "date": "2018.12.04", "title": "Без Роналдо и Меси: Какъв е българският вот за \"Златната топка\""}
{"url": "https://www.dnevnik.bg/photos/2018/12/04/3356185_fotogaleriia_nairobi_-_savana_i_stolica_v_edno/", "text": "Националният парк \"Найроби\", създаден 1946 г., е първият в Кения. Той започва на 7 км от центъра на столицата Найроби и е разположен на площ от 117 кв.км.", "date": "2018.12.04", "title": "Фотогалерия: Савана край градската джунгла"}
{"url": "https://www.dnevnik.bg/sport/2018/12/04/3356262_mejdunarodnata_federaciia_ostavi_v_sila_zabranata/", "text": "Международната федерация по лека атлетика (IAAF) остави в сила забраната срещу Русия. Решението беше обявено на пресконференция в присъствието на президента на IAAF Себастиан Коу и председателя на работната група Рене Андерсен. Според него руските атлети няма да могат да участват в състезанията, организирани от IAAF, и през 2019 г. Първият значим турнир е европейското в зала в Глазгоу в началото на март. Там руски атлети ще могат да се включат под неутрален флаг, но при условие че докажат, че са чисти. Забраната остава в сила, докато не бъдат предоставени старите проби и данни от московската антидопингова лаборатория. \"Надявам се те да осигурят данните до края на тази година. Повече не мога да кажа по темата. Получихме уверение, че те ще ни бъдат предоставени директно\", обяви Андерсен. Освен това руското правителство ще трябва да покрие всички разходи на IAAF по разследването. Това е едно от задължителните условия за възстановяването на правата. Това е деветият път, в който IAAF отказва да вдигне забраната. Руските лекоатлети бяха изключени от официалните международни състезания през 2015 г. заради обвинения в държавно контролирана система за употреба, разпространение и прикриване на допинг. През юли 2016 г. беше прието, че руски състезатели, които докажат пълната си невинност, могат да се състезават под неутрален флаг. През септември  Световната антидопингова агенция (WADA) възстанови правата на Руската антидопингова агенция . Това даде надежди на руснаците, че ще последва и вдигане на забраната в леката атлетика. Решението за възстановяването на правата предизвика остри реакции - най-вече от САЩ и Великобритания. WADA очаква до 31 декември да получи пълните данни от московската лаборатория, като заплаши, че ако това не стане, ще възстанови санкциите върху Русия.", "date": "2018.12.04", "title": "Международната федерация остави в сила забраната срещу руските атлети"}
{"url": "https://www.dnevnik.bg/razvlechenie/2018/12/04/3356246_holivudski_hit_s_izcialo_aziatski_aktyori_ne_vpechatli/", "text": "Първият холивудски филм от много време насам с изцяло азиатски актьорски състав Crazy Rich Asians може и да се представи впечатляващо в западния боксофис, но китайската публика ясно показа, че няма същото мнение, писа Би Би Си. Холивудският блокбъстър не успя да достигне дори челната тройка след дебюта си в китайските киносалони и се класира едва на осмо място след първата си среща с местната публика. Филмът излиза четири месеца след появата си на екраните в САЩ, където спечели 1.1 млн. долара само в първите си три дни в салоните. Към този момент приходите му в цял свят достигат вече близо 238 млн. долара. Западната публика може и да се учудва защо филмът няма успех в най-голямата азиатска страна, но това всъщност не е особена изненада. Една от първите причини вероятно е закъснялата премиера, тъй като филмът вече обиколи доста държави преди да стигне Китай и шумът около него някак поутихна. Отлагането обаче не е нещо необичайно за китайския пазар, където филмите преминават през цензура, а и съществува квота на чуждестранните филми, която ограничава вноса до общо 34 филма от чужди страни за цялата година. Друг голям фактор може би е и фактът, че изцяло азиатският актьорски състав не е кой знае колко необичайна гледка за местната публика, колкото е за западния пазар. Показаното разточителство във филма може също да е било проблемно във времена, когато китайската филмова индустрия намалява заплатите на актьорите и въвежда данъчни промени. Комикс блокбъстърът \"Аквамен\" ще направи премиерата си тази седмица в Китай и се очаква той да постигне по-добри резултати. Crazy Rich Asians бе първият голям холивудски филм след излезлия преди 25 години The Joy Luck Club, който включваше изцяло азиатски актьорски състав. Адаптиран от бестселъра на Кевин Куан, той проследява историята на азиатско-американска жена, която получава културен шок, след като се среща с ултра богатото семейство на гаджето си в Сингапур.", "date": "2018.12.04", "title": "Холивудски хит с изцяло азиатски актьори не впечатли китайската публика"}
{"url": "https://www.dnevnik.bg/ot_vas/novini_ot_vas/2018/12/04/3356032_kusni_esenni_peizaji_ot_centura_na_varna/", "text": "Как община Варна се грижи за чистотата на града", "date": "2018.12.04", "title": "Късни есенни пейзажи от центъра на Варна"}
{"url": "https://www.dnevnik.bg/evropa/2018/12/04/3356287_zabravete_deficita_italiia_triabva_da_se_trevoji_za/", "text": "Младите италианци, носещи бремето на бързо застаряващото общество и липсата на заетост, имат малък шанс да постигнат благоденствие, твърдят икономисти. Те се аргументират с факта, че сегашните планове на правителството да харчи повече за пенсии трудно могат да бъдат решение на фискалните проблеми на страната. Италианското популистко правителство  се надява да сключи сделка  в последната минута, за да избегне наказателните действия на ЕС заради планираните големи разходи, залегнали в новия бюджет. То обаче е изправено пред основен икономически проблем от много по-голям мащаб. С рекорден спад на раждаемостта и голям брой млади хора, които бездействат в страната или се изнасят в чужбина, Италия е \"държавата, която забравя младите\", посочва професорът по демография Алесандро Розина от католическия университет \"Свещеното сърце\" в Милано. \"Това, което най-силно определя Италия в началото на 21-и век, е именно начинът, по който младите поколения изчезват до такава степен, че това е не само обезпокоително, но пораждащо много проблеми в европейския контекст\", написа Розина миналия месец във в. \"Република\". Въз основа на официалните данни, публикувани миналата сряда, сочещи спад на Розина е пресметнал, че Италия е единствената страна в Европа, където броят на хората на възраст 80 години е по-голям от броя на новородените. Страната има и рекорден дял на така наречените НЕЕТ- (NEETs) - млади хора, които \"са извън образователната система, нямат трудова заетост или не се обучават\". Миналата година процентът им в Италия беше 29.5% спрямо средния за ЕС от 17.2%. Междувременно броят на италианците, които са се преместили в чужбина, се е утроил между 2007 и 2016 г. от 36 хил. на 115 хил. според данните, публикувани миналата година от Италианския национален статистически институт (Истат). Всичко това става на фона на предупреждения за изтичане на мозъци. Тези 115 хил. включват почти 25 хил. завършили университет. През септември 2017 г. бизнес лобито Конфиндустрия (Конфедерация на италианските индустриалци, която е една от най-големите организации на работодателите в Италия), пресметна, че масовото напускане на страната на хора от по-младите поколения ще орязва икономическия растеж с 1 процентен пункт годишно. \"Това е истинско извънредно положение\", каза главният икономист Лука Паолаци по това време. През май Истат заяви, че Италия е \"втората държава в света с най-много стари хора\" след Япония с близо 1.7 пенсионери на всеки млад човек. Съотношението ще се увеличи до 2.65 през следващите 20 години. Това е показателно за тъй като бъдещите поколения ще бъдат обременени с увеличаващи се пенсии, здравни и социални разходи, свързани с \"междупоколенчески дисбаланс\", който се очаква да се изостри допълнително. Повечето икономисти казват, че промяната на посоката на тези дългосрочни тенденции е от ключово значение за разрешаване на трайните проблеми на Италия с ниския растеж и незадоволителната производителност, но е спорно дали правителствената рецепта за дефицит и разходи предлага правилния отговор. В друга скорошна статия във в. \"Република\" Розина заяви, че Италия се нуждае от \"промяна на парадигмата\", от промяна в начина, по който се развива политиката за младежта и семейството, и посочи Германия като модел, тъй като тази страна вече вижда положителни резултати в усилията си да преодолее ниската раждаемост. Само че основният акцент в бюджета, изготвен от управляващата коалиция в Рим, крайнодясната \"Лига\" и антисистемното Движение \"Пет звезди\" (M5S), са субсидии за бедните и понижаване на пенсионната възраст. Докато реформата на системата на основния доход може да бъде от полза за младите хора, тъй като несъразмерна част от тях имат ниски доходи и/или са безработни, повечето икономисти оспорват Вицепремиерът Матео Салвини от \"Лигата\", който е главният радетел на пенсионната реформа, е убеден, че ако на хората на възраст 60 години им бъде позволено да се пенсионират по-рано, техните работни позиции ще бъдат освободени за по-младите хора. Това бе оспорено от доклада на Международния валутен фонд за Италия, който преди три седмици заяви следното: \"Въз основа на доказателства от други страни е малко вероятно вълната от пенсионирания да създаде толкова много работни места за младите хора.\" И така, проблемът с проектобюджета на Италия, който се контролира от Европейската комисия, е не само незачитането на правилата на еврозоната за дълга и бюджетния дефицит, но и начинът, по който правителството иска да използва допълнителните разходи. Симоне Феро, 30-годишен докторант в лондонския университет \"Куин Мери\", написа в италиански блог за икономически проблеми, че проектобюджетът е \"подарък\" за старите поколения и \"продължаващо преразпределение на благата за сметка на младите поколения\".", "date": "2018.12.04", "title": "Забравете дефицита: Италия трябва да се тревожи за демографската си катастрофа"}
{"url": "https://www.dnevnik.bg/politika/2018/12/04/3356243_sds_shte_ima_dobri_rezultati_na_izbori_kakvoto_i_da_sa/", "text": "Смятам, че ще постигнем добри резултати на предстоящите избори, каквито и да са те, каза председателят на Съюза на демократичните сили (СДС) Румен Христов, цитиран от \"Фокус\". \"Смея да твърдя, че Съюзът на демократичните сили е горд от последните социологически проучвания, в които се отчита 10% доверие, което нарежда партията ни на 4-о място след ГЕРБ, БСП, ВМРО\", каза Христов. \"Това е задължение на новото ръководство и ще направим всичко възможно да трансформираме това във вот на предстоящите избори. Мисля, че нещата в СДС започват да се случват, да, партията е преживявала тежки моменти през годините, но ние сме сериозна формация с традиции, с много структури и подготвени хора\", добави Христов. Той смята, че на евроизборите СДС трябва да постигне съгласие за явяване заедно с другите десни формации, защото тези избори са изключително важни. Христов разказа, че на работна среща в Хелзинки е получил напътствия от ЕНП да потърсят допирни точки с десни формации, за да се увеличи броят на десните депутати от България. Другите членове на ЕНП са ГЕРБ, ДСБ и ДБГ (бел. авт.). \"СДС е много търсена партия през последните два месеца. Явно вече се осъзнава от всички политически субекти в България, че имаме своя потенциал и той не е малък\", каза и главният секретар на СДС Илия Лазаров. Търсят ни най-различни формирования, като се почне от ВМРО и се свърши до който се сетите, каза още Лазаров. \"Само БСП и ДПС не са ни потърсили за разговор. С ГЕРБ също се водят разговори, не за явяване на избори заедно, но сме интересни. Въпросът е как ще го реализираме този интерес\", каза още Лазаров. Решението за коалиция или съвместни инициативи ще се вземе от Националния съвет на СДС.", "date": "2018.12.04", "title": "СДС ще има добри резултати на избори, каквито и да са те, според Румен Христов"}
{"url": "https://www.dnevnik.bg/politika/2018/12/04/3356284_bsp_iska_aktualizaciia_na_izbiratelnite_spisuci_na/", "text": "БСП ще предложи промени в Изборния кодекс, с които да задължи Централната избирателна комисия (ЦИК) да направи публичен регистър на избирателите. За негова база трябва да служат списъците на гласувалите на парламентарните избори през 2017 г., които са 3 682 151 души. Към тях се предлага да могат да се запишат имащи право на глас, но негласували тогава граждани, като посочат постоянен или настоящ адрес. Целта на социалистите е така да се премахнат т.нар. мъртви души в избирателните списъци, които според зам.-председателя на парламентарната група на \"БСП за България\" са проблем, за който е говорено 100 пъти, но остава нерешен. На парламентарните избори през 2017 г. имащите право на глас българи по списъците бяха 6 810 341 души. Идеята е регистърът на избирателите да стане база за отпечатване на избирателните списъци за евровота през 2019 г. В изборния ден на място се предлага да могат да се записват за гласуване всички имащи право на глас, но само по постоянен адрес. Подобно решение срещу т.нар. мъртви души имаше в проекта за нов Изборен кодекс, който бе гласуван през 2014 г., но то не бе прието. Според приетите текстове обаче Централната избирателна комисия трябва да води регистър на избирателите и за БСП е недопустимо, че такъв още не е създаден. \"Машинното гласуване може да намали възможността за измами или грешки при броенето на бюлетините\", каза още Крум Зарков. Социалистите са против предложението на управляващите за ограничаването му.", "date": "2018.12.04", "title": "БСП иска актуализация на избирателните списъци на база гласувалите на последните избори"}
{"url": "https://www.dnevnik.bg/bulgaria/2018/12/04/3356208_deloto_ivancheva_v_podslushanite_razgovori_za_podkupa/", "text": "Нито името \"Иванчева\", нито думата \"кмет\" или \"кметица\" се споменават от разговарящите Александър Ваклин и Петко Дюлгеров в подслушаните със специални разузнавателни средства (СРС) телефонни разговори. В Специализирания съд продължи делото срещу бившия кмет на район \"Младост\" Десислава Иванчева и заместничката й Биляна Петрова, подсъдими за вземане на подкуп от строителния предприемач Ваклин с посредничеството на Петко Дюлгеров, който е третият подсъдим. Днес бяха изслушани десетина записани със СРС телефонни разговора между Ваклин и Дюлгеров. В разговорите и двамата я наричат \"госпожата\", \"тя\" и \"нея\", като се приема, че имат предвид кметицата Иванчева. \"Аз работя за 14 - 15 процента от сумата, зависи каква е сумата\" - казва Дюлгеров в един от разговорите, а в друг посочва \"20 процента\", в трети разговор - \"да видим каква е нагласата\". Той многократно напомня на строителния предприемач в различните разговори, че трябва да \"приготви първата част\". И още: \"когато си готов, казвай\", и \"да не губим време\". /.../ \"А за моите неща, като се видим.\" \"Направих всичко каквото трябва - казва Дюлгеров в друг разговор. - Казах й че има и други неща които могат да се свършат.\" Строителният предприемач иска гаранции с думите \"това не са парите за закуска\", а Дюлгеров му казва - \"аз гарантирам\". Ваклин иска да се види с \"нея\", но Дюлгеров обяснява: \"Казах й - да се видим, но тя - не искам на живо. Мисля, че става дума за някакво неразбирателство от нейна страна.\" По искане на подсъдимите съдът разреши да бъде отново и многократно изслушан запис на разговор между Ваклин и незивестен мъж - също строител, състоял се пред вратите на кмета Иванчева на 9 февруари 2018 г. Според Иванчева и Петрова на записа се чува: \"Ти не знам дали знаеш, аз имам оферти от специализираната прокуратура за петнайсет хиляди лева... те да я направят да изчезне.\" След петото изслушване на записа в съдебната зала все така не стана сигурно дали всички думи се чуват. Чува се много ясно обаче  и  \". Тези думи фигурират и в протокола от съответното СРС (вижте факсимилето), който е приложен в делото. В него е посочено кои думи се разбират. По този повод един от прокурорите каза пред съда, че при такава неяснота може офертата да е \"до\" (Специализираната прокуратура), а не \"от\" (Специализираната прокуратура), както чуват подсъдимите. Заради влошено здравословно състояние Петрова поиска, а Иванчева подкрепи същото, да могат да слушат предварително СРС-тата и да си водят бележки, които да представят на съдебните заседания. Съдът разпореди да им бъде предоставен преносим компютър със съответната програма и копия от аудиозаписите. По този начин в съдебните заседания съдът ще изслушва само онези записи, за които подсъдимите имат възражения или съмнения, че не са отразени коректно и ще се спести процесуално време. Любопитен детайл от днешното заседание бе този, че За тази цел прокурорът предложи да бъде разпитан като свидетел оперативен работник (Деньо Денев), който посрещнал бизнесмена Ваклин, когато отишъл да подаде сигнала в ДАНС. Съдията припомни какво е установено от показанията пред съда на самия Ваклин относно подаването на сигнала. Но прие искането на прокуратурата \"с оглед изясняване на началния момент, но само с огласяване на конкретни обстоятелства\". И защото \"няма законова пречка, тъй като оперативният работник Денев не е водещ разследването\". Пред съда по време на разпита му през октомври  Ваклин обясни,  че отишъл (искал да отиде) в ДАНС, но всъщност попаднал в антикорупционната комисия (КПКОНПИ), оттам един служител му казал да отиде в Специализираната прокуратура, но той отишъл в Националната следствена служба на бул. \"Г. М. Димитров\" и там попаднал на същия служител. Там се намирал и прокурор, който по-късно образувал досъдебното производство. На следващото заседание на съда на 17 декември ще продължи изслушването на СРС.", "date": "2018.12.04", "title": "Делото \"Иванчева\": В подслушаните разговори за подкупа не се споменава името й"}
{"url": "https://www.dnevnik.bg/politika/2018/12/04/3356338_kmetut_na_sofiia_shte_prieme_ostavkata_na_evgeni/", "text": "Кметът на София Йорданка Фандъкова ще приеме подадената оставка на зам.-кмета по транспорта Евгени Крусев - това се казва в позиция, изпратена от пресцентъра на общината. По-рано днес  Крусев съобщи, че ще освободи поста , защото е привлечен като обвиняем по проверка на прокуратурата за ремонта на ул. \"Граф Игнатиев\". За проверката на прокуратура съобщи главният архитект на София Здравко Здравков в края на октомври, но досега от обвинението не са съобщавали за нея. От думите на Здравков се разбра, че разследването е по съмнение за нарушаване на Закона за обществените поръчки в търга, с който за изпълнител на ремонта бе избрана фирмата \"Джи пи груп\" с оферта от 24 млн. лева. Възложител на процедурата бе Евгени Крусев. От нея е отстранен участник, който е предложил различна от заложената в проекта и  фигурираща в офертите на други компании  виброизолационна подложка. След като \"Джи пи груп\" печели поръчката, е решено под релсите да се сложи подложката, предложена от отпадналия участник. Решението за тази промяна на подложката е взето от експертния съвет към главния архитект и е подписано от Крусев. За случая се разбра  от репортаж на Би Ти Ви по сигнал на организацията \"Спаси София\" . От съобщението на пресцентъра се разбира, че проверката на общинската дирекция \"Вътрешен одит\" по случая, която Фандъкова възложи през октомври, е приключила и резултатите са изпратени до прокуратурата преди месец. \"Реконструкцията на ул. \"Граф Игнатиев\" е голям проект, при реализацията на който се изискват експертизата и компетентните решения на широк кръг експерти, в това число и проектантите. В този процес всеки един носи своята лична и професионална отговорност\", казва още кметът на София, цитирана от пресцентъра. ", "date": "2018.12.04", "title": "Кметът на София ще приеме оставката на зам.-кмета Евгени Крусев"}
{"url": "https://www.dnevnik.bg/gradska_sreda/2018/12/04/3356349_bsp_za_ostavkata_na_zam-kmeta_na_sofiia_shah_na/", "text": "Групата на БСП в Столичния общински съвет иска отговорност от кмета на София Йорданка Фандъкова за ремонта на столичната улица \"Граф Игнатиев\". По-рано днес заради обвинение от прокуратурата за изпълнението на ремонта  оставка подаде зам.-кметът по транспорта Евгени Крусев . \"Ситуацията може да се определи само като шах на пешката, за да спасим царицата. В случая обаче шах на пешката не означава, че ще спасим царицата\", обяви лидерът на БСП - София, и общински съветник Калоян Паргов. Групата на БСП в София ще предложи повечето приходи заради увеличението на данъците за старите автомобили да отидат за филтри за комините на домакинствата, които се отопляват с твърдо гориво.", "date": "2018.12.04", "title": "БСП за оставката на зам.-кмета на София: Шах на пешката няма да спаси царицата"}
{"url": "https://www.dnevnik.bg/bulgaria/2018/12/04/3356358_do_obiad_sa_prodadeni_nad_40_hil_zeleni_bileta/", "text": "До 12.30 ч. са продадени над 40 хил. \"зелени билета\", съобщиха от столичното общинско дружество Център за градска мобилност (ЦГМ).  Днес билетът за всички линии на градския транспорт струва 1 лев,  като причината за това са високите нива на фини прахови частици във въздуха в София. От ЦГМ уточняват, че в обикновен делничен ден броят на закупените билети е около 37 хил. Освен това продадените през мобилното приложение билети до обед са 700, което е със седем пъти повече от продажбите в други дни. Най-много билети са били купени от касите на метрото – 23 хил. броя. Шофьорите на автобусите са продали 5200 билета до обед, а на пунктовете на ЦГМ са закупени около 5600 билета. \"За сравнение - през делничен ден броят на продадените билети за еднократно пътуване са 3300\", уточняват от ЦГМ. Утре ще бъдат обявени официалните данни от продажбите на \"зелени билети\". Все още не се знае дали те ще бъдат продавани и утре, тъй като се очаква времето в София да е ветровито и това да изчисти малко въздуха в града.", "date": "2018.12.04", "title": "Продажбите на \"зелени билети\" до обед изпревариха дневните в други дни"}
{"url": "https://www.dnevnik.bg/sviat/2018/12/04/3356367_evropeiskata_centralna_banka_pusna_sistema_za_prevod/", "text": "Европейската централна банка пусна система за  превод на пари  в реално време. Системата TIPS използва пари на банката, за да извършва плащания за по-малко от 10 секунди. Тя работи на принципа на пълното възстановяване на разходите и няма първоначални такси или такси за поддръжка.  Цената на транзакция  е 0.002 евро за първите две години, а първите 10 млн. плащания на всеки акаунт до края на 2019 г. са безплатни. Първата транзакция е била от клиент на испанската CaixaBank към френската Natixis. Те са сред първите две институции, присъединили се към системата, заедно с Abanca Corporación Bancaria, Banco Bilbao Vizcaya Argentaria, Banco de Crédito Social Cooperativo, Berlin Hyp, Caja Laboral Popular Cooperativa de Crédito и Teambank.", "date": "2018.12.04", "title": "Европейската централна банка пусна система за превод на пари в реално време"}
{"url": "https://www.dnevnik.bg/sport/2018/12/04/3355994_spravedlivo_li_luka_modrich_skri_topkata_na_mesi_i/", "text": "Безкрайната\" доминация на Кристиано Роналдо и Лионел Меси в \"Златната топка\" приключи. Датата 3 декември 2018 г. ще се помни дълго, след като тогава  Лука Модрич допълни силната си година с най-значимото индивидуално отличие във футбола . Хърватинът стана първият футболист в историята, спечелил в една година \"Златната топка\",  наградата за най-добър на световното , приза на УЕФА, както и  наградата The Best на ФИФА . От 2008 г. неизменно отличието отиваше у Роналдо или Меси. За пръв път от 2006 г. аржентинският национал остана извън челната тройка, като беше класиран едва пети. След толкова продължителна доминация, довела до едно от най-оспорваните съперничества във футбола, изборът на Модрич беше приет с полюсни реакции. Пренасити ли се публиката от противоборството Меси - Роналдо? Хърватинът ли е този, който заслужаваше да ги свали от върха? Политически ли е изборът? Сянката на съмненията  \"Златната топка\" се връчва на най-добрия футболист в света за годината\", пише на сайта на \"Франс футбол\". Наградата е най-ценният индивидуален приз, който може заслужи даден играч, и според определението му се печели именно за личните му изяви. Точно този въпрос провокира много коментари след церемонията. Хърватинът спечели с убедителна преднина и 277 точки повече от подгласника си Кристиано Роналдо. Само година по-рано бившият му съотборник в \"Реал\" победи Меси с 276 точки разлика. Но логично ли е това с оглед на индивидуалните постижения на Модрич и останалите в челната петица на класацията? През календарната 2018 г. хърватинът има едва три гола, а компанията за футболна статистика Opta посочи, че в историята само веднъж играч с по-малко голове триумфира със \"Златната топка\". Това се случва през 1963 г., единственият път, когато наградата печели вратар - Лев Яшин. По-впечатляваща година по този показател имаха Роналдо, Меси и Килиан Мбапе. Според много експерти над всички е Антоан Гризман заради постоянството си през 2018 г. Французинът помогна на \"Атлетико\" (Мадрид) да спечели два трофея през сезона (Лига Европа и Суперкупата на Европа), вкара 36 гола и направи много силно световно първенство. Гризман се разписа както във финала на Лига Европа, така и в този на световното, а освен това завърши Мондиала с четири попадения и три асистенции, включително голови подавания в полуфинала и финала. По отношение на спечелените трофеи постиженията на Роналдо, Гризман, Мбапе и Меси също са впечатляващи. Модрич обаче е част от \"Реал\" - отборът, който три пъти поред спечели Шампионската лига. \"Тази награда е за всички футболисти, които са заслужавали да я спечелят през годините\", каза Модрич, но не добави нищо повече, когато беше попитан за уточнение. През последните години изборът беше поставян под съмнение най-вече през 2010 и 2014 г. покрай световните първенства. В първия случай \"Златната топка\" отиде у Меси, а четири години по-късно у Роналдо, независимо че фаворити бяха Андрес Иниеста и Уесли Снайдер (2010), както и Мануел Нойер (2014). \"Лионел и Кристиано бяха на изумително ниво през последните десет години, те са най-добрите. Имаше и други, които можеха да спечелят, като Иниеста, Шави, Снайдер, но не успяха. Мисля, че победата ми е победа на целия футбол. Може би и хората искаха нещо различно\", добави хърватинът. Стане ли въпрос за избор за \"Златната топка\", в последните години много често се намесват странични теми, свързани с политика, спонсори и други. Няколко пъти през годините президентът на \"Реал\" (Мадрид) Флорентино Перес беше обвиняван, че влияе върху избора, така беше и след победата на Модрич. Тежестта на световното първенство Дълго време в класацията за \"Златната топка\" съществуваше неписано правило, че в година със световно първенство то има най-голяма тежест при избора на най-добър играч. Между 1982 и 2010 г. случаите, в които печели играч от отбор, който не е световен шампион, се броят на пръсти – Игор Беланов (1986), Христо Стоичков (1994) и Меси през 2010 г. \"Не съм доволен, че наградата не беше спечелена от французин. Мисля, че заслужавахме, но явно в днешно време Шампионската лига е по-значима от световното първенство\", каза Гризман пред \"Марка\". Модрич е и едва четвъртият футболист в историята, който печели в една година \"Златната топка\" на световното първенство и тази на \"Франс футбол\". Преди него това са правили единствено Боби Чарлтън (1966), Йохан Кройф (1974) и Паоло Роси (1982). Подобно на Кройф хърватинът губи финалния мач на световното. Реакциите \"Красивата история на Лука Модрич заслужаваше подобна глава\", коментира \"Гадзета дело спорт\" след триумфа на хърватина. \"Детето на емигранти, видяло войната отблизо още в най-ранна възраст, преборило всички съмнения, предразсъдъци и трудности, за да стигне до върха. Няма по-заслужил играч.\" Капитанът на \"Реал\" (Мадрид) Серхио Рамос също поздрави съотборника си. \"Честито на моя хърватски брат Лука Модрич. Напълно я заслужаваше\", заяви испанецът в \"Туитър\". От кралския клуб пък написаха, че \"Златната топка\" остава на \"Сантяго Бернабеу\". Британското издание \"Гардиън\" сравни спечелването на \"Златната топка\" от Модрич с победата на Фабио Канаваро от 2006 г. - капитанът на световния шампион Италия. \"Като изключим Роналдо и Меси, във футбола няма много други случаи на играчи, които не само поддържат едно ниво в продължение на десет години, но и постоянно се развиват. Такъв обаче е Модрич, който е като талисман на \"Реал\". Той заслужи наградата си заради постоянството през годините и неуморния си труд.\" Единственият българин, печелил \"Златната топка\" - Христо Стоичков, определи победата на Модрич като заслужена. \"Мисля, че Лука заслужаваше \"Златната топка\" заради всичко, което е направил във футбола. Заради всичко, което е сторил като цяло за клуба си и за националния си отбор. Той доказа, че в краката на нас, балканците, има нещо различно. Просто винаги се е забавлявал с топката в крака\", коментира Стоичков. Именно той и Модрич са единствените футболисти от Балканския полуостров, носители на приза. На церемонията не присъстваха Меси и Роналдо, като никой от тях не използва социалните мрежи, за да поздрави победителя. Докато траеше церемонията, аржентинецът публикува снимка с двама от синовете си - Тиаго и Матео. Друг от големите претенденти - Неймар, демонстративно показа в социалните мрежи, че играе онлайн Call of Duty. Макар да имаше покана, звездата на ПСЖ не уважи церемонията. Разделение имаше и сред медиите в Испания - на тези, които подкрепят \"Реал\", и тези, които са от Каталуня. \"Мундо депортиво\" припомни заглавието си отпреди няколко месеца: \"Модрич беше избран за най-добър, но най-добрият (Меси) отсъстваше.\"", "date": "2018.12.04", "title": "Справедливо ли Лука Модрич \"скри\" топката на Меси и Роналдо"}
{"url": "https://www.dnevnik.bg/bulgaria/2018/12/04/3356372_sudut_razreshi_stroitelstvoto_na_magistrala_mejdu_ruse/", "text": "Върховният административен съд (ВАС) отхвърли  жалбите на група граждани и едно сдружение  срещу оценката на въздействието върху околната среда (ОВОС) на екоминистъра, с което той одобрява инвестиционно предложение за строителство на магистрала между Русе и Велико Търново. Решението на тричленния състав е окончателно и не подлежи на обжалване, тъй като магистралата е определена като обект от национално значение със стратегическа важност.  Според последните изменения в Закона за опазване на околната среда  отпадна втората съдебна инстанция при обжалване на екооценките на големи инвестиционни проекти от национален интерес. Върховните магистрати приемат за необосновани мотивите на жалбоподателите, че в процедурата по ОВОС не е разгледано и преценено правилно съществуващото състояние на компонентите и факторите на околната среда и не е направен обоснован анализ на очакваните въздействия. В първата част от доклада за ОВОС се съдържало подробно описание и анализ на компонентите и факторите на околната среда, които ще бъдат засегнати в голяма степен от инвестиционното предложение - атмосферен въздух и климатични фактори, посочва съдът. Докладът съдържал и описание на въздействието върху повърхностни и подземни води, земни недра, земи и почви, растителен и животински свят, защитени територии и чувствителни зони, отпадъци, ландшафт.", "date": "2018.12.04", "title": "Съдът разреши строителството на магистрала между Русе и Велико Търново"}
{"url": "https://www.dnevnik.bg/evropa/2018/12/04/3356377_za_osma_poredna_godina_merkel_e_nai-vliiatelnata_jena/", "text": "Германският канцлер Ангела Меркел се нареди на първо място в  класацията  на сп. \"Форбс\" на най-влиятелните жени в света за 2018 г., съобщи изданието на своя уебсайт. \"Форбс\" обяви днес списъка със 100-те най-влиятелни жени в света за 2018 г. Меркел оглави класацията за осма поредна година и общо за 13-и път. Списанието отбелязва, че макар бъдещето на Меркел да остава неясно, предвид че  тя няма да се кандидатира  за преизбиране през 2021 г., въздействието от това, че е лидер на Християндемократическия съюз от 2000 г. и канцлер на Германия от 2005 г., е било безспорно. След нея се нареди британският министър-председател Тереза Мей, която за втора поредна година зае второто място. На трета позиция е ръководителят на Международния валутен фонд Кристин Лагард, следвана от изпълнителния директор на компанията \"Дженерал мотърс\" Мери Бара и шефа на корпорацията \"Фиделити инвестмънтс\" Абигейл Джонсън. Най-младата участничка в тазгодишния списък на \"Форбс\" е американската певица Тейлър Суифт на 28 години, а най-възрастната - британската кралица Елизабет Втора на 92 години. Класацията включва 100-те най-влиятелни жени в областта на бизнеса, технологиите, финансите, медиите и развлечението, политиката и филантропията.", "date": "2018.12.04", "title": "За осма поредна година Меркел е най-влиятелната жена в света според \"Форбс\""}
{"url": "https://www.dnevnik.bg/sviat/2018/12/04/3356373_putin_oshte_iska_sreshta_s_trump_no_niama_da_se_moli/", "text": "Руският президент Владимир Путин все още иска да се срещне с американския президент Доналд Тръмп, но не смята да настоява и инициативата сега трябва да дойде от Белия дом. Това каза външнополитическият съветник на Путин Юрий Ушаков, цитиран от ТАСС и \"Блумбърг\". Тръмп отмени  планирана двустранна среща  с Путин, която трябваше да се проведе по време на форума на Г-20 в Буенос Айрес. САЩ твърдят, че причината за решението е инцидентът в Керченския проток, а Русия - че става въпрос за вътрешнополитически проблеми във Вашингтон. Путин каза в неделя, че двамата са  разговаряли \"на крак\"  (въпреки уверенията на Белия дом, че дори това няма да се случи) и че \"отдавна е назрял\" моментът за среща, най-малкото заради стратегическата стабилност в света. След два неуспешни опита за среща само за месец обаче топката е във Вашингтон, ако желае такива разговори, обясни Ушаков. Предишният осуетен опит бе по време на церемонията за стогодишнината от края на Първата световна война във Вашингтон. Тогава Кремъл изяви готовност за среща, а Белият дом отговори уклончиво, но накрая не се стигна до двустранен разговор. \"Няма да молим американската страна или да се налагаме. Сега всичко зависи от американците\", каза Ушаков. Путин \"не е обиден, само съжалява\" за решението на Тръмп, каза Ушаков. Според него същевременно Тръмп сам е дошъл при Путин, за да поговорят неофициално около 10-15 минути, а Путин предал позицията си за конфликта в Керченския проток \"толкова подробно, колкото е възможно\". Контактите \"на крак\" са винаги полезни, но трябва сериозен разговор, добави съветникът.", "date": "2018.12.04", "title": "Путин още иска среща с Тръмп, но няма да се моли за нея, обяви Русия"}
{"url": "https://www.dnevnik.bg/bulgaria/2018/12/04/3356385_meteorolozite_smiatat_che_ban_suzdava_nov_institut_za/", "text": "Директорът на Националния институт по метеорология и хидрология (НИМХ) проф. Пламен Нинов обяви, че само шест от 724 работещи в института искат да останат в Българската академия на науките (БАН). Дни след като парламентът окончателно одобри отделянето на НИМХ от БАН от 1 януари, в понеделник  Общото събрание на академията реши да бъде създаден Институт за изследвания на климата, атмосферата и водите . Според решението новият институт е правоприемник на част от дейността, активите и пасивите и се помещава в същата сграда. \"Това решение на общото събрание е опит да се прехвърлят материални активи от НИМХ към академията. Ние не сме съгласни с това. Тези активи принадлежат на института. Те не са частна собственост, за да ги прехвърля академията\", коментира проф. Пламен Нинов пред \"Дневник\". Той обясни, че след като институтът получи официално решението на общото събрание, ще предприеме мерки. До отделянето на института от академията се стигна след  няколко протеста с искания за по-голямо финансиране  на работата му, както и след месеци преговори, на които посредничеше  министърът на образованието и науката Красимир Вълчев . Основният спор бе дали институтът ще излезе с цялото си имущество, като БАН настояваше  комисия да го опише и раздели, но такава не бе създадена . От информацията за решението на общото събрание на БАН се разбира, че академията иска да запази активите и пасивите на НИМХ. Адресът на новия институт е същият като на метеоролозите.", "date": "2018.12.04", "title": "Метеоролозите смятат, че БАН създава нов институт за климата в опит да вземе базата и имотите им"}
{"url": "https://www.dnevnik.bg/sport/2018/12/04/3356326_goralski_i_eiolfson_donesoha_530_hil_lv_na_ludogorec_i/", "text": "Лудогорец\" и \"Левски\" получиха общо 308 470 долара (532 390 лева) от участието на свои футболисти на световното първенство. ФИФА разпредели 209 милиона долара на клубовете, които са имали представители на мондиала в Русия. \"Лудогорец\" и \"Левски\" бяха единствените български отбори, които изпратиха футболисти на световното. Шампионите ще получат 169 800 долара от Яцек Горалски, а сините - 138 670 долара от Холмар Ейолфсон. Халфът на шампионите изигра два пълни мача за Полша. 26-годишният футболист не взе участие в първата среща на \"дружина полска\" - загубата с 1:2 от Сенегал, но беше титуляр в следващите два - поражението от Сенегал с 0:3 и победата с 1:0 срещу Япония. Ейолфсон беше сред 23-мата футболисти в състава на Исландия. Централният защитник на \"Левски\" обаче не записа нито една минута в трите мача на отбора в Русия. Общо 416 клуба от 63 страни ще получат средства по това направление. ФИФА плаща по 8530 долара на ден за играч. Натрупаната сума се разпределя между всички клубове, в които въпросният футболист е играл в предходните две години. \"Манчестър сити\" е най-големият бенефициент с 5 милиона долара. На второ място е европейския и световен клубен шампион \"Реал\" (Мадрид) с 4.81 милиона долара. Испанският шампион \"Барселона\" е на трето място с 4.14 милиона, а първенецът на Франция \"Пари Сен Жермен\" е четвърти с 3.89 милиона, обяви световната футболна централа във вторник. Най-много средства получават английските клубове - 37.41 милиона долара. Испанските ще си разделят 22.56 милиона, германските - 18.92 милиона, а италианските - 18.92 милиона. Това разпределение включва и представителите на по-ниските дивизии. Системата за финансова компенсация на клубовете, които изпращат футболисти на световното първенство, беше въведена за мондиала в Южна Африка през 2010 г. Тогава ФИФА раздаде общо 40 милиона долара. Четири години по-късно сумата беше увеличена на 70 милиона. \"Много съм щастлив да видя, че отбори от толкова много различни региони ще се възползват от тази програма, която още повече допринася за развитието на футбола по целия свят\", заяви президентът на ФИФА Джани Инфантино.", "date": "2018.12.04", "title": "Горалски и Ейолфсон донесоха 530 хил. лв. на \"Лудогорец\" и \"Левски\" от световното"}
{"url": "https://www.dnevnik.bg/ot_vas/novini_ot_vas/2018/12/04/3356189_novo_krugovo_s_dupka/", "text": "Кръгово на мост с дупка в средата не бях виждал! Но във Варна правят такива.", "date": "2018.12.04", "title": "Ново кръгово с дупка"}
{"url": "https://www.dnevnik.bg/biznes/2018/12/04/3356383_sobstvenicite_na_vili_v_pancherevo_i_bankia_shte/", "text": "Собствениците на къщи в столичните квартали Банкя и Панчарево, за които имотите не са основно жилище, да плащат по-висок данък. Това предлага зам.-кметът на София по финансите Дончо Барбалов с промяна в Наредбата за местните данъци и такси. Изменението ще бъде гласувано от общинския съвет в четвъртък. Промяната ще засегне 14 152 имота в Банкя и едва 677 в Панчарево, показва анализът на Барбалов. Зам.-кметът е предвидил ставките да са възможно най-ниските -  5 промила за имот в Банкя и 4.5 промила в Панчарево. Промяната се налага след последните изменения в Закона за местните данъци и такси, които влизат в сила от 2019 г. Те предвиждат по-висок данък сгради за имоти, които са в курортни селища и не са основното жилище на собственика им. В София Банкя и Панчарево са записани като балнеолечебни курорти от национално и местно значение. Размерът на данъка няма да се промени за собствениците, които са записали тези си имоти като основно жилище. Те ще продължават да плащат, както досега, половината (50%) от данъка, дължим за имот в София. Ако обаче имат основно жилище в друг град в страната, тази възможност отпада. ", "date": "2018.12.04", "title": "Собствениците на вили в Панчарево и Банкя ще плащат по-високи данъци от догодина"}
{"url": "https://www.dnevnik.bg/sviat/2018/12/04/3356171_ne_ni_interesuva_otkude_sa_investiciite_-_zashto/", "text": "Китайският президент Си Дзинпин пристига днес в Португалия, за да засили икономическите връзки на Пекин със засегнатата от финансовата криза иберийска страна, в която китайският капитал вече играе значителна роля. В рамките на двудневното официално посещение, което ще започне днес следобед със среща на Си Дзинпин с португалския президент Марселу Ребелу де Соуза, утре ще бъдат подписани няколко споразумения за сътрудничество, едно от които предвижда превръщането на португалското пристанище Синеш (в Югозападна Португалия) в част от \"Новия път на коприната\". \"Португалия е важен пункт, свързващ сухопътния \"Път на коприната\" с морския\", отбелязва президентът Си в публикувана в неделя в португалската преса статия за инфраструктурните проекти, чиято цел е развиване на търговските отношения на Китай със страните от Азия, Европа и Африка. Това начинание  раздели европейските държави . Гърция и няколко страни от Източна Европа например се включиха в него, а други се страхуват, че по този начин комунистическият режим разширява политическото си влияние на Запад. По инициатива на Париж и Берлин страните - членки на Европейския съюз, се договориха миналата седмица за контролен механизъм върху чуждестранните инвестиции и най-вече китайските. \"Без притеснения\" \"Никога не сме били големи привърженици на тази договорка. За щастие финалната й версия не предвижда каквото и да било право на вето\", заяви в петък португалският премиер Антониу Коща. \"В Португалия не се притесняваме от произхода на чуждестранните инвестиции, а Европейският съюз не трябва да поема по пътя на протекционизма, за да регулира глобализацията\", каза още Коща. Силна засегната от дълговата криза в еврозоната, Португалия получи през 2011 г. от ЕС и Международния валутен фонд заем от 78 милиарда евро. Отпускането му бе обвързано с условия за въвеждане на строги бюджетни икономии и мащабна програма за приватизация, която отвори вратите за първите китайски инвестиции. Впоследствие Португалия получи близо шест милиарда евро китайски капитал, който днес доминира в най-голямата по активи португалска компания \"Енержиаш де Португал\" (EDP), в първата частна банка в Португалия - Португалската търговска банка (BCP); в първото португалско застрахователно дружество \"Фиделидад\" и в електроразпределителното дружество REN. За тези компании \"Китай се оказа последният възможен кредитор\", коментира пред \"Франс прес\" Ю Чже, изследователка от лондонския мозъчен тръст \"Чатъм хаус\". \"Добри резултати\" \"Трябва нюансирано да анализираме китайските инвестиции в Европа. Някои от тях са стратегически, а други целят просто печалба\", казва още Ю Чже, която е специалист по отношенията между Китай и ЕС. Най-чувствителният въпрос между Пекин и Лисабон е започналото изкупуване на контролния пакет акции на \"Енержиаш де Португал\" от китайската държавна компания China Three Gorges, която до този момент беше най-големият акционер в португалската компания. Започналата през май операция на стойност 9 млрд. евро бе приета добре от португалското правителство, но може да се натъкне на пречки от страна на регулаторите в около петнайсет страни, където присъства \"Енержиаш де Португал\", сред които са и САЩ. Темата със сигурност ще бъде дискутирана по време на посещението на китайския президент, но не се очаква нищо особено, заяви вчера директорът на \"Енержиаш де Португал\" Антониу Мешия, който увери, че процедурите по предоставяне на разрешение \"вървят нормално и съгласно предвидения график\". Според председателя на португалската служба за насърчаване на инвестициите и износа Луиш Кащру Енрикиш навлизането на китайските капитали е дало \"много добри резултати\" и е извело Китай на 11-о място сред търговските партньори на Португалия, като се има предвид, че преди две години Китай е бил на 28-о място в същата класация. \"Сега искаме да привлечем големи инвестиции в индустрията, на първо място в автомобилостроенето и селскостопанско-хранителния сектор\", каза още Енрикиш.", "date": "2018.12.04", "title": "\"Не ни интересува откъде са инвестициите\" - защо Португалия разчита на Китай"}
{"url": "https://www.dnevnik.bg/bulgaria/2018/12/04/3356393_recidivist_osudil_bulgariia_zaradi_loshite_usloviia_v/", "text": "Софийският градски съд отказа да освободи предсрочно Светломир Нешков-Куцара. Той е осъден на близо 30 години затвор за кражби, грабежи и опит за убийство на полицаи, информира \"Нова телевизия\". Решението подлежи на обжалване пред Апелативния съд. През 2015 година Нешков осъди България заради лошите условия в затвора. Делото \"Нешков и другите срещу България\" е прецедентът, който промени закона и даде възможност на осъдени сами да поискат предсрочно освобождаване. Европейският съд по правата на човека тогава постанови, че условията в затвора в България са нечовешки и унизителни. Днес Нешков поиска свобода, за да има деца. Съдът му отказа. Сред мотивите са, че е осъждан многократно, не е изтърпял 2/3 от наложеното му наказание, няма данни да се е поправил. Освен това е проявявал агресия към друг затворник, психологично изследване го описва като обидчив, неспокоен, притежаващ манипулативни нагласи, враждебни и дискриминационни нагласи към хомосексуални хора. Съдът отбеляза още, че Нешков е награждавам многократно, но и често е бил наказван. Светломир Нешков е в затвора от август 2015 г. Излежава присъда от 29 години и 11 месеца. Социалният работник описва Нешков като прикрит, самонадеян, ироничен, манипулативен. Има бягство от болницата на затвора в Ловеч и се е укривал 2 години. Има наказание за влизане във физическа саморазправа с друг затворник, но иначе имал добро поведение за последните 2 години. Според социалния работник не без значение е, че му остават над 11 години, за да доизлежи присъдата си. Администрацията на затвора също пише становище, че Нешков не трябва да бъде освобождаван предсрочно, тъй като има висок рецидив, награждаван е, но е и наказван преди няма и месец. Освен това няма доказателства да се е поправил. Според администрацията на затвора Нешков е с трайно потвърдени престъпни навици - създава напрежение около себе си, заплашва служителите на затворническата администрация, въпреки това му е дадена работа като чистач. Има множество криминални престъпления - кражби, грабежи, опит за убийство на полицаи. Агресивен е спрямо други лишени от свобода, а промяната му би била трудна. Според защитата му обаче има 7 тома доказателства, че се е поправил. Съдът обаче не се съгласи с доводите на адвокатите.", "date": "2018.12.04", "title": "Рецидивист, осъдил България заради лошите условия в затвора, няма да бъде пуснат предсрочно"}
{"url": "https://www.dnevnik.bg/biznes/2018/12/04/3356386_za_tri_meseca_vlastite_sa_otkrili_nad_100_finansovi/", "text": "В рамките на европейска кампания за борба срещу употребата на хора за финансови \"мулета\" в България са били заловени 112 души и още 52 са установени като жертви на престъпна дейност. Това се разбира от съобщение за резултатите на Европейската кампания, посветена на борбата срещу финансовите \"мулета\" (European Money Mule Action – EMMA). Нейни партньори в България са Асоциацията на банките в България и правоохранителните органи. Данни за заловените са по информация на ГДБОП и цитирани от асоциацията. Финансово \"муле\" е човек, който участва в схема за прехвърляне на незаконно придобити финансови средства между различни банкови сметки, често в различни държави, като за тази дейност получава комисиона. Целта е да се скрият следите на парите. Според статистика на Европол в 95% от случаите \"финансовите мулета\" се използват за усвояване на неправомерно трансферирани финансови средства, придобити от предходна киберпрестъпна дейност. Често средствата са предназначени за финансиране на други криминални дейности и изпиране на пари. Кампанията е организирана от Европейския център за борба с киберпрестъпленията към Европол и координационния орган на ЕС за съдебно сътрудничество – Евроджъст, а партньор е Европейската банкова федерация, на която и Асоциацията на банките в България е член. В периода септември-ноември оперативни дейности са проведени на територията на 29 държави, сред които и България. По информация от Европол са установени 1504 финансови \"мулета\", както и 26 376 неправомерни транзакции на обща стойност около 72.4 млн. евро, идентифицирани са повече от 24 500 жертви на престъпления, предшестващи последващото нареждане на парични средства към сметки на финансови \"мулета\" и са предотвратени щети в размер на 36.1 млн. евро. Задържани са общо 168 души и са започнали 837 разследвания. Асоциацията посочва, че кампаниите целят да подпомогнат интернет потребителите да различат съмнителните и потенциално опасни обяви, с които се набират \"мулетата\" с обещания за лесни печалби. На сайта на асоциацията  могат да се видят брошури , които дават съвети как потребителите да се пазят от въвличане в подобни престъпления. В тях се припомня и че прането на пари, в което по същество участват финансовите мулета, е престъпление според Наказателния кодекс.", "date": "2018.12.04", "title": "За три месеца властите са открили над 100 финансови \"мулета\" в България"}
{"url": "https://www.dnevnik.bg/detski_dnevnik/2018/12/04/3356415_kak_7-godishniiat_raiun_specheli_22_mln_dolara_ot/", "text": "Седемгодишният Райън изглежда като повечето деца на неговата възраст. Той обича да си играе с всякакъв тип играчки – колички, кукли, да сглобява лего и т.н. Но едно нещо го отличава от връстниците му. Райън е милионер, и то благодарение на своята любов към играчките. Детето е една от най-големите звезди в \"Ютюб\" (YouTube), където има собствен канал - Ryan ToysReview, в който представя новите си играчки. От март 2015 г. видеата, които се снимат от родителите му, са гледани над 26 млрд. пъти, а последователите му са се увеличили до 17.3 млн. души. И докато миналата година той беше осми сред най-добре платените \"Ютюб\" звезди със своите 11 млн. долара, тази година сп. \"Форбс\" го нареди на първо място. До 1 юни 2018 г. Райън е спечелил 22 млн. долара. Детето и родителите му са успели да си намерят ниша във все по-разпространените видеа в \"Ютюб\", в които влогъри дават мнението си по различни теми, сред които новите модели смартфони, заслужава ли да се гледа определен филм или какви са художествените качества на клиповете на някои от най-известните певци в света. Почти всички пари на малкия Райън – 21 млн., идват от рекламите, които започват непосредствено преди видеото. Колкото повече гледания има един клип, толкова повече пари получава авторът му. От \"Форбс\" отбелязват, че само за една година детето е увеличило богатството си двойно. Бизнесмен от малък Според редица психолози днешните деца биха предпочели да гледат как някой друг си играе с играчки, отколкото те самите да играят с тях. А с толкова много последователи е напълно нормално Райън да предизвиква такъв интерес сред връстниците си, които чакат с нетърпение всяко негово видео, в което отваря поредния си подарък с играчка. Освен това 7-годишното дете подписа миналата година договор със студиото за развлечения  Pocket.watch . През август тази година той пусна на пазара своя собствена колекция от играчки и облекла. Тъй като той е непълнолетен, 15% от печалбата му директно се насочва към специална сметка, която ще остане недостъпна за Райън, докато не навърши пълнолетие. Голяма част от останалите пари пък отива за реквизит.", "date": "2018.12.04", "title": "Как 7-годишният Райън спечели 22 млн. долара от любовта си към играчките (видео)"}
{"url": "https://www.dnevnik.bg/sviat/2018/12/04/3356323_stranite_ot_opek_moje_da_namaliat_dnevniia_si_dobiv_na/", "text": "Страните по споразумението ОПЕК+ работят по решение за намаляване на добива с най-малко 1.3 млн. барела петрол дневно, съобщават източници, цитирани от \"Ройтерс\" и ТАСС. Преговорите са съсредоточени към пропорционално съкращаване на добива с 3-3.5 на сто спрямо октомврийското равнище без изключение за никоя страна, посочват източниците. Решението за политиката за петролния добив през 2019 г. може да бъде взето на срещата на министрите от ОПЕК+ във Виена на 6 и 7 декември. Според източниците ключова роля за постигането на споразумение за намаляване на добива може да има позицията на Русия. Агенция \"Блумбърг\" съобщи по-рано, че Москва е съгласна на свиване на добива с не повече от 150 000 барела дневно. Русия и Саудитска Арабия имат решаваща роля в споразумението ОПЕК+. Двете страни обаче все още не са постигнали единство за обема на намаляване на добива през 2019 година. Цената на лондонския петрол сорт брент се повиши с 2.03 на сто до 62.97 долара за барел след съобщението за преговори, предполагащи намаляване на добива с 1.3 милиона на ден.", "date": "2018.12.04", "title": "Страните от ОПЕК+ може да намалят дневния си добив на петрол с до 3.5%"}
{"url": "https://www.dnevnik.bg/razvlechenie/2018/12/04/3356150_rapuri_oglaviavat_spisuka_na_spotifai_za/", "text": "Северноамериканските рапъри Дрейк, Пост Малоун и XXXTentacion бяха обявени за най-стриймваните изпълнители на годината в услугата \"Спотифай\", предаде \"Гардиън\". Канадският рапър Дрейк е начело на глобалните слушания, като песните му са били пуснати в стрийминг услугата 8.2 млрд. пъти. Той има и най-слушания албум - Scorpion, както и най-слушаната песен - God's Plan. Песента му In My Feelings, която предизвика популярно вайръл предизвикателство в социалните мрежи, се нарежда пета в класацията на услугата. 32-годишният Пост Малоун има две парчета в челната петорка - Rockstar и Psycho - съответно на трето и четвърто място. Албумът му Beerbongs & Bentleys пък е втори сред дългосвирещите записи. Рапърът XXXTentacion, който бе убит през юни на възраст 20 години в престрелка по време на състезание с мотори във Флорида, е третият най-слушан изпълнител в \"Спотифай\". Песента му Sad! е на трето място, а албумът със заглавие ? оформя челната тройка. Данните показват как (поне в стрийминг услугата, която е насочена предимно към по-младите) рапът се утвърждава като водещ жанр в света в момента. Освен това има и ясна крачка встрани от британските изпълнители, които водеха предпочитанията на слушателите през 2017 г. Ед Шийрън, който беше начело миналата година, продължава да е много популярен и е петият най-слушан изпълнител в \"Спотифай\" в света и четвърти във Великобритания. \"Колдплей\" пък са петата най-слушана група след Imagine Dragons, BTS, Maroon 5 и Migos. Най-големият британски успех в класацията тази година е певицата Дуа Липа, която продължава да става все по-популярна след пробива си през 2017 г. Албумът й е четвъртият най-популярен в света, а освен това е и втората най-слушана жена изпълнителка в услугата след Ариана Гранде.", "date": "2018.12.04", "title": "Рапъри оглавяват списъка на \"Спотифай\" за най-слушаните изпълнители през 2018"}
{"url": "https://www.dnevnik.bg/gradska_sreda/2018/12/04/3356418_merkite_za_chistotata_da_vuzduha_v_sofiia_davat/", "text": "Можем да твърдим, че имаме резултат по намаляване на замърсяването на въздуха в София, каза председателят на комисията по екология в Столичния общински съвет Лорита Радева (ГЕРБ). Това се виждало от днешните данни за замърсяването, анализите от които ще бъдат готови утре. Радева и други общински съветници от управляващата партия дадоха пресконференция в партийната централа, за да отговорят на групата на БСП в Столичния общински съвет, която поиска отговорност от кмета на София Йорданка Фандъкова за ремонта на столичната улица \"Граф Игнатиев\" и замърсяването на въздуха. Областният координатор на ГЕРБ Цветомир Паунов заяви, че партията застава зад Йорданка Фандъкова. По-рано днес заради обвинение от прокуратурата за изпълнението на ремонта  оставка подаде зам.-кметът по транспорта Евгени Крусев .  Мерките за опазване на въздуха са системен, постоянен контрол за това какво се случва, каза Радева. \"Ежедневно по разпореждане на кмета на Столичната община се извършват проверки на всички онези рискови места, свързани с битово отопление\" , допълни тя. Радева обясни, че се проверяват автосервизи, за които се предполага, че може да използват отработени масла и стари гуми за отопление, както и домакинства за отопляване с горене на стари мебели и дограма. Радева добави, че се влиза по домовете във виетнамските общежития, които са общинска собственост. На въпрос на \"Дневник\" защо се разчита на системата за ранно предупреждаване от замърсен въздух, за да бъде пуснат \"зелен билет\" за градския транспорт, след като тя предричаше чист въздух за двата отминали дни с голямо замърсяване, Радева каза, че системата ще бъде усъвършенствана. Решението за обявяване на \"зелен билет\", с който се пътува цял ден в цялата градска мрежа за 1 лв., се взима на база на прогнозата на системата и два дни с високо замърсяване. Тя добави, че ще бъдат поставени още 22 сензора по проект, в който София участва с още 5 средиземноморски града. Зафир Зарков, който е зам.-председател на транспортната комисия, обърна внимание на обновяването на парка на градския транспорт. \"За последните три години имаме над 300 превозни средства, които са закупени от Столичната община, с което очакваме до 90% от транспортните средства да отговарят на най-високи екологични критерии\", каза Зарков. Зам.-председателят на общинските съветници от ГЕРБ в София Николай Стойнев допълни, че промяната не може да стане с магическа пръчка, а зависи от това гражданите да подкрепят тези мерки. Стойнев припомни доклада на Европейската сметна палата, според който дните с превишението на нормите за чистота на въздуха в София през 2009 г. са били 161, а през 2016 г. са били 71 дни. Нормата е превишението да е максимум 35 дни в годината. След като БСП са радетели за комплексни мерки за чистотата на въздуха, защо не подкрепиха екокомпонента за данъка върху автомобилите, попита депутатът Александър Ненков. Той каза, че въпреки репликите на общинските съветници от БСП съпартийците им в парламента са гласували против два важни фактора за чистотата на въздуха. Единият е повишаването на данъка за замърсяващите автомобили, а вторият е Законът за чистотата на атмосферния въздух, който е приет на първо четене. \"Той налага изключително сериозен стандарт за твърдите горива. Въвежда се и стандарт, който ще се отнася към влажността на дървесината, която служи за отопление\", обясни Ненков. \"Не можеш да излизаш да даваш пресконференция, същевременно същите твои съпартийци да не подкрепят тези законопроекти, а точно обратното\", заяви Ненков.", "date": "2018.12.04", "title": "Мерките за чистотата на въздуха в София дават резултат според ГЕРБ"}
{"url": "https://www.dnevnik.bg/morski/2018/12/04/3356420_obshto_shestima_sa_postradali_v_asansyor_na_bolnica/", "text": "Общо шестима души са пострадали при инцидента с болничен асансьор във Варна, станал около 14.30 часа днес. Първоначално бе съобщено за един пострадал. По информация на директора на болницата \"Света Анна\" четирима от пострадалите са с леки контузии. Една жена на 45 години е с пукнат прешлен, но е отказала хоспитализация. Най-сериозно е пострадала жена на 52 години, която е с изкълчени коленни стави. Тя е настанена за лечение в болницата. По думите на д-р Петров, цитиран от агенция \"Фокус\", в асансьора са се качили осем души при указания съоръжението да се ползва максимум от петима.  Две жени са пациенти на Клиниката по неврохирургия, а останалите са придружители. Асансьорът е въведен в експлоатация през 1979 година, но е бил изряден и редовно се обслужва от сервизен техник. Последният сертификат от фирмата, която извършва техническа поддръжка, е издаден през май и е с валидност от една година. Според д-р Петров по първоначална информация причината за инцидента е счупване на част от подемното устройство. Асансьорът е потеглил с пътниците от първия етаж в стария блок на болницата. Изминавайки 6-7 метра, той пропада обратно – малко под нивото на първия етаж. Служители на болницата успяват да извадят седем от пътниците. В този момент асансьорът потегля рязко нагоре към последния четвърти етаж с една жена вътре. Директорът на лечебното заведение увери, че своевременно са извикани екипи на пожарната и Гражданска защита, както и всички компетентни институции. В момента асансьорът е спрян и не се ползва. В сградата е създадена организация и се ползва друг асансьор, за да не се пречи на нормалния ритъм на работа на клиниките.", "date": "2018.12.04", "title": "Общо шестима са пострадали в асансьор на болница във Варна"}
{"url": "https://www.dnevnik.bg/sport/2018/12/04/3356471_sus_silna_volia_i_obrat_v_zlaten_geim_voleibolniiat/", "text": "Волейболният шампион \"Нефтохимик\" се класира за осминафиналите в CEV Cup. Българският първенец прояви силна воля и характер, за да отстрани  белгийския \"Пар-Ки\" (Менен). Воденият от Найден Найденов състав направи обрат за 3:2 (25:23, 22:25, 23:25, 30:28, 15:8). С драматичния си успех отборът заличи пасива си след загубата с 2:3 от първия мач. В решителния \"златен гейм\" \"Нефтохимик\" губеше с 12:14, но се вдигна и пречупи съперника за 16:14. Савелий Поздняков стана най-резултатен за българския отбор с 24 точки, а Георги Петров добави 21. Важна роля за победата изигра включването на национала Георги Братоев. Разпределителят, който дълго се възстановяваше от контузия, влизаше като резерва във втория и третия гейм, а след това беше в основния състав. Братоев завърши с три точки. \"Страхотен мач и спечелен \"златен гейм\". Благодаря на всички, които вярваха. Браво и на всички на терена от 12:14 в тайбрека. И първа победа за мен на терена\", написа разпределителят във \"Фейсбук\". \"Нефтохимик\" завърши с по-висок процент успеваемост в атака - 55% срещу 49%, като направи и повече блокади - 12 срещу девет. Вечерта се оказа успешна и за женския \"Берое\", въпреки загубата му от \"Арис\" в третия по сила европейски турнир \"Чалъндж къп\". След победата с 3:0 в Стара Загора, българките имаха нужда от два гейма и ги спечелиха, след което допуснаха обрат за 2:3 (25:22, 25:16, 16:25, 20:25, 13:15). Следващият съперник на отбора ще е \"Волеро\", в който се състезават Гергана Димитрова и Мира Тодорова. В момента \"Волеро\" участва на световното клубно първенство в Китай.", "date": "2018.12.04", "title": "Със силна воля и обрат в \"златен гейм\" волейболният \"Нефтохимик\" продължава в Европа"}
