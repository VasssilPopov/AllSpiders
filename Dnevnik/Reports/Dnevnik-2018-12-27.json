{"url": "https://www.dnevnik.bg/sport/2018/12/27/3367624_snimka_na_denia_sestrite_uiliams_v_spor_za_kupa_v_abu/", "text": "Винъс Уилямс победи сестра си Серена Уилямс в демонстративния мач за Mubadala World Tennis Championship в Абу Даби. По-голямата от сестрите се наложи с 4:6, 6:3, 10:8 в мач, продължил около час и половина.", "date": "2018.12.27", "title": "Снимка на деня: Сестрите Уилямс в спор за купа в Абу Даби"}
{"url": "https://www.dnevnik.bg/bulgaria/2018/12/27/3367519_zakonite_veche_shte_se_vnasiat_s_finansovi_razcheti/", "text": "Правителството прие промени в устройствения правилник на Министерския съвет, които предвиждат докладите към проектите на актове, внасяни за разглеждане от Министерския съвет, да съдържат и мотивирани финансови разчети за необходимите разходи, трансфери и други плащания, които произтичат от предложения проект на акт. Според съобщението на правителствената информационна служба е било прецизирано и понятието \"въздействие върху държавния бюджет\". Предложените промени са свързани с подобряване на процесите на планиране и изпълнение на съответните бюджети в контекста на прилагането на Закона за публичните финанси. Целта е да бъдат разграничени въпросите, които налагат трайно уреждане в нормативната база, от тези, които имат еднократен или краткосрочен характер само в рамките на текущата бюджетна година, се уточнява в съобщението.", "date": "2018.12.27", "title": "Законите вече ще се внасят с финансови разчети, реши правителството"}
{"url": "https://www.dnevnik.bg/sviat/2018/12/27/3367517_obedinenite_arabski_emirstva_otnovo_otvariat/", "text": "Обединените арабски емирства отварят отново посолството си в Дамаск днес, потвърдиха властите в страната от Персийския залив, цитирани от \"Ройтерс\". Представители на ОАЕ обясняват, че целите са \"нормализация на отношенията\" и намаляване на риска от намеса в \"сирийски и арабски\" въпроси. Според агенцията ОАЕ, които затвориха мисията си в сирийската столица месеци след началото на конфликта през 2011 г., дава знак за затоплящите се отношения на арабски държави със сирийския президент Башар ал Асад. Сирия бе изключена от Арабската лига, а повечето държави в нея не поддържаха Асад. ОАЕ бе сред финансиращите бунтовници, каквато позиция заемаха (в доста по-голяма от емирствата степен) и лидерът в Залива, Саудитска Арабия, Катар и Турция. И от Анкара обаче наскоро дойде посланието, че ако Асад бъде избран на демократични избори, международната общност (и Турция) трябва да е готова да работи с него. Промяната за последните няколко години е, че с помощта на руските въоръжени сили, Иран и подкрепяни от Ислямската република милиции като \"Хизбула\" Асад успя да отвоюва по-голямата част от територията на Сирия от бунтовнически групи и джихадистки организации като \"Ислямска държава\". Според журналисти от турската държавна телевизия TRT стъпката на арабската държава, която не бе толкова непримирим противник на Асад, колкото други в региона, е сигнал, че отношението към него сред арабските лидери се променя. Дипломат от арабска страна е казал за \"Ройтерс\" миналата седмица, че повечето страни в лигата биха искали Сирия да се завърне там и едва 3-4 държави са против, но все още няма официално предложение. Това не е и първият знак, че Асад е станал по-приемлив в региона. По-рано този месец президентът на Судан Омар ал Башир долетя в Дамаск на борда на руски самолет и стана  първият арабски лидер, посетил Дамаск  от началото на събитията в Сирия.", "date": "2018.12.27", "title": "Обединените арабски емирства отново отварят посолството си в Дамаск"}
{"url": "https://www.dnevnik.bg/sport/2018/12/27/3367477_tomas_bah_e_dovolen_ot_interesa_kum_domakinstvo_na/", "text": "Президентът на МОК Томас Бах е доволен от интереса на няколко държави към организирането на олимпийските игри през 2030 и 2032 г. \"Ние все още не сме стартирали процедурата за тези две събития, но Япония със Сапоро, както и САЩ, Аржентина, Испания и Грузия вече са се свързали с нас, за да обявят интереса си да бъдат домакини\", заяви Бах. За 2032 г. Южна и Северна Корея обсъждат съвместна кандидатура. В последните години  МОК е изправен пред проблем заради малкия интерес и честото оттегляне на градове , които предварително са заявили желание да се кандидатират за домакини. \"Отхвърлянето на кандидатури за домакинство от обществото, от референдуми и на широки дискусии в потенциални градове домакини е израз на липса на доверие в големите организации и не само в спорта. Трябва да се борим с това\", посочи президентът на МОК. През юни догодина комитетът трябва да определи домакина на зимните олимпийски игри през 2026 г. След няколко оттегляния на кандидати вариантите се свеждат до Стокхолм и италианската заявка Милано и Кортина Д'Ампецо. През 2024 г. домакин на летните игри ще е Париж, а четири години след това игрите ще са в Лос Анджелис.", "date": "2018.12.27", "title": "Томас Бах е доволен от интереса на възможни кандидати за игрите през 2030 и 2032 г."}
{"url": "https://www.dnevnik.bg/biznes/2018/12/27/3367522_na_slunchev_briag_cenata_za_chadur_i_shezlong_shte_e/", "text": "След проведен конкурс \"Естет Билд\" ООД е определен за концесионер на плаж \"Балчик-централен\" в община Балчик, област Добрич, а \"РВК 1\" ЕООД взима концесията на \"Слънчев бряг-централен\" в община Несебър, област Бургас, съобщиха от правителствената информационна служба. За 20-годишния срок на концесията в Слънчев бряг цената за чадър ще е 10 лева, колкото ще струва и и шезлонгът. Цените са с ДДС. Размерът на концесионното плащане за всяка календарна година от срока на концесиите е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане. Инвестициите за подобряване на облика на плажа в Балчик са в размер на 453.1 хил. лв., а за опазването на околната среда, дюните и защитените територии на плажа в Слънчев бряг трябва да бъдат дадени 342.4 хил. лв. На централния плаж в Балчик \"Естет Билд\" ООД се задължава да предлага за целия срок на договора за концесия от 15 г. цена от 9 лева за чадър с ДДС и също толкова за шезлонг.", "date": "2018.12.27", "title": "На Слънчев бряг цената за чадър и шезлонг ще е 20 лв."}
{"url": "https://www.dnevnik.bg/sport/2018/12/27/3367525_snimka_na_denia_zlatna_topka_za_borisov_i_selfita_s/", "text": "Подаръци и много благодарности получи министър-председателят Бойко Борисов от ръководството на федерацията по художествена гимнастика и от част от състезателките от националния отбор. На заседанието на Министерския съвет, на което  , на Борисов беше връчена \"златна топка\" с автографи. Премиерът отвърна, че просто е изпълнил  .", "date": "2018.12.27", "title": "Снимка на деня: \"Златна топка\" за Борисов и селфита с министри"}
{"url": "https://www.dnevnik.bg/sviat/2018/12/27/3367532_sauditska_arabiia_smeni_vunshniia_si_ministur_i/", "text": "Саудитска Арабия назначи Ибрахим ал Асаф за външен министър на мястото на Адел ал Джубейр. Това съобщиха днес държавни издания. Ал Джубейр бе на поста от април 2015 г. Бивш посланик на Саудитска Арабия в САЩ (от 2007 г. до назначаването като министър), той бе и съветник на покойния крал Абдула. Приемникът му Ал Асаф до 2016 г. бе министър на финансите в продължение на 20 години. Освен това страната за пръв път ще има собствена национална космическа агенция, подобно на съседните Обединени арабски емирства. Направени бяха промени още начело на комисията, която отговаря за развлеченията, на министерството на медиите и на още няколко институции.", "date": "2018.12.27", "title": "Саудитска Арабия смени външния си министър и създаде космическа агенция"}
{"url": "https://www.dnevnik.bg/sport/2018/12/27/3367533_seriia_a_moje_da_bude_spriana_sled_smurtta_na/", "text": "Привърженик на \"Интер\" е загинал след сблъсъци, съпътствали  мача с \"Наполи\" в Милано в сряда вечерта . Запалянкото, на 35 години, е починал в болница, след като е бил блъснат от бус. Преди двубоя стотина фенове на \"Интер\" обградили бус, превозващ привърженици на \"Наполи\". Последвало сбиване и трима запалянковци на гостуващия отбор са били намушкани. Впоследствие бил блъснат 35-годишният почитател на \"Интер\", който опитвал да се измъкне от безредиците, заяви директорът на полицията в Милано Марчело Кардона. Трима души са арестувани, но все още не се знае кой е карал буса. Кардона каза, че ще настоява секторът, в който стоят ултрасите на \"Интер\" на \"Сан Сиро\", да бъде затворен до края на март, както и да се забрани фенове на отбора да пътуват за гостуванията до края на сезона. Президентът на италианската федерация Габриеле Гравина каза пред \"Месаджеро\", че ще се разгледа и възможността за прекъсване на първенството. \"Необходими са ни крайни мерки. Трябваше да бъде празник, а видях недопустими неща. Притеснен съм. На \"Сан Сиро\" видях прекалено изнервени футболисти, а станалото отвън е твърде сериозно. Ще говорим с министерството, с олимпийския комитет и ще решим\", заяви той. Мачът беше съпътстван и от расистки скандал. Фенове на \"Интер\" отправиха маймунски звуци към защитника на съперника Калиду Кулибали. Треньорът на \"Наполи\"  Карло Анчелоти заяви, че при следващ подобен случай отборът ще напусне терена . \"Интер\" спечели с 1:0 след гол в добавеното време.", "date": "2018.12.27", "title": "Серия А може да бъде прекъсната след смъртта на запалянко на \"Интер\""}
{"url": "https://www.dnevnik.bg/skorost/2018/12/27/3367537_elektronni_vinetki_za_blizo_301_hiliadi_leva_za_kupeni/", "text": "За първите 10 дни от началото на продажбите на електронни винетки са купени 3247 от тях за 300 973 лева, съобщи пресцентърът на Агенция \"Пътна инфраструктура\". Напомня се, че те влизат в сила от 1 януари. За момента 3025 от всички електронни винетки са годишни за леки автомобили с обща технически допустима максимална маса до 3.5 тона. Купени са също 100 седмични, 36 месечни и 32 уикенд винетки за леки коли. . Най-много електронни винетки са продадени чрез уеб сайта  www.bgtoll.bg  – 1821 на обща стойност 167 931 лв. Другият канал за продажба към момента е приложение за смарт устройства. От 1 януари електронна винетка ще може да се купи от  терминали за самотаксуване  в търговските обекти, както и на каса в познатите досега места - бензиностанции, пощенските клонове, областните пътни управления и др.  От 17 декември до днес са конвертирани към електронни винетки 30 400 хартиени стикера. Това не е задължително, но е препоръчително за всички, които имат винетки със срок на валидност и след началото на следващата година. Днес  от АПИ напомниха , че за ползването на пътната мрежа в населените места винетка не е необходима. Пътната такса е задължителна, когато превозното средство напуска населеното място и продължава пътуването си по участък от републиканската пътна мрежа - автомагистрала, първокласен, второкласен или третокласен път. Какво се променя с въвеждането на електронните винетки можете да прочете  тук .", "date": "2018.12.27", "title": "Електронни винетки за близо 301 хиляди лева за купени за 10 дни"}
{"url": "https://www.dnevnik.bg/bulgaria/2018/12/27/3367540_gerb_e_na_put_da_ubie_mestnata_vlast_smiata_kiril/", "text": "Правителството отново,  без всякакви правила, раздаде 146 млн. лв ., от които 98 млн. лв. са дадени за общини на ГЕРБ. Част от средствата отиват в обекти, които са подложени на прокурорски проверки. Това заяви зам.-председателят на Националния съвет на БСП Кирил Добрев по време на пресконференция, става известно от съобщение до медиите. \"С министерско постановление от 19.12.2018 г. правителството отново, без всякакви правила, раздаде поредните 146 млн. лв. на български общини. От тях 98 млн. лв. са дадени за общини на ГЕРБ, 25 млн. за тези, управлявани от ДПС, 17 млн. лв. в други общини и едва 4 млн. лв. за общини, управлявани от БСП\", каза той. Той коментира, че ако се насложат всички постановления, които правителството на Борисов е направило извън всякакви бюджетни прогнози в този мандат, ще видим, че близо 550 млн. лв. са раздадените средства в българските общини и естествено рекордьор с над 394 млн. лв. са общини, управлявани от ГЕРБ. \"Втори са финансовият партньор на ГЕРБ – ДПС, с 95 млн. лв., други общини са взели 48 млн. лв. и общини на БСП - 10 млн. лв.\", уточни Добрев. Той каза още, че тези пари са дошли от данъците на всички български граждани, защото за никого не е тайна, че бюджетът се пълни от данъците на хората, а не от някакъв икономически ръст. \"Тези пари обаче отиват при ГЕРБ\", съобщи социалистът. Добрев обяви, че част от средствата отиват в обекти, които са подложени на прокурорски проверки. Той даде за пример община Септември, която е получила 2 млн. лв. за бул. \"България\", при положени, че кметът е под парична гаранция, а пътят е елемент от прокурорската проверка за това, че изпълнителят е свързан директно с него. Той добави, че се наблюдава тотално обезличаване на Националното сдружение на общините (НСОРБ). \"Или сдружението, което е символ на местната власт, ще бъде уважавано, или в противен случай нашите кметове обмислят напускането на Управителния съвет на НСОРБ\", заяви зам.-председателят на БСП. Добрев коментира, че оправданията на финансовия министър и министър-председателя, че кметовете на БСП нямат проекти и затова не получават средства, не отговарят на действителността. \"Над 150 са подадените проекти, които не са получили финансиране от четирите постановления, по които през тази година са раздавани пари\", уточни той.", "date": "2018.12.27", "title": "ГЕРБ е на път да убие местната власт, смята Кирил Добрев"}
{"url": "https://www.dnevnik.bg/sport/2018/12/27/3367539_salah_se_razmina_bez_nakazanie_i_shte_e_na_liniia_za/", "text": "Звездата на \"Ливърпул\" Мохамед Салах ще бъде на разположение за важните мачове с \"Арсенал\" и \"Манчестър сити\". Британските медии предположиха, че той може да бъде наказан за симулация в мача с \"Нюкасъл\". Футболната асоциация на Англия обаче няма да разглежда положението, тъй като има контакт между Салах и играча на \"Нюкасъл\" Пол Дъмет. В началото на второто полувреме на домакинството срещу \"свраките\" египтянинът падна в наказателното поле на съперника и получи дузпа, която вкара за 2:0. Впоследствие  \"Ливърпул\" стигна до победата с 4:0 .  Този сезон в английския футбол беше въведено правило, според което играч може да бъде наказан за два мача, ако се прецени, че е действал нечестно и това доведе до дузпа или изгонване на футболист на съперника. \"Ливърпул\" вече има преднина от шест точки на върха във Висшата лига. В следващия си мач воденият от Юрген Клоп състав приема \"Арсенал\" в събота от 19.30 часа, а след това играе с \"Манчестър сити\".", "date": "2018.12.27", "title": "Салах се размина без наказание и ще е на линия за мачовете с \"Арсенал\" и \"Сити\""}
{"url": "https://www.dnevnik.bg/bulgaria/2018/12/27/3367558_rusiia_vse_oshte_ne_gleda_na_bulgariia_kato_suverenna/", "text": "Русия все още не гледа на България като суверенна страна. С това си обясни поведението на посолството на Русия в София,  което публикува на своята \"Фейсбук\" страница  мнение с обиди към българите, eкспертът в \"Демократична България\" Стефан Тафров. Бившият дипломат призова по \"Нова телевизия\" външно министерство да реагира незабавно и остро на постъпката, тъй като не може една суверенна държава да допуска гражданите й да бъдат обиждани. \"Един вътрешнобългарски дебат се използва от чуждо посолство по безпрецедентен начин. Досега не е правено такова нещо\", допълни Тафров. В позиция на \"Демократична България\", публикувана на сайта на организацията, се припомня, че провокацията на руското посолство идва, след като кметът на София Йорданка Фандъкова е разрешила елхата от Русия да бъде поставена до катедралния храм \"Света Неделя\", където на 16 април 1925 г. са избити 134 българи и над 500 са ранени при терористичен атентат, \"организиран по заповед, дошла именно от Москва\". \"Подобно решение раздели ненужно обществото непосредствено преди светите Рождественски празници. Поредно падение на властта са както полицейската охрана на злополучния \"подарък\", а всъщност най-обикновена ПР акция, така и натискът срещу протестиращите, на които им бе забранено да поставят дори българския трикольор. \"Демократична България\" настоява българските институции да пазят правата и достойнството на българските граждани, а не да свеждат коленопреклонно глава пред наместниците на Путин в България, която все повече заприличва не на независима държава, а на Задунайская губерния\", се казва още в позицията.", "date": "2018.12.27", "title": "Русия все още не гледа на България като суверенна страна, смята Стефан Тафров"}
{"url": "https://www.dnevnik.bg/sviat/2018/12/27/3367553_kitai_predlaga_da_zabrani_prinuditelniia_transfer_na/", "text": "Китай предлага забрана на принудителния трансфер на технологии и незаконната \"намеса\" на правителството в операции на чуждестранни компании - практики, които са в центъра на търговския спор със САЩ, предаде \"Ройтерс\". Проектозаконът на Китай за чуждестранните инвестиции, целият текст на който бе публикуван вчера, идва в момент, в който азиатската страна се опитва да разреши продължилия прекалено дълго време спор със САЩ. Вашингтон обвинява Китай в нечестни търговски практики, включително и в кражба на интелектуална собственост. Въпреки че Пекин многократно отрече подобни обвинения, той бе приканван да подобри достъпа на чуждестранните инвеститори до пазара си и да защитава по-добре правата им на фона на нарастващия брой оплаквания и забавянето на чуждестранните инвестиции. На фона на разгарящото се търговско напрежение нараства предпазливостта в страни като САЩ и Германия относно китайските компании - подкрепяни от държавата и с големи финансови запаси. Те получават модерни чуждестранни технологии посредством агресивни придобивания в чужбина. В очевиден опит да се наблегне на реципрочността в проектозакона се посочва, че Китай ще си запази правото да отвръща с \"ответни мерки\" на страните, които дискриминират китайските инвестиции. Проектозаконьт - първият по рода си - бе представен пред Постоянния комитет на Общокитайското събрание на народните представители (еднокамарен парламент - бел. ред.), който започна пленарна сесия в неделя и ще провежда публични консултации до 24 февруари.", "date": "2018.12.27", "title": "Китай предлага да забрани принудителния трансфер на технологии"}
{"url": "https://www.dnevnik.bg/sport/2018/12/27/3367551_durjavata_si_postavi_za_cel_da_razshiri_broia_na/", "text": "Държавата си постави за цел да увеличи броя на спортуващите хора. Това е заложено в приетата от правителството Национална програма за развитие на физическото възпитание и спорта (2018 - 2020 г.). \"Стратегическата цел е обединяване на усилията на всички държавни, обществени, неправителствени и частни организации за утвърждаване на физическото възпитание, спорта и спортно-туристическите дейности като средство за подобряване на здравето и физическата дееспособност на населението, максимално разширяване дела на обхванатите в организирания спорт за всички от разнообразни социални групи\", се казва в информацията на правителствената пресслужба. Като друга цел се посочва \"издигане на спортния престиж на нацията на световно ниво чрез усъвършенстване на националната система за физическо възпитание и спорт в съответствие с водещите европейски практики\". Държавата посочва, че ще се бори за насърчаване на физическото възпитание на хората, както и за стимулиране на спорта за високи постижения и модернизация на спортната инфраструктура.", "date": "2018.12.27", "title": "Държавата си постави за цел да увеличи броя на спортуващите"}
{"url": "https://www.dnevnik.bg/bulgaria/2018/12/27/3367568_vunshno_ministerstvo_e_izrazilo_razocharovanie_ot/", "text": "По указания на ръководството на МВнР заместващият директора на дирекция \"Източна Европа и Централна Азия\" посланик Георги Панайотов е провел разговор със съветник в посолството на Руската федерация, като е предал позицията на българската страна по повод безкритичното публикуване на фейсбук страницата на посолството на препечатка от сайт, се казва в съобщение на сайта на външно министерство от днес. Вчера, на страницата си в социалната мрежа \"Фейсбук\"  посолството на Русия в България публикува мнение  от сайта \"Клас.бг\", в което протестиращи край елхата,  дарена от руското правителство на София  и поставена в центъра с подкрепата на посолството на Москва, са наречени \"олигофрени и малоумници\". По този повод представителят на МВнР е изразил разочарование по повод публикуването на мнение, съдържащо обидни за българския народ квалификации. Той е посочил, че подобни действия не допринасят за двустранните ни отношения с Русия, а напротив, създават благоприятна почва за антируски настроения сред българските граждани.", "date": "2018.12.27", "title": "Външно министерство изрази разочарование от публикацията на руското посолство за елхата"}
{"url": "https://www.dnevnik.bg/sport/2018/12/27/3367381_s_gol_v_dobavenoto_vreme_inter_slomi_napoli_v_polza_na/", "text": "Гол в добавеното време се оказа скъпоценен за \"Интер\", който победи \"Наполи\" в най-очаквания мач от кръга в Серия А. \"Нерадзурите\" стигнаха до успеха с 1:0 с попадението на Лаутаро Мартинес. Така въпреки  грешната си стъпка  \"Ювентус\" увеличи преднината си. Със спечелената точка от равенството 2:2 с \"Аталанта\" шампионите събраха 50 точки и водят с девет пред \"Наполи\". \"Интер\" е трети с 36. Мачът в Милано беше напрегнат, с възможности пред двамата вратари. През първата част домакините бяха по-дейни и имаха по-добрите положения, но не можаха да вкарат. След почивката \"Наполи\" подобри представянето си и започна да владее повече топката. Ключов момент се оказа положение в 81-ата минута, заради което Кулибали получи втори жълт картон и гостите останаха с човек по-малко. В добавеното време след подаване отляво топката стигна до Мартинес, който с хубав удар донесе победата на отбора си. В заключителните секунди и Инсиние от \"Наполи\" беше изгонен.", "date": "2018.12.27", "title": "С гол в добавеното време \"Интер\" сломи \"Наполи\" в полза на \"Ювентус\""}
{"url": "https://www.dnevnik.bg/bulgaria/2018/12/27/3354075_dnes_e_stefanovden_-_posledniiat_praznik_za_godinata/", "text": "На 27 декември православната църква почита паметта на първия християнски мъченик – свети Стефан. Стефановден е третият ден на Коледа и последният празник за годината. Св. Стефан е създател на първата християнска общност. Той бил известен като ревностен последовател на вярата и разпространител на Божието слово. Юдеите, които се надявали след разпването на Иисус неговото слово да умре, били притеснени от влиянието на дякона Стефан сред хората. Те го изправили пред Синедриона, обявили го за измамник и го убили с камъни. Единствената, която се молела за него, била св. Богородица. В народната традиция един от основните обичаи, свързани със Стефановден, е ладуването. Момите се събират и гадаят заедно за женитба. Всички неомъжени жени топят китки, привързани с пръстен или друг личен предмет, в ново менче, пълно с вода. На другата сутрин една от момите, облечена като булка, вади китките от менчетата и нарича за женитба и щастлив семеен живот. Момите слагат ечемик под възглавниците си и се надяват да сънуват бъдещите си съпрузи през нощта. На Стефановден се спазват обичаите за Мръсните дни - през този период хората се пазят от зли сили. Не се ходи навън през нощта, а жените следват редица обичаи, за да предпазят домовете си от злото. Приготвят се месни ястия и на трапезата се събира цялото семейство. Младите семейства ходят на гости на кумовете си или на по-възрастни роднини. Най-често се приготвят свинско с кисело зеле и баница с месо. Имен ден празнуват Стефан, Стефана, Стефания, Стефи, Фани, Венцислав, Венцислава, Запрян, Стамен, Стамена, Станимир, Станимира, Стоил, Стоилка, Станка, Станчо, Стоян, Стоянка, Таня.", "date": "2018.12.27", "title": "Днес е Стефановден"}
{"url": "https://www.dnevnik.bg/sviat/2018/12/27/3366229_pochti_koshmaren_krai_za_pazarite_v_nai-loshata_godina/", "text": "Брокерите по световните борси сигурно искат 2018 г. да си отива по-бързо и да не си спомнят за нея. От пазарната оценка на акциите по света бяха заличени почти 7 трилиона долара, възникващите пазари бяха буквално прегазени от засилващия се долар и лошо управление, петролът отново бързо поевтиня (с една трета спрямо септември) и дори златото и правителствените облигации на силни икономики не се оказаха достатъчна защита за инвеститорите. По оценка на \"Блумбърг\" към 22 декември общото състояние на 500-те най-богати хора на планетата е намаляло през отиващата си година с 511 млрд. долара. Годината приключва почти кошмарно, като в понеделник започналото в края на август потъване на американските борси продължи и индексът S&P 500 на Уолстрийт вървеше към най-лошия месец декември от 1931 г. насам. \"Почти\", защото в сряда - първият ден за търговия след Коледа, последва рязък обрат. Индексите отчетоха най-голямото еднодневно повишаване от 10 години насам - Dow Jones, S&P 500 и Nasdaq се повишиха с 5-6 процентни пункта. Цената на петрола от сорт брент, както и тази на американския лек петрол, се повиши с 8%. Но това не е особен повод за радост. \"Подобни движения, колкото и да са вълнуващи, не са нещо, което виждаш на здрави и нормални пазари\", коментира пред \"Ройтерс\" Майкъл Антонели, управляващ директор в компанията Robert W. Baird. Според него в сряда е имало пик - може би краткотраен - на т.нар. къси продажби и масово бягство от позиции, залагащи на още понижаване на цените. Индексът Dow Jones Industrial Average се повиши в сряда с 1086.25 пункта, но предишният рекорд от 936.42 пункта за един ден бе от 13 октомври 2008 г. - посред вихъра на избухналата финансова криза. Преди 10 години в последвалите два дни като във влакче на ужасите Dow Jones пое рязко надолу и изгуби над 800 пункта. Основната причина за бързата промяна от 26 декември е новината от Mastercard за най-добрите от 6 години насам празнични продажби на дребно в САЩ - ръст с 5.1% до над 850 млрд. долара. Това се възприема като сигнал за добро състояние на американската икономика, а известно успокоение имаше и за съдбата на председателя на Федералния резерв на САЩ Джером Пауъл, когото президентът Доналд Тръмп остро нападна преди Коледа. Но притесненията за това дали и с колко ще расте световната икономика, оттеглянето на финансовата подкрепа от централните банки (всъщност те по-скоро трупат арсенал в очакване на нова рецесия), продължаващата търговска война САЩ - Китай, повишаването на лихвите в САЩ (в комбинация с намалена прогноза за ръста през 2019-2020 г.) и продължаващата частична блокада на работата на федералната администрация накараха основните борсови индекси да се понижат с над 10% само през декември. S&P 500 най-вероятно ще приключи годината с най-големия едномесечен срив от февруари 2009 г. насам. В опит за успокои пазарите финансовото министерство съобщи, че министър Стивън Мнучин е разговарял в неделя с ръководителите на шестте най-големи банки в САЩ. Те са потвърдили, че разполагат с достатъчно ликвидност да продължат с кредитирането, както и че \"пазарите продължават да функционират правилно\", съобщиха от министерството. Това обаче подейства по-скоро объркващо, тъй като подобен разговор обикновено се провежда, когато има съмнения за тяхното състояние. По същия начин подейства и новината, че Мнучин е свикал в понеделник конферентен разговор с Работната група по финансовите пазари към Белия дом. Известна още като \"Екип за защита от срив\", тази група на основните регулатори, основана преди 30 години от президента Роналд Рейгън след борсовия крах на \"Черния понеделник\" през октомври 1987 г., беше особено активна през 2008 г., в началото на последната финансова криза. Годината си отива с обезценяване на водещите китайски акции с 25%, в зависимата от износа Германия поевтиняването е с близо 16%, а в най-зле представящите се възникващи пазари като Аржентина и Турция националните валути загубиха 30-50% от обменната си стойност спрямо долара. Южноафриканският ранд, бразилският реал и руската рубла са надолу с 10-15%. Еврото, британският паунд, австралийският долар и шведската крона изгубиха 5-10%. За криптовалутите - над 2000 вида в момента, трудно може да се намери добра дума - общата им доларова стойност рухна от над 800 млрд. през януари на около 128 млрд. в момента. Водещите технологични компании от групата FAANG (Facebook, Amazon, Apple, Netflix и Google) приключват годината приблизително там, където я започнаха - с обща пазарна капитализация около 2.8 трилиона долара. Но есенната борсова буря не подмина и тях - обезценяването на тази група спрямо пика от край на август е с близо 800 млрд. долара (24%). При азиатския еквивалент ВАТ (Badia, Alibaba и Tencent) поевтиняването на акциите е в рамките на 18-25%. В сряда акциите на Amazon скочиха с 9% след новината за добрите коледни продажби и като цяло компанията поскъпна тази година с една трета (при Netflix акциите скочиха за година с 45%). Но поредицата скандали за опазването на лични данни и допускането на пропаганда чрез фалшиви новини струва на Facebook поевтиняване с 19%. Поскъпването на кредитите за икономиките на Италия, Гърция и дори на Франция показа, че проблемите на еврозоната не са изчезнали. Европейската централна банка потвърди, че от 1 януари спира стимулите си, въведени по време на глобалната криза, а тепърва предстоят Брекзит и вероятен възход на популистите в управлението в Европа.", "date": "2018.12.27", "title": "Почти кошмарен край за пазарите в най-лошата година след световната криза"}
{"url": "https://www.dnevnik.bg/sport/2018/12/27/3363110_folker_shofel_lekar_ekstremnite_sportisti_imat_psihika/", "text": "- Повечето контузии в екстремните спортове са тежки травми от инциденти, особено в бейсджъмпинга и други летателни дейности. Ако вземем предвид спортове като катеренето, които са по-малко екстремни, но се водят такива, в повечето случаи състезателите претърпяват леки травми на пръстите и рамената. Разбира се, тежките контузии също са налице, но процентът не е толкова висок. Определено тази превенция може да се осъществи, когато пресметнеш риска. Трябва да насочиш вниманието си към външните фактори в природата. Колкото по-екстремно става начинанието, толкова по-малка е границата на безопасността. Мой приятел беше първият, който скочи от Айфеловата кула, но към вътрешността й. От скока той имаше 1,2 секунди, за да отвори парашута. Правиш го или си мъртъв. За този опит той се готви три месеца и беше изцяло отдаден на проекта, но все още смятам, че подобно начинание е твърде опасно. - Те са притискани отвън да достигат границите на възможностите си, защото имат договори със спонсори и трябва да направят нещо ново, за да изпъкнат. В свят, в който всяка дейност се записва във \"Фейсбук\" или \"Инстаграм\", е много трудно за тях да намерят нови проекти. Един от начините да добият популярност е да намалят безопасността и да поемат по-голям риск. Но в някои спортове тази граница се прекосява драстично. Например движението в летенето с уингсют наброява около 2000 души, като 5% от тях вече са загинали от началото на годината. Тук се появява парадигмата \"Той умря, правейки това, което обича\". Дали това е хубаво? Смятам, че е пълна глупост. Някой може да е загинал, вършейки нещото, което обича, но оставя скърбящи родители, семейство и деца. Трябва да имаш по-голяма отговорност към хората около себе си и също към тези, които рискуват своя живот, за да те измъкнат от затруднено положение. Визирам спасителите в планината, които тръгват в лошо време към кофти места заради нечия безотговорност. - В Европа сме привикнали да се чувстваме в безопасност. Имаме достъп с хеликоптер, безжичен интернет и сигнал на телефона навсякъде. Когато излезеш от тази зона и трябва да разчиташ единствено на себе си, тогава определено не трябва да прекосяваш някои граници. Никога не можеш да си напълно подготвен за всички възможни сценарии. Границите на риска са размити и той трябва да се приема внимателно. Това колко далеч ще стигнеш е лично решение. Често загиналите в екстремните спортове са начинаещи, които правят фатална грешка от липса на опит. Съдейки по себе си, с възрастта намалява желанието ми да рискувам. Аз имам семейство и не искам да се нараня. Сега съм много по-внимателен, отколкото когато бях на 18 години. - Някои от тях са наистина много търпеливи. Това са предимно умните състезатели, които са професионалисти. След това е групата, която иска да е като професионалистите и въобще не слуша. Те мислят, че ако пропуснат няколко тренировки, никога няма да наваксат изгубеното. Понякога трябва да ги предпазиш от самите тях. - Определено мисленето им е много по-различно. Има проучване, което сравнява екстремните спортисти с престъпниците. Психическото състояние и поведението им е подобно на серийни убийци. Екстремните спортисти имат поведение, което ги кара да правят луди неща. Желанието за приключения у тях е огромно. Зад това вероятно стоят някои икономически фактори. След Втората световна война не е имало екстремни спортове, защото хората са имали основни нужди като да си купят храна или да намерят подслон. В днешни дни, конкретно в по-заможните общества, на хората просто им е скучно. Имат твърде много време и се замислят: \"Какво да направя, за да има повече тръпка и адреналин?\" - Тук трябва да се запитаме какво точно представляват екстремните спортове. Може би представата ни за някои спортове, които наричаме екстремни, е напълно погрешна. Докато в други спортове, които са приети за нормални, като алпийските ски и футболът има доста тежки контузии. Виждаш футболисти в 30-те си години, които вече не могат да играят на високо ниво. Това е следствие от екстремно натоварване. Разбира се, никой не обръща внимание, защото там са съсредоточени много пари. - Със сигурност натоварването, което може да понесе човешкото тяло, има граница. Много хора претренират организма си или прекаляват със загрижеността си при приема на хранителни вещества. В офиса си съм виждал спортисти, които страдат от анорексия. Те са в 40-те си и телата им имат фрактури, получени от умора. Всичко това е причинено от факта, че не се вслушваме в сигналите на тялото. Претренирането е нещо, което трябва да проучим, защото се превръща в сериозен проблем. Трябва да се провери дали този или онзи спорт има реална полза за здравето ти или ти вреди. За всеки спорт е специфично и е трудно да се каже върху какво най-вече трябва да наблегнат спортистите в тренировките си. Все пак първо трябва да се подготви цялото тяло и след това да се наблегне върху развиването на конкретно умение. Цялостната подготовка на тялото е важна, защото помага да се справи със стреса след това.", "date": "2018.12.27", "title": "Фолкер Шофел, лекар: Екстремните спортисти имат сходна психика с престъпниците"}
{"url": "https://www.dnevnik.bg/sviat/2018/12/27/3367401_izraelskiiat_parlament_se_samorazpusna_izborite_sa_na/", "text": "Израелският парламент гласува законопроект, с който се саморазпуска и свиква предсрочни избори на 9 април, предаде \"Франс прес\". Управляващата коалиция на премиера Бенямин Нетаняху  реши в понеделник да разпусне  120-членния Кнесет - парламента, в който остана с мнозинство само от един глас след оставката миналия месец на министъра на отбраната и лидер на ултранационалистическата партия \"Наш дом\" Авигдор Либерман. При формалното гласуване депутатите приеха законопроекта със 102 гласа, двама бяха против, съобщи \"Асошиейтед прес\". Редовните парламентарни избори трябваше да се състоят през ноември. Социологически анкети сочат, че националистическата партия \"Ликуд\" на Нетаняху  ще спечели изборите с лекота . Но бъдещето на самия премиер зависи от очакваното решение на главния прокурор дали да му предяви обвинения в корупция и злоупотреби, което може да принуди Нетаняху да се оттегли от лидерския пост в \"Ликуд\", добавя АП. /БТА", "date": "2018.12.27", "title": "Израелският парламент се саморазпусна, изборите са на 9 април"}
{"url": "https://www.dnevnik.bg/sviat/2018/12/27/3367405_sasht_i_kitai_shte_vodiat_turgovski_pregovori_v_pekin/", "text": "Американска правителствена делегация ще посети Пекин през първата половина на януари, за да води търговски преговори с китайски официални представители, съобщи вчера агенция \"Блумбърг\", цитирана от \"Ройтерс\" и ТАСС. Делегацията ще бъде оглавявана от заместник-представителя на САЩ на търговските преговори Джефри Гериш и ще пристигне в Китай в седмицата, започваща на 7 януари, уточнява \"Блумбърг\", която се позовава на собствени източници. На 1 декември американският президент Доналд Тръмп и председателят на КНР Си Цзинпин  се договориха по време на срещата на върха  на Г-20 в Аржентина да предприемат съвместни усилия за постигане на споразумение, което би позволило прекратяване на търговската война между двете държави, припомня ТАСС. /БТА", "date": "2018.12.27", "title": "САЩ и Китай ще водят търговски преговори в Пекин през януари"}
{"url": "https://www.dnevnik.bg/sviat/2018/12/27/3367410_bomba_izbuhna_pred_curkva_v_centura_na_atina_policai_e/", "text": "Взривно устройство е ранило полицай пред църква в центъра на Атина тази сутрин, съобщи държавната телевизия ЕРТ, цитирана от \"Ройтерс\". Експлозията бе пред църквата \"Св. Дионисий\" в столицата около 5 ч. местно (и българско) време. Според в. \"Прото тема\" тя се е случила около 7:10 ч. Полицаят е откаран в болница, районът е отцепен от служители на реда, обяснява телевизията. Според \"Ройтерс\" полицаят е намерил кутия пред входа на църквата, в която било взривното устройство. Когато то се задействало, пострадали лицето и ръцете му, казва друг полицейски служител, пожелал да запази анонимност. По-рано този месец експлозия нанесе щети в телевизия \"Скай\" в Атина, но нямаше пострадали.", "date": "2018.12.27", "title": "Бомба избухна пред църква в центъра на Атина, полицай е ранен"}
{"url": "https://www.dnevnik.bg/sviat/2018/12/27/3367414_izrael_potvurdi_che_e_nanesul_udari_krai_damask/", "text": "Представител на израелските сили за сигурност потвърди, че Израел е нанесъл въздушните удари в Сирия на 25 декември вечерта, предаде \"Асошиейтед прес\". Източникът, пожелал анонимност, уточнил, че били ударени ирански оръжейни складове, използвани за прехвърляне на оръжия за шиитската групировка \"Хизбула\", както и сирийска противовъздушна батарея близо до Дамаск, която стреляла по израелските изтребители. По-рано вчера Русия разкритикува въздушните удари, заявявайки, че те са застрашили пътнически полети. Министерството на отбраната в Москва уточни за \"Интерфакс\", че става въпрос за два полета на гражданската авиация, но не навлезе в подробности. Според израелския представител обаче Израел своевременно предупредил Русия за въздушните удари. При вчерашното нападение са ранени двама сирийски военнослужещи, съобщиха държавни медии в Дамаск.", "date": "2018.12.27", "title": "Израел потвърди, че е нанесъл удари край Дамаск"}
{"url": "https://www.dnevnik.bg/na_put/2018/12/27/3364824_fotogaleriia_plemeto_embera_-_da_opazish_dushata_na/", "text": "Слънцето пече безмилостно и изпаренията от сутрешния дъжд създават усещане за парна баня. Ежедневие по време на дъждовния период в Панама.  На около час и половина път от бетонната джунгла -Панама Сити, сред девствени тропически гори, живеят индианците Ембера.  Те произхождат от регионите Дариен в Панама и Чоко в Колумбия, които се намират около границата между двете държави. Индианците Ембера населяват тези области столетия наред, дълго преди създаването на държавите Панама и Колумбия, и пристигането на първите испанци по тези земи в началото на 16-и век. Никой не знае дали те винаги са живели там или са мигрирали от друго място.", "date": "2018.12.27", "title": "Фотогалерия: Племето Ембера - да опазиш душата на дедите си сред джунглата на съвремието"}
{"url": "https://www.dnevnik.bg/razvlechenie/2018/12/27/3367382_maili_sairus_i_lium_hemsuurt_skljuchiha_brak/", "text": "Американската поп звезда Майли Сайръс и дългогодишният й годеник, австралийският актьор Лиъм Хемсуърт, са сключили брак на малка церемония през уикенда, съобщи CNN. Снимки от събитието, на което са присъствали родителите на булката - майката Тиш и американският певец и композитор Били Рей Сайръс, се появиха в социалните мрежи още в понеделник.  В сряда певицата, която е кръщелница на Доли Партън, потвърди новината с поредица от публикации в Инстаграм, сред които е и снимка на двойката, придружена от думите \"10 години по-късно...\". Бившата звезда от поредицата \"Хана Монтана\" и актьорът от поредицата \"Игрите на глада\" се запознават през 2009 г. по време на снимките на филма \"Последната песен\" и обявяват годеж през 2012 г. Отменят го година по-късно и се разделят за три години, през които Сайръс предприема напълно нова посока в кариерата си. През 2016 г. официално обявяват, че отново са заедно и че дори отново са сгодени. ", "date": "2018.12.27", "title": "Майли Сайръс и Лиъм Хемсуърт сключиха брак"}
{"url": "https://www.dnevnik.bg/sviat/2018/12/27/3367407_rusiia_osudi_ukrainec_na_8_g_zatvor_za_shpionaj/", "text": "Руски съд вчера осъди украински гражданин на осем години затвор за шпионаж и опит за незаконен износ на военна техника, съобщи в. \"Комерсант\", цитиран от \"Ройтерс\" и БТА. Игор Кяшко, адвокат от Украйна, бил признат за виновен в опит да закупи части за двигател на изтребител МиГ-29 и да се сдобие със секретни документи, свързани със зенитната ракетна система С-400, за да ги предаде на Украинската служба за сигурност (СБУ), по данни на вестника. \"Комерсант\" отбелязва, че Кяшко не планира да обжалва присъдата, обявена от Нижегородския районен съд. Той не признал, че е събирал сведения за С-400, но не отрекъл, че е смятал да предаде на СБУ части за двигател на МиГ-29. Миналия месец Русия разположи системи С-400 на полуостров Крим, който анексира от Украйна през 2014 г., припомня агенцията. /БТА", "date": "2018.12.27", "title": "Русия осъди украинец на 8 години затвор за шпионаж"}
{"url": "https://www.dnevnik.bg/sviat/2018/12/27/3367415_amsterdam_moje_da_zabrani_turisticheski_magazini_v/", "text": "Съд разреши на Амстердам да забрани магазините за туристи в центъра на града, предаде ДПА. Забраната, влязла в сила през октомври 2017 година, не нарушава европейските разпоредби, постанови върховният холандски административен съд в Хага. За да предотврати пренаселеността с туристи на центъра на града, Амстердам прие забрана за бизнес дейностите, насочени към чуждестранните туристи, като магазините за сувенири, за отдаване на колелета под наем и щандовете за гофрети. Съдът обаче все пак остана на страната на ищеца - магазин за сирене в този конкретен случай, тъй като собственикът е отдал под наем магазинната площ, преди градът да обяви забраната. /БТА", "date": "2018.12.27", "title": "Амстердам може да забрани туристически магазини в центъра, реши съд"}
{"url": "https://www.dnevnik.bg/sport/2018/12/27/3367429_troika_v_kraia_donese_nova_pobeda_za_vodacha_v_nba/", "text": "Тройка на Дани Грийн в последните секунди беше в основата на 26-ата победа за сезона за водача в НБА \"Торонто раптърс\". Успехът дойде при 106:104 срещу \"Маями хийт\". \"Горещите\" водеха със 104:103, но 22,7 секунди преди края Грийн стреля точно и донесе победата за отбора си. Кауай Ленърд отбеляза 30 точки за триумфа, към които добави осем борби и две асистенции. \"Маями\" водеше до края на третата четвърт, когато \"Торонто\" излезе напред. В четвъртата част двата състава няколко пъти сменяха водачеството си, за да се стигне до вълнуващия финал. \"Торонто\" е начело в Източната конференция с 26 победи и десет загуби. \"Маями\" заема осмото място с 16 успеха и 17 поражения. В един от най-резултатните мачове за вечерта \"Индиана пейсърс\" стигна до 129:121 срещу \"Атланта хоукс\".", "date": "2018.12.27", "title": "Тройка в края донесе нова победа за водача в НБА \"Торонто раптърс\""}
{"url": "https://www.dnevnik.bg/zelen/2018/12/27/3367335_ne_ni_purzaliaite_za_pirin_prizova_flashmob_pred/", "text": "Една година след решението на Министерския съвет да разшири възможностите за строителство в парка около 150 природозащитници изпратиха последното заседание на правителството за годината със сутрешен флашмоб,  организиран в социалните мрежи . \"Вземете със себе си зимната екипировка - ски, сноуборд, снегоходки, щеки, шейни. А ако нямате, вземете балдъзата си и други роднини :)\", призоваха природозащитниците, напомняйки за  свързаните лица в концесионера \"Юлен\" АД и Първа инвестиционна банка .  Те се опасяваха, че в дневния ред на заседанието на Министерския съвет за днес може да бъде включено гласуване на подготвяните промени в концесионния договор на \"Юлен\" АД за ски зона Банско по подобие на последното правителствено заседание от 28 декември миналата година, когато  беше изменен планът за управление на Национален парк \"Пирин\" . Такава точка в днешния дневен ред обаче нямаше и темата не беше обсъждана. Коалицията \" За да остане природа в България \" припомни, че в последните години Коледа е благодатно време за концесионера на ски зона Банско: \"Преди година беше направен опит планът за управление на Национален парк \"Пирин\" да се промени така, че да даде възможност за мащабни сечи и строежи в парка.\" Промените, разрешени на 28 декември 2017 г. от Министерския съвет, бяха последвани от няколко месеца протести в над 10 града в България и чужбина и все още са  обект на съдебни спорове . Очакваните промени в концесията През последните месеци Министерството на околната среда предложи да се разшири площта на концесията за ски зона Банско в Пирин, което отново се очаква да се случи с правителствено решение. Затова днес пред заседанието на Министерския съвет от 9 ч., което беше последното за годината, природозащитниците се събраха за символично предупреждение към властта, като отново поискаха  нарушенията на концесионера да не се узаконяват с промяна в договора . Призивът на природозащитниците, публикуван в събитието им, е: \"Елате на 27.12. пред най-голямата пързалка в България - сградата на българското правителство. Ще се пробват да променят концесионния договор в полза на нарушителя. Ние настояваме единствено да се спазват законите в България и да не се допуска строителство в Национален парк \"Пирин\". След доказаните нарушения договорът за концесията трябва да бъде разтрогнат, а не променян в полза на нарушителя.\" Много пътища водят към Пирин Освен оспорваните в съда промени в плана за управление на парка и обсъжданото разширение на концесията екокоалицията видя като жест към концесионера на ски зона Банско и приетите преди седмица като поправка в Закона за чистотата на атмосферния въздух промени в Закона за защитените територии. С новия законов текст се  отслабва строгата досега защита на водите в националните паркове , като промяната се мотивира с необходима допълнителна човешка намеса за превенция на наводнения.  По този повод природозащитните организации коментират: \"Сега се направи законодателна промяна, която отново ще облагодетелства концесионера на ски зона Банско. \"Юлен АД\" има нужда от водохващания за изкуствен сняг, а понастоящем такива не са разрешени. Ако те минат, маскирани като отклонения на води за превенция от наводнения, община Банско като миноритарен акционер във фирмата концесионер лесно ще уреди от тях да се взема вода за изкуствен сняг.\"", "date": "2018.12.27", "title": "\"Не ни пързаляйте за Пирин\" призова флашмоб пред Министерския съвет"}
{"url": "https://www.dnevnik.bg/skorost/2018/12/27/3367446_putiat_svoge-sofiia_shte_e_zatvoren_dnes_ot_11_do_13/", "text": "Движението по пътя Своге – София беше спряно днес от 11 до 13 часа във връзка с искане от Националната следствена служба, съобщиха от Агенция \"Пътна инфраструктура\". На мястото беше извършен следствен експеримент, свързан с катастрофата на автобус през лятото, при която загинаха 19 души. Движението на тежкотоварните автомобили и автобусите в посока Северна България се пренасочваше по автомагистрала \"Хемус\". За пътуващите от София за Своге маршрутът беше: път ІІ-81 София – Костинброд – Бучин проход - път III-164 Искрец - Своге. Всички автомобили по направлението София – Своге ще могат да се движат без ограничение до отклонението за с. Радина. За пътуващите в посока София всички тежкотоварни автомобили над 12 т не преминават по път II-16 Своге – София през Искърското дефиле, а се отклоняват по път I-1 Видин – София при с. Ребърково в посока Ботевград. Автобусите от Враца, пътуващи за София по път I-1 Видин – София, продължават до Ботевград и \"Хемус\". За пътуващите от Враца в посока София се ползваха следните маршрути: Транзитното движение в посока Своге по път I-1 Мездра - Ботевград - София се забранява за тежкотоварните автомобили над 12 т. Автобусите в посока София могат да преминават по магистрала \"Хемус\". Лекотоварното движение до Своге е по път II-16 Своге - София, след което се отбива по път III-164 Своге - Искрец - Бучин проход и път ІІ-81 София – Костинброд. Локалното движение ще е на пропускателен режим от екипи на Пътна полиция – Мездра, при с. Ребърково.", "date": "2018.12.27", "title": "Пътят Своге - София беше затворен от 11 до 13 часа"}
{"url": "https://www.dnevnik.bg/analizi/2018/12/26/3364135_2018_g_-_po-slab_borisov_koito_ne_uspiava_da_se/", "text": "- С все по-ясно очертаващото се политическо неравновесие, което въпреки всичко – и независимо от европредседателството – продължи да крепи управляващата коалиция. Отвътре – перманентен скандал, отвън – скърцане със зъби от страна на БСП, в обществото – апатия въпреки спорадичните протести. Годината ще се запомни и с това, че се стигна дъното в политическото говорене. Оставката на Валери Симеонов все пак е искрица надежда срещу политическата наглост и простащина. - Българската позиция за Западните Балкани и помощта за Македония, за да се измъкне тя от политическия асансьор, в който бе заседнала от десетилетия, е важно за региона събитие. Ето положителен пример, който дори политическият битовизъм на вицепремиера Каракачанов не е в състояние да помрачи. Във вътрешен план обаче се засилват съмненията, че съдебната система все повече се използва като инструмент за разчистване на политически сметки. И на хоризонта назряват сериозни сътресения в тази посока. - Че може напълно да се заличи разликата между управляващи и опозиция с все по-явната подкрепа на ДПС и \"Воля\" за правителството \"Борисов 3\". Както и че празните столове на БСП в пленарната зала могат да са дефицит, а не позитив на опозиционността. Иначе ситуацията в 44-ото Народно събрание все повече напомня на бюлетина за нивото на река Дунав – тя е   (  – и като лобизъм, и като парламентарна немощ. - Сравнително благоприятна, щом кабинетът \"Борисов 3\" въпреки всички скандали и ремонти е още на власт. Ротационното председателство на ЕС изобщо не беше най-голямото изпитание за това правителство. Основен проблем е и продължава да бъде коалицията, която стои зад него. Така и завърши годината за правителството – с един Валери Симеонов по-малко и с един Красимир Каракачанов в повече. - Образът на Бойко Борисов е пряка функция от политическия популизъм в страната. Борисов е популист от старата генерация – от \"телевизионната школа\" на един Силвио Берлускони, затова с такова опасение гледа на \"Шоуто на Слави\" и изобщо не се поколеба да се яви на техен терен. Образът му на \"дипломат и геополитик\" обаче не се харчи достатъчно добре вътре в страната. Времето е \"социално\", иска \"разговор с масите\", от които той (външнополитически) все повече се отчуждава, което личи и по нарастващия рейтинг на омбудсмана Мая Манолова. В резултат имаме един \"по-слаб\" Борисов, който все не успява да се \"преизмисли\" в национален контекст. - Че гледа да се движи в \"насрещното движение\" подобно на съпругата си. В неговите виражи към Кремъл зад гърба му обаче липсва \"синята лампа\" на НСО. И това все по-отчетливо се усеща. Позицията му \"контра Борисов\" до един момент му носеше вътрешнополитически плюсове. Ала отказът му за среща с Борисов, след като преди това изслуша \"визията за България\" на Нинова, вся поредните съмнения в \"надпартийността\" на президентската институция. И спадането на рейтинга му е доказателство, че острата конфронтация от един момент нататък се наказва от избирателите. - Дума дупка прави и от властта изкарва. ", "date": "2018.12.27", "title": "2018: \"По-слаб\" Борисов, който не успява да се \"преизмисли\""}
{"url": "https://www.dnevnik.bg/sviat/2018/12/27/3367424_trump_moje_da_zabrani_na_biznesa_v_sasht_da_polzva/", "text": "Президентът на САЩ Доналд Тръмп обмисля да забрани със заповед използването на телекомуникационно оборудване на китайските компании \"Хуауей\" и Зет Ти И от американския бизнес. Това съобщи \"Ройтерс\", като цитира \"трима източници, запознати със ситуацията\". Ако действително се вземе подобна мярка, тя би била поредната, взета от администрацията на Тръмп, срещу две от компаниите, които са водещи доставчици на телекомуникационно оборудване в Китай. Спорът, който САЩ водят с компаниите от години и който според критици на тази политика цели да ги изтласка от пазара, е свързан със съмнения на Вашингтон, че двете компании може да действат по нареждания на Пекин - нещо, което те отричат. Мерки, приети за кратко срещу Зет Ти И тази година, почти я  извадиха от бизнеса  и ѝ се наложи дори да прекрати основните си операции. В началото на месеца пък канадските власти задържаха финансовия директор на \"Хуауей\" по искане на САЩ по обвинения за заобикаляне на санкциите срещу Иран, но според някои анализатори това е  нов изстрел във войната за надмощие  на САЩ и Китай в новото поколение мрежи. Тълкувания Източниците на \"Ройтерс\" в телекомуникационната индустрия и правителството казват, че мярката се обмисля от осем месеца (\"Уолстрийт джърнъл\" пък писа за нея през май). Решението според тях може да се вземе още идния месец. То би принудило министерството на търговията да възпрепятства американските компании да си набавят оборудване от чуждестранни телекоми, които създават сериозен риск за националната сигурност. Документът ще се позове на законодателство, което дава на президента възможност да регулира търговията в отговор на заплаха за националната сигурност. \"Хуауей\" и Зет Ти И вероятно няма да бъдат споменати в текста, по който още се работи. Забраната обаче ще бъде разтълкувана по този начин от министерството, обяснява един от източниците. Подобни ограничения вече са в сила за американското правителство. Кой ще загуби \"Ройтерс\" отбелязва, че от мярката ще пострадат най-вече малките телекоми (с по-малко от 100 хил. абонати) в САЩ - те са сред най-големите клиенти на \"Хуауей\" и Зет Ти И, тъй като комуникационното им оборудване обикновено е по-евтино. В документи, изпратени до федералните регулатори, една от компаниите казва, че някои технологии на \"Хуауей\" са до четири пъти по-евтини от същите на \"Ериксън\". Представители на бизнеса са разделени за това дали администрацията разполага с правни механизми, за да наложи подобна забрана. Ако обаче това е възможно, разходите им за подмяна на оборудване може да са между 800 млн. и 1 млрд. долара, казва Кариса Бенет от организацията на местните оператори на безжични мрежи RWA. Като пример за значението на \"Хуауей\" в сектора агенцията изтъква факта, че Уилям Леви, вицепрезидент за продажбите на Huawei Tech USA, е член на съвета на директорите на RWA. Този месец RWA подаде до Федералната комисия за комуникациите RWA документ, според който 25% от членовете ѝ използват оборудване на двете китайски компании. Аджит Пай, който оглавява федералната комисия, каза през март, че наличието на определени технологии позволяват кибератаки, заразяване с вируси, кражба на данни и други престъпления да бъдат извършвани от враждебно настроени правителства. Той не уточни за кого става въпрос, но през април комисията му одобри регулация, която забранява да се дава федерално финансиране на телекоми, купуващи оборудване от компании, считани за заплаха за националната сигурност.", "date": "2018.12.27", "title": "Тръмп може да забрани на бизнеса в САЩ да ползва оборудване на \"Хуауей\" и ZTE"}
{"url": "https://www.dnevnik.bg/bulgaria/2018/12/26/3367342_zatvaria_se_za_20_dni_bul_car_boris_treti_obedinitel/", "text": "От днес за 20 дни ще бъде спряно движението по двете платна на централния пловдивски булевард \"Цар Борис Трети Обединител\" в отсечката от кръстовището с улиците \"Цанко Дюстабанов\" и \"Граф Игнатиев\" до тунела, съобщи община Пловдив на сайта си. Причината е, че местната власт е решила там - в пространството между централната поща и булеварда, да бъде изградена 30-метрова сцена за амбициозния тричасов спектакъл със заглавието \"Ние сме всички цветове\", с който на 12 януари ще бъде откриването на \"Пловдив - Европейска столица на културата\". \"Цар Борис Трети Обединител\" е най-натовареният булевард в града и основната връзка до центъра и източните квартали. Основната част от него ще остане напълно затворена. След продължителни срещи и съвещания от общината и полицията вече са готови с новата организация на движение - булевардите \"Руски\" и \"Източен\". \"Надявам се бързо да се ориентират за новите маршрути. Ще променим навиците на част от хората\", коментира пред БНТ зам.-кметът на Пловдив Златин Велев. От пътната полиция информираха, че ще променят режима на работа на светофарните уредби на кръстовищата, където ще стане отбиването на движението - на \"Чифте баня\", на \"Шести септември\", \"Цар Борис Трети Обединител\". Общо 11 от автобусните линии на градския транспорт в Пловдив ще се движат с променени маршрути. \"Пет от линиите ще минават по булевард \"Руски\", а останалите шест ще са по булевард \"Източен\". За това ще бъдат информирани всички, които ползват градския транспорт, като поставим карти на заслоните на спирките, ще бъдат сложени в автобусните линии\", каза Златин Велев. За временната организация на движението на всяка от линиите можете да прочетете на сайта на общината  тук . От община Пловдив призовават гражданите за \"търпение в името на всеобщата кауза\". По думите на зам.-кмета Велев избраното за откриването на събитието място е единственото в града, където може \"да бъде осигурено събирането на такава група хора\". \"За съжаление площадът е малък като размери, не може да събере очаквания брой посетители и затова се затваря булевардът\", каза Велев. Очакванията са на откриването на Европейската столица на културата публиката да наброява между 30 и 50 хил. души. Това налага и извънредни мерки за сигурност. Ще се ползват допълнителни сили от столичната дирекция на МВР, жандармерията и Главната дирекция \"Национална полиция\". Засилено ще е дежурството и на екипите на спешна помощ и пожарната служба в града. На всички подходи към бул. \"Цар Борис Трети Обединител\" ще има изградени полицейски пропускателни пунктове, на които гражданите ще бъдат проверявани за забранени предмети и оръжия. Въпреки мащабната реорганизация на движението в центъра на града няма да бъде отменена синята зона освен за улиците на изток от бул. \"Цар Борис\". От еднопосочни част от тях ще станат двупосочни.", "date": "2018.12.27", "title": "Затваря се за 20 дни бул. \"Цар Борис Трети Обединител\" заради \"Пловдив 2019\""}
{"url": "https://www.dnevnik.bg/bulgaria/2018/12/27/3367455_prokuraturata_suobshti_che_e_vzela_merki_za_zashtita/", "text": "Специализираната прокуратура взе мерки за незабавна защита на свидетел по делото срещу Живко Мартинов чрез осигуряване на личната му физическа охрана, съобщиха от пресцентъра на прокуратурата. Мъжът и семейството му ще бъдат охранявани денонощно от органите на МВР. В съобщението се уточнява, че са налице основания да се предполага, че те са застрашени във връзка с наказателното производство, като заради свидетелските показания може да възникне реална опасност за живота и здравето на свидетеля и неговите близки. Защита е осигурена от Специализираната прокуратура по искане на свидетеля. Друг свидетел по делото се е отказал от предложена му от прокуратурата защита, като е ангажирал лична физическа охрана. Досъдебното производство срещу Живко Мартинов се намира във финалната си фаза, предстои в кратки срокове Специализираната прокуратура да внесе делото с обвинителен акт в Специализирания наказателен съд, се казва в днешното съобщение. Извършва се проверка и на разследванията, ръководени от прокуратурата в Добрич, свързани с посегателства срещу личността и имуществото на свидетелите по делото. Предмет на проверка от Специализираната прокуратура са и всички сигнали, съдържащи твърдения за престъпни деяния от лица, имащи отношение към наказателното производство срещу Мартинов. През лятото на миналата година Специализираното звено \"Антикорупция\" при Софийската градска прокуратура повдигна обвинения по шест отделни престъпления на бившия депутат от ГЕРБ Живко Мартинов.  Той напусна парламента , след като главният прокурор Сотир Цацаров поиска имунитетът му да бъде свален. Народният представител беше обвинен в самото начало, че е упражнявал натиск с цел определени облаги, сред които и получаване на 4 тона суджуци.", "date": "2018.12.27", "title": "Прокуратурата поиска охрана на свидетел по делото срещу Живко Мартинов"}
{"url": "https://www.dnevnik.bg/sport/2018/12/27/3364658_fotogaleriia_nai-dobrite_sportni_snimki_na_ap_za_2018/", "text": "Агенция Associated Press представи най-добрите си спортни снимки за 2018 г. В някои от тях (като първия кадър) има и емоциите на политици покрай спортни събития.  На снимката: Френският президент Еманюел Макрон ликува в ложите на \"Лужники\" по време на финала на световното по футбол.", "date": "2018.12.27", "title": "Фотогалерия: Най-добрите спортни снимки на AP за 2018"}
{"url": "https://www.dnevnik.bg/sport/2018/12/27/3367452_guardiola_v_momenta_livurpul_i_totnum_ni_prevuzhojdat/", "text": "Мениджърът на \"Манчестър сити\" Хосеп Гуардиола заяви, че в момента отборът му отстъпва пред \"Ливърпул\" и \"Тотнъм\". Той очаква сред играчите да се появят съмнения около възможността за защита на титлата във Висшата лига. Думите му дойдоха след третата загуба в последните четири мача. \"Гражданите\"  допуснаха обрат за 1:2 срещу \"Лестър\" и вече са на седем точки зад \"Ливърпул\" . \"Те са по-добри от нас в момента, трябва да се признае. Трябва да приемем къде сме ние, както и че те стават по-добри. Действителността е, че има два или три по-добри отбора\", каза Гуардиола. Според него в момента за \"Сити\" е важно да излезе и да спечели следващия си мач. Той вижда ключа в излизането от кризата в здравата работа. \"Сега ще има съмнения и трябва да се промени ходът, да се върнем към победите и добрата игра. Не забравям кои сме, колко сме добри и колко изключителни са момчетата. Фактът е, че загубихме три от последните си четири мача, както и последните два, а ако искаш да си истински претендент, трябва да печелиш отново\", добави Гуардиола. Преди два дни  той заяви, че \"Манчестър сити\" е станал по-добър спрямо миналата година . За целия минал сезон \"гражданите\" загубиха само два мача и вдигнаха титлата със серия от рекорди.", "date": "2018.12.27", "title": "Гуардиола: В момента \"Ливърпул\" и \"Тотнъм\" ни превъзхождат"}
{"url": "https://www.dnevnik.bg/sviat/2018/12/27/3367462_ispanec_predprie_prekosiavane_na_atlanticheskiia_okean/", "text": "                        71-годишният Жан-Жак Хиеро предприе прекосяване на Атлантическия океан, затворен в капсула. Той напусна началната точка – Канарските острови, и се надява да достигне Карибите за по-малко от три месеца, съобщава Би Би Си. Неговата оранжева капсула съдържа кухня, място за съхранение, както и обособено легло. По време на пътешествието си той е предвидил да оставя маркери, с което да помогне на океанолозите да проучат теченията. \"Времето е страхотно, движа се с около 2- 3 км/час\", разказва той пред \"Асошиейтед прес\" по телефона. По думите му капсулата се \"държи\" добре, а ветровете са благоприятни. Километрите, които му предстоят, са 4.5 хил. Той вярва, че само океанските течения ще носят импровизирания кораб, покрит със смола, на около 4500 км до Карибите. Савин е бивш военен парашутист и също е работил като надзирател.", "date": "2018.12.27", "title": "Французин предприе прекосяване на Атлантическия океан, затворен в капсула"}
{"url": "https://www.dnevnik.bg/sviat/2018/12/27/3367458_albaniia_vdigna_minimalnata_zaplata_do_211_evro/", "text": "Албанското правителство реши да увеличи минималната заплата в страната с 2000 леки, или с около 8 на сто, предадоха албанската агенция ATA и македонската МИА, цитирана от БТА. С това увеличение от януари минималната заплата става 26 000 леки, или 211 евро. Досегашната бе около 195 евро. Решението трябва да се спазва от всяко физическо и юридическо лице, без разлика дали става дума за албански или чуждестранен работодател. Заплатата се плаща за 174 работни часа месечно. Предишното увеличение на минималната заплата в Албания беше през май миналата година - с около 7 процента.", "date": "2018.12.27", "title": "Албания вдигна минималната заплата до 211 евро"}
{"url": "https://www.dnevnik.bg/sviat/2018/12/27/3367476_bulgarite_sa_sred_pesimistite_za_budeshteto_na_sveta/", "text": "В края на годината оптимизмът за непосредственото бъдеще на света продължава да преобладава, въпреки че песимизмът се увеличава. Изводът е от традиционния Глобален индекс на надеждата на \"Галъп интернешънъл\", данните от който бяха разпространени днес. В края на 2018 г. 39% от анкетираните в цял свят смятат, че следващата година ще е по-добра от приключващата. На обратното мнение са 24 на сто от анкетираните. 31% от хората не очакват промяна. Поглед към нагласите на българите показва, че очакванията на 22% от тях са 2019 г. да е по-добра от 2018 г. 30% смятат, че новата година ще е по-лоша, а 31% очакват да няма промяна. 17% не могат да отговорят. Така нетната стойност на оптимизма у нас (дялове на оптимисти за 2019 г. минус дялове на песимисти за 2019 г.) е -8. През миналата година тази оценка беше +3. Това показва известен спад на общия оптимизъм, се казва в анализа на данните. България показва по-малко оптимизъм от средното и за ЕС България е по-песимистична на фона на източната част на ЕС, като например Румъния показва много по-сериозен оптимизъм (нетна стойност +21). България показва по-малко оптимизъм от средното и за ЕС като цяло (28% оптимисти). Според нетните оценки на Балканите най-оптимистично са настроени албанските общности, а на другия полюс са Турция и Босна и Херцеговина. Очакванията за по-добро непосредствено бъдеще се увеличават за мнозинството от интервюираните в Африка (обикновено оптимистичен регион въпреки условията на живот), в Индия, в европейските страни извън ЕС, в САЩ и в Латинска Америка. От друга страна, се вижда песимизъм за предстоящата година в Близкия изток, в Русия и до голяма степен в Западна Европа. Традиционно оптимизмът за новата година преобладава в повечето държави по света. Тази година изключение правят Турция, Сърбия, Обединеното кралство, Полша, Чехия, Русия, Босна и Херцеговина, България, Хонконг, Франция, Италия, Ливан, Йордания и Южна Корея. Живеещи в по-богати страни са настроени по-песимистично Президентът на световната асоциация \"Галъп интернешънъл\" Кънчо Стойчев коментира, че в продължение на десетилетия глобалното изследване \"В края на годината\" отчита парадокс: хората, живеещи в по-богати страни, са настроени по-песимистично към предстоящата година. И обратното. Изглежда, че страхът от загуба на това, което имаш, е по-голям от страха да нямаш. Поглед към друг ключов показател – дали идващата година ще е по-мирна за света от отиващата си, показва, че за 15% от българите това ще е така. 28 на сто са на обратното мнение, а 38% очакват да е същата. 19% се затрудняват да отговорят. Нетната стойност е -13. С тази нетна стойност страната ни е близо до средните стойности за света. 28% от анкетираните по света очакват 2019 г. да бъде по-мирна Глобално 28% от анкетираните по света очакват 2019 г. да бъде по-мирна, 34% смятат, че ще бъде по-проблемна. България изглежда сравнително по-оптимистична за мира на фона на останалите страни в източната част на ЕС и особено на фона на целия ЕС. Сравнени с останалите на Балканите обаче, българите изглеждат по-скоро песимисти за това дали годината ще бъде по-мирна. И тук като че ли албанските общности са сред най-бодро настроените. За пръв път през този век тази година все по-голям брой западноевропейци очакват, че следващата година ще е по-малко мирна.", "date": "2018.12.27", "title": "Българите са сред песимистите за бъдещето на света"}
{"url": "https://www.dnevnik.bg/sport/2018/12/27/3367471_ancheloti_zaplashi_che_napoli_shte_napusne_terena_pri/", "text": "Треньорът на \"Наполи\" Карло Анчелоти предупреди, че при следващи расистки прояви отборът ще предприеме крайни мерки и ще напусне терена. Думите му дойдоха след скандалите в  мача с \"Интер\" , когато защитникът Калиду Кулибали беше обиждан с маймунски звуци от публиката на \"нерадзурите\". \"Три пъти поискахме мачът да бъде прекъснат и имаше три съобщения по уредбата. Но двубоят продължи\", каза Анчелоти пред \"Скай\". Специалистът настоява за строги мерки в борбата с расизма. Кулибали беше изгонен в 81-ата минута след втори жълт картон, а десет по-късно \"Интер\" измъкна победата с 1:0.  \"Кулибали обикновено е спокоен, футболист с добро поведение, но той стана обект на маймунски звуци по време на мача и това го разтърси. Въпреки исканията ни мачът продължи. Следващия път сами ще спрем да играем\", каза треньорът. \"Има едно решение - да се прекъсне мачът. Просто трябва да се знае след кое предупреждение\", добави Анчелоти. Кулибали написа в \"Туитър\", че се гордее с цвета на кожата си. \"Гордея се, че съм французин, сенегалец, неаполитанец - човек\", заяви защитникът.", "date": "2018.12.27", "title": "Анчелоти заплаши, че \"Наполи\" ще напусне терена при следващи расистки прояви"}
{"url": "https://www.dnevnik.bg/kultura/2018/12/29/3365966_kak_se_suzdava_nova_publika_za_suvremennoto_izkustvo/", "text": "Как се създава нова публика за съвременното изкуство в България? Едни от хората, които могат да отговорят на този нелек въпрос, са Теодора Константинова и Радослав Механджийски – създателите на платформата  Art and Culture Today . Представете си, че влизате в пълен киносалон. На екрана обаче не се прожектира някой нов филм. Вместо това мъж и жена говорят за съвременното изкуство – без патетика и без усещането за дистанция, което често пречи на контакта на зрителите с експертите от областта на изкуството. Публиката е разнородна, но се състои предимно от млади хора. В залата често отеква смях както от зрителите, така и от лекторите. Действието се развива в Дома на киното в центъра на София. Току-що сте хванали в крачка Теодора и Радослав и сте присъствали на една от техните арт лекции. Инициативата започва преди две години и този сезон тематичните лекции се провеждат два пъти месечно. Всичко започва преди две години, когато като докторанти в Нов български университет изкуствоведите Теодора и Радослав решават да направят кандидатстудентска кампания с безплатни лекции, за да проверят дали идеята им за по-атрактивно представяне на съвременното изкуство ще проработи. Резултатите са повече от обнадеждаващи. Въпреки отдалечеността от центъра на града четирите лекции в НБУ са посетени от над 400 души. Чрез анкети хората са попитани дали ако подобни събития се осъществяват в центъра на София, те биха платили билет, за да присъстват. Деветдесет процента от запитаните отговарят положително. \"Това много ни развълнува, защото нашата основна цел е да популяризираме съвременното изкуство сред широка непрофесионална публика\", казва пред \"Дневник\" Радослав. Теодора и Радослав бързо откриват, че най-подходящият начин за представяне на съвременното изкуство пред нова публика е това да се случва по увлекателен начин. \"Има такъв термин – инфотеймънт. Информация, която се представя по лек начин, с използването на множество визуални материали... Това не омаловажава съдържанието. Просто създава контекст и ситуация, в която информацията да се поеме от зрителя по-лесно\", обяснява пред \"Дневник\" Радослав. \"Най-лесно се учи в обстановка, в която сам пожелаваш да проучиш видяното. Към това се стремим - да дадем някакви насоки. Ако човек е любопитен, сам ще научи повече. Затова след всяко събитие изпращаме имейли с най-важните акценти. За да дадем възможност на хората да бъдат самоинициативни. Няма как от сцената да ги запознаем напълно изчерпателно с цялата информация\", допълва Теодора. Първата лекция в Дома на киното е през месец октомври, 2016 г. и е на тема \"ДНК в изкуството\". В нея се проследява развитието на изкуството от праисторическите времена до днес. Идеята за лекцията на тема балканското съвременно изкуство се ражда по време на разходка в планината. Двамата отдавна чакат да се появи повод за лекция за най-дръзките произведения и акции на съвременното изкуство и когато картина на Банкси се самоунищожава по време на търг, те се изпълват с увереност, че поводът се е появил. В момента Теодора и Радослав все още са докторанти в НБУ и са се посветили почти изцяло на лекциите в Дома на киното. \"Когато правиш нещо смислено, което допринася за обществото, минимумът ти е 110%. Нямаш професионален и непрофесионален живот - всичко е едно\", казва Радослав. Двамата се опитват да пътуват винаги когато имат възможност, за да сверяват часовника си с най-новите тенденции в съвременното изкуство. Най-често са във Виена, тъй като дисертацията на Теодора е посветена на българските съвременни художници, които живеят и работят в този град. Младите изкуствоведи не гледат на всичко с розови очила и често са критично настроени. Не им харесва например, че често се натъкват на автори, които имат претенцията, че произведенията им са гениални, без тази претенция да е обоснована. \"Има и много неща, които не се добри, въпреки че са скъпи\", коментира Радослав. А Теодора изтъква, че прекалено често си личи, че авторът не познава както историята на изкуството като цяло, така и историята на съвременното изкуство. Що се отнася до съвременните български артисти, Теодора е на мнение, че е трудно да бъдеш съвременен артист само в България. \"Трябва да си намериш ниша и в чужбина. Затова има много художници, които живеят и работят в чужбина\", казва тя. Радослав обръща внимание на необходимостта от по-голям брой български галерии, които да работят активно с портфолио от съвременни художници, които да представят извън страната. Другото, което споделя, е, че младите художници у нас често завършват образованието си, без да имат адекватна представа за природата на съвременното изкуство. По отношение на пространствата за съвременно изкуство в България Теодора и Радослав са категорични, че едно от най-хубавите неща, случили се напоследък, е откриването на галерия \"Структура\". \"Това наистина е едно от най-добрите изложбени пространства в София. С много интересна политика и начин на работа. То тепърва ще се развива все повече. Беше страхотно, че Мария Василева създаде нещо собствено. Беше крайно време тя да направи нещо независимо от институционалните художествени пространства\", споделя Теодора. Други пространства, които си заслужават според Радослав, са галерия Credo Bonum, One Monev Gallery, изложбената зала на Goethe Institut. За него е любопитно, че в галерия \"Червената точка\", която също препоръчва, традиционно се излагат произведения от дърво, които поради материала, от който са създадени, често оставят в сянка в местните представи за съвременно изкуство. Други галерии, които Радослав посочва, са Aether, Swimming Pool, \"Място 167\". Интересът на Радослав не се изчерпва с пространствата в София. \"Във всеки град има поне по едно пространство, което е смислено\", казва той. И набързо изброява \"Там\" във Велико Търново, Contemporary Space във Варна и Sariev Contemporary в Пловдив. Какво смятат да видят в Пловдив следващата година, когато градът ще е културна столица на Европа? Двамата изкуствоведи си признават, че не им стига време да разгледат по-подробно програмата, но със сигурност ще посетят гостуването на колекцията от съвременно изкуство на \"Дойче телеком\". Теодора и Радослав са далеч от мисълта, че настоящият формат на арт лекциите е най-доброто, на което са способни, и не спират да мислят по какъв начин могат да подобрят представянето на съвременното изкуство пред нова аудитория. В най-близък план те възнамеряват да започнат да излъчват лекциите онлайн, за да достигат до повече хора. Също така очакват да разберат дали Столична община ще включи техните събития в културния си календар. Ако проектът им бъде одобрен, освен лекции през 2019-а те ще организират и няколко изложби. Идеята им е да създадат целогодишен фестивал с 2-3 събития месечно. Друг бъдещ проект е към всичко това веднъж годишно да се провеждат лекции в стил TED, в които хора от областта на изкуството и хуманитаристиката да разказват на публиката за това, което ги вълнува. Също така двамата си представят как някой ден техните лекции биха могли да заживеят живот като отделни книжки, тъй като всяко събитие се записва на видео. От съвременното изкуство, с което се сблъскват в чужбина, Теодора и Радослав могат да откроят три основни тенденции. Първата е навлизането на виртуалната реалност в изкуството. \"На която и изложба да отидем, ако има виртуална реалност, хората са готови да прекарат час и половина на опашка, за да видят само тази творба. И са готови да не видят нищо друго\", споделя наблюдението си Радослав. На Теодора й е направило впечатление, че в големите музеи съвременното изкуство все по-често се излага сред класическото такова. Това за нея е добра възможност за взаимодействие между минало и настояще. \"Така можеш да видиш как на тематично и на естетическо ниво кураторите намират връзка между творбите. И преживяването е съвсем ново - виждаш традиционното и познатото с нови очи\", казва тя. Третата тенденция са проектите на \"Гугъл\" и на сайта  www.artsy.net , в които чрез алгоритми на произволен принцип се търсят връзки между произведения от историята на изкуството.", "date": "2018.12.27", "title": "Как се създава нова публика за съвременното изкуство"}
{"url": "https://www.dnevnik.bg/sviat/2018/12/27/3367463_ruski_blogur_kritichen_kum_vlastite_be_osuden_na_6/", "text": "Руски блогър, критичен към властта, беше осъден вчера на 6 години затвор, съобщи адвокатът му, цитиран от \"Ройтерс\". Блогърът Александър Валов беше обвинен в изнудване. Според някои наблюдатели процесът срещу него е бил политически мотивиран. Според обвинението Валов, чийто блог беше критичен към властите в южния руски град Сочи, е получил чрез изнудване пари от федералния депутат Юрий Напсо. Валов беше обвинен, че е взел с принуда 300 хил. рубли (4330 долара) от Напсо. В замяна той щял да изтрие, както се твърди, текстове в блога си, касаещи казуса с плувен басейн, построен според слуховете от депутата на общински плаж в черноморския курортен град. Валов отрича да е извършил нещо нередно. Адвокатът на Валов - Александър Попков, каза, че защитата ще обжалва присъдата, която според него е \"жестока\". \"Знаехме, че няма да получим честна и справедлива присъда\", каза Попков. \"В делото имаше дълбок политически подтекст\", допълни той. От офиса на Напсо и от съда в Сочи не дадоха веднага коментар на осъдителната присъда. Критикът на Кремъл Алексей Навални написа в \"Туитър\", че Валов е \"пратен зад решетките само заради политика\" и присъдата му изглежда сурова. \"Шест години - това получаваш за убийство\", написа Навални. Правозащитни групи, сред които \"Репортери без граници\", призоваха за освобождаване на Валов още по време на задържането му в предварителния арест. /БТА", "date": "2018.12.27", "title": "Руски блогър, критичен към властите, бе осъден на 6 години затвор"}
{"url": "https://www.dnevnik.bg/biznes/2018/12/27/3367480_fondovata_borsa_puska_specialen_pazar_za_turgoviia_s/", "text": "Българската фондова борса получи одобрение от Комисията за финансов надзор за създаването на нов Пазар за растеж на малки и средни предприятия, съобщават от борсата, цитирани от БТА. На сегмента на борсата, наречен BEAM (Bulgarian EnterpriseAccelerator Market), малките и средните компании ще могат да набират капитал при по-облекчени условия относно обхвата и периодичността на разкриваната от тях информация. Също така ще могат да набират капитал до един милион евро без проспект. Този пазар се явява междинно звено по пътя на една компания към регулирания пазар, посочват от борсата. Инвеститорите в компании от Пазара за растеж на МСП ще бъдат защитени чрез прилагането на правилата на ЕС, се посочва в съобщението.", "date": "2018.12.27", "title": "Фондовата борса пуска специален пазар за търговия с книжа на малки и средни фирми"}
{"url": "https://www.dnevnik.bg/sviat/2018/12/27/3367469_indoneziia_prenasochva_vsichki_poleti_v_raiona_na/", "text": "Индонезийските власти днес започнаха да пренасочват всички полети в района на изригващия вулкан Анак Кракатау между островите Ява и Суматра, след като той изхвърли нови стълбове от пепел няколко дни след като предизвика смъртоносно цунами, предаде \"Ройтерс\". Властите повишиха нивото за тревога до втора степен и установиха зона за повишена опасност с радиус от пет километра около вулкана. По последни данни броят на загиналите от приливната вълна, ударила крайбрежните райони на индонезийските острови Ява и Суматра, достигна 430 души, най-малко 159 са безследно изчезналите, а близо 1.5 хил. са ранените. Данни от сателитни радари, преобразувани в кадри, показаха, че вулканът драстично е намалял след изригването през уикенда, предаде \"Асошиейтед прес\". Радарните данни са на японската космическа агенция \"Джакса\". Те са направени преди и след изригването и показват, че след изригването югозападният склон на вулкана е изчезнал. Сходни сателитни данни на Европейската космическа агенция също подкрепят теорията, че свлачище, по-голямата част от което станало под водата, е предизвикало катастрофалното цунами през уикенда. /БТА", "date": "2018.12.27", "title": "Индонезия пренасочва всички полети в района на вулкана Анак Кракатау"}
{"url": "https://www.dnevnik.bg/sport/2018/12/27/3367486_modrich_beshe_izbran_za_nai-dobur_sportist_na/", "text": "Носителят на  \"Златната топка\"  Лука Модрич беше определен за най-добър спортист на Балканите за 2018 г. Хърватинът събра с две точки повече от водача в световната ранглиста по тенис Новак Джокович в традиционната анкета. В тройката попадна и друг представител на тениса - румънката Симона Халеп. Българката Тайбе Юсеин се нареди осма. Модрич заслужи първото място със 75 точки. Той става едва вторият футболист, печелил отличието за най-добър спортист на Балканите от учредяването на анкетата през 1973 г. Преди него Христо Стоичков взе приза през 1994 г. Световната и европейска шампионка по борба  Тайбе Юсеин наскоро беше избрана за най-добър спортист на България . Тя си постави като цел за следващата година  спечелването на квота за олимпийските игри в Токио 2020 . Другата българка в анкетата, Стойка Петрова, дели 21-ото място с три точки. Състезателката по бокс стана европейска шампионка и сребърна медалистка от световното в Индия в категория до 54 кг. Общо 28 спортисти получиха гласове в анкетата тази година. 1. Лука Модрич (Хърватия, футбол) - 75 точки 2. Новак Джокович (Сърбия, тенис) - 73 3. Симона Халеп (Румъния, тенис) - 65 4. Елефтериос Петруниас (Гърция, спортна гимнастика) - 46 5. Марин Чилич (Хърватия, тенис) - 36 6. Сандра Перкович (Хърватия, лека атлетика) - 33 7. Тияна Бошкович (Сърбия, волейбол) - 25 8. ТАЙБЕ ЮСЕИН (БЪЛГАРИЯ, БОРБА) - 20 9. Рамил Гулиев (Турция, лека атлетика) - 18 10. Катерина Стефаниди (Гърция, лека атлетика) - 15", "date": "2018.12.27", "title": "Модрич беше избран за най-добър спортист на Балканите, Тайбе Юсеин е осма"}
{"url": "https://www.dnevnik.bg/gradska_sreda/2018/12/27/3367482_spasi_sofiia_prizova_fandukova_plochkite_na_pl_sv/", "text": "Гражданската организация \"Спаси София\" призова кметът Йорданка Фандъкова да възложи незабавен авариен ремонт на площада около църквата \"Св. Неделя\", става известно от публикации в социалната мрежа \"Фейсбук\". Разпространени са снимки от текущото състояние на пространството, на които се виждат изпочупени плочи и антипаркинг елементи, пропаднали отводнителни решетки, разхвърляни камъни и боклуци. \"Знаем, че в момента тече организацията на поредния конкурс за реконструкция на цялото пространството, но съдейки по досегашния опит, реализацията ще отнеме още години. Затова не можем да приемем, че това е адекватно оправдание през останалото време общината да не полага никакви грижи за площада и да го остави да се разпада\", коментира Андрей Зографски от инициативата и допълни, че в София липсват каквато и да било поддръжка, превантивна дейност и внимание към детайлите. От организацията допълват, че подобно безотговорно отношение към града е твърде характерно и припомнят изказване на Йорданка Фандъкова, че  ул. \"Граф Игнатиев\"  е приличала на \"ориенталски битак с кашони навсякъде\", очевидно забравяйки, че именно тя управлява София последните 10 години. От организацията се надяват, че ще има незабавна реакция от страна на общината, тъй като подобна гледка в центъра на София е срам както за софиянци, така и пред хилядите туристи, които посещават града.", "date": "2018.12.27", "title": "\"Спаси София\" призова Фандъкова плочките на пл. Св. Неделя да бъдат оправени"}
{"url": "https://www.dnevnik.bg/skorost/2018/12/27/3367491_pravitelstvoto_suzdade_nova_magistrala_evropa/", "text": "Една магистрала – \"Люлин\", остана в историята, но пък се появи нова – \"Европа\". Това стана на днешното заседание на правителството, на което беше утвърден списъкът на републиканските пътища, за които се плаща винетна такса. На последното си събиране за годината министрите решиха \"Люлин\" да стане част от магистрала \"Струма\". Аргументът за промяната е, че аутобанът е твърде къс – едва 19.6 км, а освен това се явява естествено начало на определеното за \"Струма\" трасе. Така участъкът София - Перник става част от пътя София - Перник - Дупница - Благоевград - Симитли - Кресна - Сандански - граница Гърция. Спор дали да има винетка за Северната скоростна тангента  С решението на правителството пътят Калотина - София ще бъде кръстен магистрала \"Европа\", като част от нея ще е и Северната скоростна тангента на столицата. Решението за присъединяването на тангентата към магистрала повдига въпроса дали за ползването и ще е нужна винетка. Днес министрите не се ангажираха с решение на казуса, като това ще стане на по-късен етап, предаде \"Нова телевизия\". Според БНР разговорите между представители на Столичната община и пътната агенция ще са утре. Позицията на общината е, че такса не трябва да има. От пътната агенция смятат, че по някои части от Околовръстния път, като Северната тангента например, преминава интензивен (транзитен) трафик от тежкотоварни автомобили и те трябва да плащат за преминаване. В съобщение до медиите от АПИ уточняват, че според нормативната уредба началото и краят на населеното място се определят от съответната община и за ползването на пътната мрежа в конкретното населено място винетка не е необходима. Пътната такса е задължителна, когато превозното средство напуска населеното място и продължава пътуването си по участък от републиканската пътна мрежа, а именно автомагистрала, първокласен, второкласен или третокласен път. Що се отнася за плащането на пътни такси за ползването на Северната скоростна тангента, която е свързваща пътна артерия за транзитния трафик от автомагистралите \"Хемус\", \"Тракия\", \"Струма\" и Калотина, Агенция \"Пътна инфраструктура\" води разговори със Столична община. \"Целта е да се намери работещо и ефективно решение, което не ощетява шофьорите на леки автомобили, ползващи тангентата за бърза връзка между северозападните и югоизточните квартали на София\", се казва в съобщението. Южната дъга на околовръстното на София със сигурност ще се ползва без винетка, защото то е част от общинската пътна мрежа. Новата магистрала На 15 ноември 2018 г. беше подписан договорът с избрания изпълнител за изграждане на 14.5 км от трасето на пътя Калотина - София в участъка от граничния пункт до пътен възел \"Драгоман\", като проектът предвижда и изход към интермодален терминал Драгоман. Предстои подписване на договор и за още един участък от него - между Драгоман и Сливница. С модернизацията на пътя между границата с Република Сърбия и София ще се подобри свързаността на страната със западната ни съседка. Така ще се намали времето за пътуване и ще се повиши пътната безопасност по трасето. С правителственото решение мостът на р. Дунав в посока Русе - Гюргево за частта на територията на Република България се определя за съоръжение, за което се събира такса за ползване на отделно съоръжение по републиканските пътища съгласно разпоредбата на Закона за пътищата, аналогично на сегашното положение. Изменението в списъка на републиканските пътища се прави поради множеството настъпили промени, свързани с въвеждането в експлоатация на нови пътни отсечки, които са част от републиканската пътна мрежа на страната, или отпадане на трасета от нея.  (означение А-1 с трасе София - Пловдив - Стара Загора - Ямбол - Бургас)  (А-2, София - Ботевград - Шумен - Девня - Варна)  (А-3, София - Перник - Дупница - Благоевград - Симитли - Кресна - Сандански - граница Гърция)  (А-4, Пловдив - Стара Загора - Харманли - Свиленград - граница Турция  (А-5, Варна - Бургас)  (А-6, граница Сърбия - София)", "date": "2018.12.27", "title": "Правителството създаде нова магистрала – \"Европа\""}
{"url": "https://www.dnevnik.bg/sport/2018/12/27/3367493_pravitelstvoto_dade_15_mln_leva_za_zala_za/", "text": "Правителството отпусна 1.5 млн. лева за изграждането на нова зала по художествена гимнастика. Съоръжението ще бъде изградено в комплекса \"Раковски\" в София и ще осигури още два тренировъчни килима за състезателките Решението беше утвърдено на заседанието на Министерския съвет в първия работен ден след празниците. На него присъстваха президентът на Българската федерация по художествена гимнастика Илиана Раева, както и някои от състезателките от националния отбор. Те връчиха на министър-председателя Бойко Борисов \"златна топка\" с автографи, както и поздравителен адрес с благодарностите си. Раева определи деня като исторически за българската художествена гимнастика. По думите ѝ в последните години това се е утвърдил като един от най-успешните спортове в България. \"За нас днес това е един исторически ден за българската художествена гимнастика. Това е най-красивият коледен подарък, който може да получи националният ни отбор. Години наред сме мечтали да имаме зала, която да побере всички наши национални гарнитури и да можем да тренираме така, че нашите успехи не само да продължават, а да стават и по-големи. Всички ние сме безкрайно благодарни на г-н Борисов, на г-н Кралев, който е до нас през цялото време и ни помага, и също така на правителството на България\", заяви Раева. Борисов отвърна, че залата е била обещана и правителството е изпълнило обещанието си. Преди седмици  съществуващата зала на стадион \"Раковски\" беше ремонтирана за 250 000 лева . Предстои освежаване на коридорите и стаите за настаняване на спортистите и изграждане на възстановителен център, обяви министърът на спорта Красен Кралев. \"Залата ще бъде разположена на около 10 метра встрани от сегашната зала. Точни срокове не може да дадем, но в момента, в който се проведе обществената поръчка, тогава ще знаем кога ще бъде готова залата, но при всички случаи до края на следващата година би трябвало да бъде откритa\", каза Кралев.", "date": "2018.12.27", "title": "Правителството даде 1.5 млн. лева за зала за художествена гимнастика"}
{"url": "https://www.dnevnik.bg/kultura/2018/12/27/3364026_otkus_ot_persiiski_pisma_na_monteskyo/", "text": "излиза ново българско издание на знаменитите \"Персийски писма\" (1721) на френския мислител, социолог и писател Монтескьо, една от най-ярките личности на Просвещението! Вече три столетия \"Персийски писма\" непрестанно се преиздават в цял свят, четат се и се препрочитат като енциклопедичен епистоларен роман, като социален портрет с множество щрихи или като сказание за екзотично време на непредставими контрасти. Писмо подир писмо разкриват тайнствата в сарая с чувствените персийки, строго пазени от тиранични евнуси, и европейската освободеност на нравите, деспотизма на източните властелини и абсолютистките порядки във френския кралски двор, повелите на езически божества, на ислямските пророци и на християнския Бог, източното и западното понятие за чест и достойнство И постепенно добиват плът просветителските възгледи на автора за човешката природа, за световната история, за строежа и управлението на обществото, за законотворчеството, морала, брачния съюз, верската търпимост, тежненията му за господство на свободата, разума, знанието и справедливостта. Шарл дьо Монтескьо (1689-1755) е забележителен френски писател, юрист и социолог, известен преди всичко като историк–философ и мислител. Той е един от основоположниците на френското Просвещение, характеризиращо се с вяра в разума, науката и рационализма. Първият му роман излиза през 1721 година. През 1725 година Монтескьо пише поемата в проза Гнидски храм, издържана в хедонистичен стил. Заниманията с изящното слово обаче са недостатъчни за търсещия ум на Монтескьо. През 1728 година той поема на път, като си поставя за цел да изучи политическо-правните институции в редица европейски държави. Събраните впечатления се появяват на страниците на едно от най-значимите му произведения – За духа на законите, излязло през 1748 година. \"Персийски писма\" ни пренасят в Париж и Европа в зората на Просвещението през удивения поглед на двама персийски пътешественици, жадни за нови хоризонти. Срещат се и се разминават две култури, две мировъзрения, две философии за дълга и насладите в живота. Великолепно уловени и мъдро изтълкувани, поднесени със сочен, афористичен език и с жилото на сатирата от изкусното перо на ерудит. Екранизацията на книгата е дело на един от основоположниците на синема верите, френския режисьор Жан Руш. превод Галина Меламед Монтескьо - \"Персийски писма\" ПРЕДИСЛОВИЕ ОТ АВТОРА (1721) Не правя посвещение, нито търся покровителство за настоящата книга: ако е хубава, ще я четат, ако не е, не ме интересува дали ще я четат. Отделих тези първи писма, за да изпитам вкуса на публиката: имам на разположение много други и мога да ѝ ги предложа по-късно. Ала това ще стане само ако остана неизвестен; узнаят ли името ми, ще замълча. Познавам жена, която ходи много добре, но започва да куца, когато я гледат. Творбата ми притежава достатъчно слабости и не желая да предоставя на критиката и собствените си недостатъци. Ако знаят кой съм, ще си кажат: \"Книгата противоречи на характера му; би трябвало да използва времето си за нещо по-добро; тя не е достойна за сериозен човек\". Критиците винаги използват подобни разсъждения, защото за тях не е нужно да имаш много ум. Персийците, написали тези писма, живяха в дома ми; прекарвахме времето си заедно. Те гледаха на мен като на човек от друг свят и затова нищо не криеха. Хора, дошли от толкова далеч, не можеха да имат тайни. Даваха ми повечето от писмата си; преписвах ги. Дори открих няколко, които не би трябвало да ми покажат, защото дълбоко засягаха персийското тщеславие и ревност. Всъщност аз съм само преводач; целият ми труд се състоеше в това да съобразя произведението с нашите нрави. Доколкото можах, спестих на читателя витиеватия азиатски език и безчислените високопарни изрази, тъй като те безкрайно биха го отегчили. Но не направих единствено това. Махнах дългите комплименти, които ориенталците използват в такова голямо количество, в каквото и ние, и съкратих безброй незначителни подробности, които не бива да излизат наяве и би трябвало да си останат само между двама приятели. Ако повечето от авторите на сборници с писма постъпваха по този начин, от техните произведения нямаше да остане почти нищо. Едно нещо често ме учудваше: понякога персийците познаваха не по-зле от мен нравите и обичаите на народа ни и бяха доловили и най-незабележимите обстоятелства. Те забелязваха такива неща, които, сигурен съм, биха се изплъзнали от погледа на много немци, пътуващи из Франция. Обяснявам си го с дългия им престой, а и с факта, че е по-лесно за един азиатец да изучи за една година нравите на французите, отколкото на един французин да се запознае с нравите на азиатците за четири, защото едните са толкова общителни, докато другите – толкова затворени. Обичаят дава възможност на всеки преводач и дори на най-недодялания тълкувател да украси началото на превода или на коментара си с панегирик за оригинала, като подчертае неговата полезност, качества и превъзходство. Не го правя и причините са ясни. Една от най-убедителните е, че това би било нещо много досадно, когато е поставено на място, досадно само по себе си: искам да кажа – в предисловие. РАЗМИШЛЕНИЯ ЗА \"ПЕРСИЙСКИ ПИСМА\" (1754) В \"Персийски писма\" на читателите най-много се понрави, че съвсем непринудено откриха в тях своеобразен роман с начало, развитие и край. Различните персонажи са свързани като брънки от една верига. Колкото повече продължава престоят им в Европа, толкова по-малко привлекателни и странни им изглеждат нравите в тази част на света. В зависимост от характерите си те с различно учудване възприемат тази странност и привлекателност. От друга страна, колкото по-дълго Узбек отсъства, толкова по-голям става безпорядъкът в сарая в Азия, тъй като с нарастването на гнева любовта намалява. Този вид романи обикновено се приемат много добре, защото действащите лица сами излагат състоянието си и изживяват страстите си по-силно от всички разкази за тях. Това е една от причините за успеха на няколко очарователни творби, появили се след \"Персийски писма\". И на последно място, в обикновените романи отстъпленията са позволени единствено когато сами по себе си съставляват нов роман. В тях не може да има разсъждения, защото персонажите не са събрани, за да разсъждават, това би нарушило целта и естеството на произведението. Но под формата на писма, където действащите лица не са избрани и темите не зависят от никакъв замисъл или предварителен план, авторът добива предимството да прибави към романа философия, политика и морал и да свърже всичко със загадъчна и донякъде невидима нишка. В началото \"Персийски писма\" имаха такъв успех, че всички книжари правеха и невъзможното, за да получат продължението им. \"Господине – казваха, – напишете ми \"Персийски писма\".\" Ала изложеното дотук е достатъчно, за да покаже, че те не може да имат никакво продължение, нито да се смесят с писма, написани от друга ръка, колкото и остроумни да са. Съществуват няколко остроти, които мнозина сметнаха за твърде дръзки, но аз ще ги помоля да вникнат в естеството на произведението. Персийците, играещи в него толкова значителна роля, се оказват внезапно пренесени в Европа, тоест в друг свят. В голяма част от книгата трябваше да бъдат представени като невежи люде, пълни с предразсъдъци: целта беше най-вече да покажем зараждането и развитието на идеите им. Първите им мисли трябваше да бъдат странни: на автора не му оставаше нищо друго, освен да им придаде тази странност, която не изключва наличието на ум. Беше достатъчно само да се опише чувството им при вида на всяко нещо, което им се струва необикновено. Много далеч от мисълта да засегне някакъв принцип на религията ни, авторът изобщо не смяташе, че постъпва непредпазливо. Въпросните остроти винаги бяха свързани с изненадата и учудването, по-малко с желанието за изследване и никога – с критиката. Говорейки за нашата религия, персийците не трябваше да изглеждат по-образовани, отколкото когато обсъждат нашите обичаи и навици. Ако намират понякога странни нашите догми, то тази странност винаги е плод на пълното непознаване на връзките между тези догми и останалите ни истини. Оправданията ни се дължат на любовта към нашите велики истини, независимо от почитта към човешкия род, който в никакъв случай не сме искали да засегнем в най-чувствителното място. Затова умоляваме читателя да гледа на споменатите остроти като на следствия от учудването на чужденци, които няма как да не се изненадват, или като на парадокси, казани от хора, които дори не са били в състояние да ги измислят. Молим го да разбере, че целият чар на произведението е в постоянния контраст между реалните неща и странния, наивен и причудлив начин, по който са възприети. Няма съмнение, че същността и замисълът на \"Персийски писма\" са толкова очевидни, че могат да заблудят единствено онези, които сами искат да се заблудят. Писмо I УЗБЕК ДО ПРИЯТЕЛЯ МУ РУСТАН В ИСФАХАН Прекарахме само един ден в Кум. След като се поклонихме на гроба на Девата, дала живот на дванайсет пророци, потеглихме наново и вчера, на двайсет и петия ден от заминаването ни от Исфахан, пристигнахме в Тебриз. Рика и аз сме може би първите персийци, които, водени от любов към знанието, са напуснали страната си и са се отказали от сладостта на спокойния живот, за да търсят старателно мъдростта. Родени сме в цветущо царство, но никога не сме мислели, че знанията ни са затворени в пределите му и че трябва да ни огрява единствено светлината на Изтока. Съобщи ми какво се говори за нашето пътуване; не ме ласкай: знам, че хората, които ме одобряват, не са много. Изпрати писмото си в Ерзурум, където ще прекарам няколко дни. Сбогом, драги Рустан; бъди сигурен, че в която и част на света да се намирам, в мое лице имаш верен приятел. Тебриз, 15-и ден от месец сафар 1711 г. Писмо II УЗБЕК ДО ГЛАВНИЯ ЧЕРЕН ЕВНУХ В САРАЯ В ИСФАХАН Ти си верният пазител на най-красивите жени на Персия; поверил съм ти най-ценното ми богатство на този свят; в ръцете си държиш ключовете от съдбовните порти, които се отварят само за мен. Докато бдиш над скъпото на сърцето ми съкровище, то си почива и се радва на пълна сигурност. Пазиш го както в тишината на нощта, така и в дневната врява, неуморните ти грижи поддържат колебливата добродетел. Ако жените, които пазиш, пожелаят да се отклонят от дълга си, незабавно ще ги вразумиш. Ти си бич за порока и опора на верността. Ръководиш ги и им се подчиняваш; безпрекословно изпълняваш техните желания и същевременно ги задължаваш да спазват законите на сарая. За теб е гордост да вършиш най-унизителните услуги; с почит и боязън се подчиняваш на законосъобразните им заповеди; служиш им като роб сред робите им. Но когато се опасяваш от погазване на законите на целомъдрието и скромността, ти им заповядваш вместо мен, техния господар. Никога не забравяй от каква бездна те измъкнах, когато бе най-презреният от робите ми; поставих те на това място и ти поверих наслажденията на сърцето си. Бъди възможно най-покорен слуга на жените, споделящи любовта ми, ала нека те почувстват пълната си зависимост. Отрупвай ги с невинни удоволствия; разсей безпокойството им, забавлявай ги с музика, танци, сладки напитки; насърчавай ги да се събират често. Ако искат да отидат на село, може да ги заведеш, но отстрани всички мъже, които биха могли да срещнат. Настоявай да се грижат за своята чистота, която е об¬раз на душевна непоквареност. Говори им понякога за мен. Бих искал да ги видя отново в това очарователно място, което те разхубавяват. Сбогом. Тебриз, 18-и ден от месец сафар 1711 г.", "date": "2018.12.27", "title": "Откъс от \"Персийски писма\" на Монтескьо"}
{"url": "https://www.dnevnik.bg/bulgaria/2018/12/27/3367497_kratki_novini_bulgarskata_koleda_subra_dva_miliona_leva/", "text": "Деца са задържани за разбиване на десет таксита Столични полицаи за задържали момчета на 11, 12 и 14 години, които са заподозрени, че тази сутрин около 2.30 часа са счупили стъкла на предните врати на повече от 10 таксиметрови автомобила, паркирани в ж.к. \"Суха река\". От някои от колите са били откраднати таблети. Работата по образуваните преписки продължава. Правителството одобри проект на Закон за защита на търговската тайна. Законопроектът е изготвен във връзка с изпълнение на ангажиментите на България като държава - членка на Европейския съюз, и цели привеждане на действащата в страната правна закрила на търговските тайни в съответствие с изискванията на европейското законодателство. Търговските тайни са една от най-често използваните от предприятията форми на защита на интелектуални продукти и иновационно ноу-хау. В същото време са най-слабо защитените от съществуващата правна рамка на ЕС срещу тяхното незаконно придобиване, използване и разкриване от други страни, се казва в съобщението на правителствената информационна служба. Правителството прие правилник за прилагане на Закона за мерките срещу изпирането на пари Министерският съвет прие Правилник за прилагане на Закона за мерките срещу изпирането на пари. Това се прави в изпълнение на разпоредба на  Закона за мерките срещу изпирането на пари . Приемането на правилника следва да се отрази положително на възможността от прилагане в пълен обем на мерките за превенция на използването на финансовата система за целите на изпирането на пари и финансирането на тероризма и да даде възможност на компетентните държавни органи да осъществяват ефективен контрол по прилагането на мерките за противодействие на изпирането на пари и финансирането на тероризма, се казва в съобщение на правителствената информационна служба. Регистрацията в бюро по труда ще става с по-малко документи При регистрация в дирекциите \"Бюро по труда\" търсещите работа лица ще представят по-малко документи. Това предвиждат промени в Правилника за прилагане на Закона за насърчаване на заетостта, които бяха одобрени от правителството. Вече няма да са нужни документи, удостоверяващи общ и/или служебен стаж и/или осигурителен стаж. При необходимост Агенцията по заетостта ще получава информация от Националния осигурителен институт. Адвокат става почетен консул на Сан Марино в Пловдив Правителството прие решение за откриване на почетно консулство на Република Сан Марино в Република България със седалище в Пловдив и с консулски окръг, обхващащ цялата страна. За почетен консул е назначена Елена Георгиева. Почетното консулство в Пловдив трябва да замени това в София, закрито през 2013 г. Република Сан Марино няма дипломатическо представителство на територията на Република България, а до ноември 2018 г. нямаше и посланик, акредитиран за страната ни. Кюстендил получи 2 млн. лв. за реализиране на общински проекти Правителството отпусна допълнителни 2 млн. лева по бюджета на община Кюстендил. Средствата ще се използват приоритетно за ремонт на уличната мрежа, уличното осветление, водопровода за минерална вода, както и за ремонт и оборудване на социални домове на територията на общината.", "date": "2018.12.27", "title": "Кратки новини: Деца са задържани за разбиване на десет таксита"}
{"url": "https://www.dnevnik.bg/biznes/2018/12/27/3367501_kabinetut_odobri_po-precizirani_iziskvaniia_kum/", "text": "Правителството одобри изменение и допълнение на Наредбата за реда и начина за включване на лабораториите в списъка по чл. 22, ал. 1, т. 8 от Закона за хазарта за изискванията за изпитване на игрално оборудване и игрален софтуер и за реда за извършване на проверки, която е приета през 2013 г., съобщи правителствената информационна служба. Целта е да се подобри ефективността и бързината на административно обслужване, като по-подробно са детайлизирани изискуемите и до този момент документи с оглед по-голяма яснота и прецизност на нормативната уредба. Въвежда се изискване към лабораториите, които подават заявление за включване в списъка по чл. 22, ал. I, т. 8 от Закона за хазарта (ЗХ), да предоставят пред регулаторния орган - Държавната комисия по хазарта (ДКХ), приложенията към сертификатите за акредитация. По този начин акредитираните лаборатории безспорно ще доказват своята компетентност по отношение на изпитването на игралното оборудване и игралния софтуер на комуникационното оборудване. Предложени са и промени, които целят акредитираните лаборатории да дават към резултатите от изпитването на игралното оборудване и игралния софтуер документ, който следва да съдържа недвусмислено докладване на обявяване за съответствие на игралното оборудване и игралния софтуер с техническите изисквания, приети от ДКХ.", "date": "2018.12.27", "title": "Кабинетът прецизира изисквания към лабораториите за изпитване на игрално оборудване"}
{"url": "https://www.dnevnik.bg/bulgaria/2018/12/27/3367502_pravitelstvoto_odobri_14_novi_zashtiteni_specialnosti/", "text": "Правителството одобри 14 нови защитени специалности от професии и специалностите от професии, по които в бъдеще се очаква да има недостиг от специалисти на пазара на труда, за учебната 2019-2020 година. Това става известно от съобщение на правителствената пресслужба. Те са добавени към утвърдените 29 защитени специалности и са фокус върху секторите машиностроене, електроника и автоматика, моторни превозни средства и транспортни услуги. Списъкът със специалности от професии, по които е налице очакван недостиг от специалисти на пазара на труда, е актуализиран с добавянето на три търсени специалности - машини и системи с цифрово-програмно управление, промишлена електроника и технология на органичните вещества. Така броят на специалностите в него става 57. Новите специалности и в двата списъка са предложени от отрасловите министерства и организациите на работодателите, като са разгледани и приети от междуведомствена комисия. С добавянето им към списъците се създават условия за прецизиране на държавния план-прием и насочването му за организиране и провеждане на качествено професионално образование и обучение на кадри за приоритетни икономически сектори, в които е налице слаб интерес от страна на учещите. Новите специалности създават и възможности за изпълнението на регионални програми и проекти, както и за обучение по специалности в нови или високотехнологични сектори. Актуализирането на списъците допринася за преодоляване дефицита от подготвени кадри по специалности от професии с важно значение за пазара на труда и за икономическия растеж на националната икономика. С акта се приемат критериите за определяне на специалности от професии от Списъка на професиите за професионално образование и обучение за такива, по които е налице очакван недостиг от специалисти на пазара на труда. Предложена е промяна, с която е гарантирано правото на учениците да завършат обучението си при условията и по реда, по които са го започнали, при изключване на специалност от професия от някой от актуализираните списъци със защитените специалности от професии и със специалности от професии, по които е налице очакван недостиг от специалисти на пазара на труда.", "date": "2018.12.27", "title": "Правителството одобри 14 нови защитени специалности"}
{"url": "https://www.dnevnik.bg/sviat/2018/12/27/3367498_frenskata_grupa_vinci_pridobi_kontrola_nad_londonskoto/", "text": "\"Гетуик\" ще стане най-големият ни актив в мрежата от 46 летища в 12 държави, обявиха от Vinci. Според компанията това е рядко срещана възможност да контролират аерогара с такъв размер и качество. По данни към май 2018 г. за предходните 12 месеца през летището са преминали около 46 милиона пътници, а печалбата е 764 млн. паунда. Vinci е един от най-големите строители и концесионери на инфраструктура в света и прави инвестицията въпреки предстоящия в края на март Брекзит и кризата отпреди дни с дронове, които наложиха затварянето за 36 часа на \"Гетуик\" с блокиране на близо 100 000 пътници. Според \"Ройтерс\" сделката е опит на френската група да компенсира признаците за забавяне и стагнация в строителния сектор. Стюарт Уингейт ще запази поста си ръководител на летището. Миноритарният пакет от 49.99% ще се управлява от инвестиционната група Global Infrastructure Partners (GIP). Съгласно сделката GIP ще намали наполовина дела си до 21%, а Инвестиционният фонд на Абу Даби ще остане със 7.9%. Останалите дялове са разпределени между американски и южнокорейски пенсионни фондове и австралийски държавен инвестиционен фонд. В периода 2014 - 2017 г. Vinci Airports увеличи печалбата си със 196%, с което увеличи приноса от концесии в групата. Към края на 2017 г. над 58% от групата Vinci е под контрола на институционални инвеститори извън Франция.", "date": "2018.12.27", "title": "Фрeнската група Vinci придоби контрола над лондонското летище \"Гетуик\""}
{"url": "https://www.dnevnik.bg/sviat/2018/12/27/3367499_germanski_medii_bundesverut_obmislia_da_naema/", "text": "Германската армия обмисля дали да предложи на граждани на други страни - членки на ЕС, един от вариантите за запълване на експертни позиции. Това каза главният инспектор на армията Еберхард Цорн, цитиран от сайта на сп. \"Шпигел\" и Би Би Си. Според него е нужно Бундесверът да \"гледа във всички посоки\" във време, в което му липсва квалифициран персонал - включително доктори и ИТ специалисти. Германия отмени наборната служба преди 7 години. В последно време страната е под натиск да увеличи разходите си за отбрана и планира да го направи - от 1.2 до 1.5 от брутния си вътрешен продукт - до 2024 г. Това е под ангажимента, поет от страни - членки на НАТО, за увеличаване на разходите за отбрана до 2% от БВП. Днес министърът на отбраната Урсула фон дер Лайен каза, че армията в момента наброява 182 хил. военнослужещи, а до 7 г. броят им  трябва да се увеличи до 203 хил . Източна Европа, особено България За вестници от медийната група \"Функе\" ген. Цорн обяснява, че от чужбина могат да се вземат единствено хора, които ще работят като специалисти в определени сектори (и в момента на цивилни позиции Бундесверът наема близо 900 чужди граждани). Освен това действащото в момента законодателство не позволява чужденци да бъдат войници в Бундесвера. Правителството вече е обсъдило идеята с партньори от ЕС и повечето засега са реагирали сдържано, особено в Източна Европа, пише в.  \"Вестдойче алгемайне цайтунг\"  (част от \"Функе\"). Според сп.  \"Шпигел\" , което цитира материали на медийната група, България например е притеснена от възможно изтичане на кадри и емиграция. Същата информация гласи, че в момента близо 530 хил. граждани на ЕС на възраст между 18 и 30 г., които потенциално могат да бъдат наети, живеят в Германия. Проблемът с недостига на ресурси в армията се прояви особено изразително в началото на месеца. Тогава на канцлера Ангела Меркел се наложи да закъснее за срещата на Г-20 в Аржентина заради технически проблем на самолета на Бундесвера, с който пътуваше. Някои германски политици смятат, че работата с чужденци в армията би била съвсем нормална - например и в момента войници са с двойно гражданство или имат произход, свързан с друга държава.", "date": "2018.12.27", "title": "Германски медии: Бундесверът обмисля да наема европейци, България е обезпокоена"}
{"url": "https://www.dnevnik.bg/bulgaria/2018/12/27/3367512_bulgariia_shte_otbeleji_15-ata_godishnina_ot/", "text": "България ще отбележи 15-ата годишнина от членството в НАТО и 70-ата годишнина от създаването на Организацията на Северноатлантическия договор със специални събития - документален филм, публични лекции и фотографска изложба на моста до НДК в София. Това са част от събитията, включени в Националния план от инициативи по повод двете годишнини през 2019 г., които Министерският съвет прие днес, съобщи пресцентърът на институцията. Документалният филм с работно заглавие \"15 години България в НАТО\" ще проследява процеса от началото на подготовката за членството на страната ни в Алианса до настоящите й ангажименти като част от НАТО. В Националния план е включено осъществяване на български арт проект в Главната квартира на НАТО, символизиращ евроатлантическия път на България и присъединяването на страната към Алианса. Ще бъде организиран концерт на Гвардейския представителен духов оркестър и Представителния ансамбъл на Въоръжените сили. Планира се София да бъде домакин и на международна конференция на високо ниво, посветена на годишнината, постиженията на България като член на НАТО и на бъдещето на Алианса.", "date": "2018.12.27", "title": "Кабинетът набеляза събития за отбелязване на годишнина от влизането на страната в НАТО"}
{"url": "https://www.dnevnik.bg/razvlechenie/2018/12/27/3366222_koi_specheli_nagradite_v_igrata_meri_popinz_se/", "text": "Днес бе изтеглен жребият от  играта \"Мери Попинз се завръща\" . В първо и второ ниво сa се включили 310 регистрирани потребители в id.capital.bg, които са дали общо 303 верни отговора. Имената на щастливците и наградите, които получават, са: - 1 комплект ръкавици и шал - petiamout - 1 комплект чанта и чадър - innayaneva - 1 джобно огледало - hqb1544430692591345 - 1 дамска тениска - simonak - 1 чаша за чай - lelka - 1 дамски часовник - veridass - 1 двоен билет - chit - 1 двоен билет - oeu58539483 - 1 двоен билет - hinchastewart - 1 двоен билет - ssr_m Честито на победителите! Информация за  филмовия мюзикъл \"Мери Попинз се завръща\"  на режисьора Роб Маршал и сценариста Дейвид Магий с участието на Емили Блънт, Лин-Мануел Миранда, Дик ван Дайк, Емили Мортимър, Колин Фърт, Джоел Доусън, Натаниъл Салех, Пикси Дейвис, Анджела Лансбъри, Мерил Стрийп и Джули Уолтърс може да откриете в  специалната тема  на \"Дневник\". Филмът  е в кината от 19 декември и е чудесен семеен повод да отидете на кино в почивните дни около празниците. Приятно гледане!", "date": "2018.12.27", "title": "Кой спечели наградите в играта \"Мери Попинз се завръща\""}
{"url": "https://www.dnevnik.bg/sport/2018/12/27/3367514_amerikanec_stana_purviiat_chovek_prekosil_antarktida/", "text": "Американецът Колин О'Брейди стана първият човек в света, прекосил Антарктида сам, без да получи помощ по време на пътешествието си, съобщи \"Асошиейтед прес\". О'Брейди завърши историческия поход за 54 дни, като премина 1500 км, влачейки след себе си 170-килограмова шейна. Той разказа за успеха си в профила си в \"Инстаграм\", където редовно обновяваше информацията за пътя си. В  публикацията , в която съобщава за успеха си, отбелязва, че е звъннал на семейството си в Портланд, за да сподели емоционалния момент. Според \"Асошиейтед прес\" обаче след това не е бил открит за коментар. Трийсет и три годишният пътешественик написа още, че е решил да измине последните 129 км като един-единствен огромен преход, а последните 32 часа са били сред \"най-предизвикателните\" в живота му, но и сред \"най-хубавите моменти\", които някога е преживявал. Досега всички, прекосявали Антарктида, са го правили с помощни средства, например с доставка на хранителни продукти или други необходими материали. Такъв опит имаше и през 2016 г., когато британският пътешественик Хенри Уорсли почина от изтощение към края на пътя.", "date": "2018.12.27", "title": "Американец стана първият човек, прекосил Антарктида без чужда помощ"}
{"url": "https://www.dnevnik.bg/zdrave/2018/12/27/3367516_aneksut_kum_nacionalniia_ramkov_dogovor_e_dobra_osnova/", "text": "Анексът към Националния рамков договор е надграждане спрямо действащия в момента и добра основа за промените, които всички очакваме да се случат след 1 януари 2019 година, заяви министърът на здравеопазването Кирил Ананиев, цитиран от \"Фокус\" при подписването на документа днес. \"Има нещо символично, че точно днес подписваме анекса към Националния рамков договор, между най-светлия празник - Коледа, и очакването на новата година. Възстановихме една практика, която беше преди години, Националният рамков договор да влезе в сила от 1 януари, тоест при еднакви условия ще протече цялата година, когато ще прилагаме този рамков договор\", каза той. По думите на Ананиев този договор допринася за по-добро качество на лечението на българските граждани, увеличава и обемите, и цените, които ще бъдат прилагани през 2019 година. \"Тоест създали сме условия за по-голяма удовлетвореност както при пациентите, така и при изпълнителите на медицинска помощ. Всички институции, всички страни дадоха от себе си всичко възможно\", допълни министърът. Той добави, че нещата, които са заложени, са свързани с подобряване на контрола в системата. Темата беше коментирана и от зам.-министъра на здравеопазването и председател на надзорния съвет на НЗОК Жени Начева. \"Хубавото е, че успяхме да договорим балансирано разпределение на близо 500 млн. лв. допълнителни средства за 2019 година. Целта ни е да постигнем по-добри параметри за контрол преди всичко върха качеството на изпълнението на медицинските дейността. По думите й работата продължава още от началото на следващата финансова година\", коментира тя.", "date": "2018.12.27", "title": "Анексът към Националния рамков договор е добра основа за промени, заяви здравният министър"}
{"url": "https://www.dnevnik.bg/sport/2018/12/27/3367555_grigor_dimitrov_viarva_che_e_gotov_i_se_nadiava_da/", "text": "Григор Димитров заяви, че се чувства готов за предизвикателствата в началото на новия сезон. Българският тенисист пристигна в Бризбейн, където ще стартира новата състезателна година. \"Готови сме – това е основното послание от Андре (Агаси). Готови сме за битка\", каза Димитров пред медиите, цитиран от \"Тенис кафе\". \"Свършихме много работа, това е възможно най-доброто, което може да се направи. Опитах се да дам максимума. Надявам се да изиграя няколко поредни мача в Бризбейн\", добави българинът, който спечели турнира през 2017 г. Според него няколко победи в началото на сезона ще му вдъхнат увереност. Димитров вече направи и първата си тренировка в Бризбейн. Надпреварата започва в края на годината и ще продължи до 6 януари.", "date": "2018.12.27", "title": "Григор Димитров вярва, че е готов, и се надява да изиграе няколко мача в Бризбейн"}
{"url": "https://www.dnevnik.bg/bulgaria/2018/12/27/3367570_toplofikaciia_sofiia_otchita_14_po-visoko_proizvodstvo/", "text": "Студът през декември ще качи разходите за отопление в сравнение с миналата година, независимо от начина на отопление, съобщава \"Топлофикация София\". Средната температура в София, отчетена до 26 декември от НИМХ, е -3 градуса, което е доста по-ниско в сравнение със същия период на миналата година. Тогава средната температура е била 2.7 градуса. Експертите на \"Топлофикация София\" са направили междинен отчет на общите топломери в абонатните станции преди празниците. Резултатите от него показват с 13.9% повече консумация на топлинна енергия в сравнение с предходния декември. Студеното време е и причината за отчетеното към момента с 14% по-високо производство на топлинна енергия. Данните са съпоставени с тези от същия период на предходната година, както и с данните от месец ноември 2018 г. Така потребителите могат да се ориентират какви ще са декемврийските сметки. \"Топлофикация София\" напомня, че за този отоплителен сезон Комисията за енергийно и водно регулиране (КЕВР) определи с 16% по-висока тарифа на топлинната енергия. \"При натрупването на тези фактори е изключително важно потребителите да знаят как да управляват разумно консумацията на топлинна енергия, за да се радват на максимален комфорт в жилищата си, без това да натоварва месечните сметки\", коментира инж. Боян Паунов, директор на дирекция \"Експлоатационна дейност\" в \"Топлофикация София\". Той съветва потребителите да не оставят вентилите на радиаторите си максимално отворени. Паунов напомни, че жилището не бива да се претопля. Понижението на температурата в дома с 1 градус ще доведе до 6% икономия на енергия. В помощ на потребителите от дружеството предлагат и услугата енергийно обследване с термовизионна камера. С него експертите могат да поставят \"диагноза\" на дома и да посъветват как да се увеличи енергийната ефективност и да се намалят разходите за отопление. \"Топлофикация София\" предлага и някои съвети за намаляване на сметките. Потребителите се съветват да не поддържат през целия сезон еднаква температура в цялото жилище, защото тогава не пестите енергия. Друга особеност е, че ако е оставен включен само един радиатор и отворени широко вратите, за да отоплявате останалите помещения, това не намалява сметката. Работещият радиатор постоянно ще консумира големи количества енергия, за да поддържа зададената чрез термостатичния вентил температура в широкото пространство. Ако сутрин всички излизат от дома, най-добре е вентилите да се оставят на 2. Когато се налага по-дълго време да отсъствате от жилището, не затваряйте вентила докрай. Оставете го на делението звездичка (*). Така в помещението ще се поддържа минимална температура, без да се стигне до замръзване. Ако искате да се проветри помещението, вентилът се завърта на знак звездичка (*) и прозорците се отварят широко за 5 минути. Термостатичният вентил не трябва да се оставя дълго време под прякото действие на студения въздух, защото тогава той се отваря автоматично на максимална степен и консумацията на енергия от радиатора е много голяма. Препоръчително е пред радиаторите да няма завеси, декоративни решетки и масивни мебели. Те пречат на топлообмена в помещението и част от топлината отива към стената и навън. Това води до увеличение на консумацията на топлинна енергия. За да се постигнат значителни икономии, е препоръчително цялата сграда да се топлоизолира.", "date": "2018.12.27", "title": "\"Топлофикация София\" отчита 14% по-високо производство на топлинна енергия за декември"}
{"url": "https://www.dnevnik.bg/sport/2018/12/27/3367571_silvano_prandi_se_zavurna_nachelo_na_voleibolnite/", "text": "Силвано Пранди  се завърна начело на националния отбор по волейбол , обяви българската федерация. Договорът му е до януари 2020 г., като при класиране за олимпийските игри в Токио контрактът ще бъде удължен. \"За мен е голямо удоволствие и чест да се завърна начело на българския отбор, който ми донесе много позитивни спомени. Приемам с голям ентусиазъм задачата да класирам отбора за олимпийските игри. Предстои и европейско първенство, което също представлява голям стимул за мен\", каза Пранди за сайта на федерацията. \"Давам си сметка, че пътят към Токио ще бъде много труден, но вярвам, че с усилията на треньорския щаб, състезателите и българската федерация тази цел може да бъде постигната\", добави италианецът. Предстои да бъде уточнен щабът на Пранди, като това ще стане в следващите седмици. От 2015 г. италианецът работи на клубно ниво с \"Шомон\", като преди две години изведе отбора си до титлата във Франция, а миналия сезон спечели сребърен медал. Българският отбор остана без селекционер, след като с края на световното първенство изтече договорът на Пламен Константинов. От федерацията  обявиха. че пътищата с досегашния селекционер се разделят . Пранди вече беше начело на националния отбор от 2008 до 2010 г. Под негово ръководство България спечели последните си медали - бронзовите отличия от европейското в Турция през 2009 г. През 2010 г.  италианецът подписа нов договор с българската федерация  до олимпийските игри в Лондон 2012, но  след седмото място на световното първенство беше сменен от Радостин Стойчев . Пранди  отново беше поканен за селекционер през 2012 г., но отказа . \"Пиша това прессъобщение, за да информирам, че взех необратимото решение да отклоня поканата на БФВ да бъда треньор на мъжкия национален отбор\", обяви тогава той.", "date": "2018.12.27", "title": "Силвано Пранди се завърна начело на волейболните национали с поглед към Токио 2020"}
{"url": "https://www.dnevnik.bg/analizi/2018/12/27/3367572_kolko_shte_produlji_konfliktut_v_donbas/", "text": "Докато един от регионите ѝ остава спорен, Украйна едва ли ще се присъедини към НАТО. Русия изглежда твърдо решена да гарантира това, съдейки по неотдавнашния сблъсък с украински военни кораби край бреговете на спорния Кримски полуостров. Анексията от Русия на Крим от съседна Украина и тлеещият проруски бунт в Източна Украйна изправят военния алианс, воден от САЩ, пред заплахата от пряк конфликт с Русия, ако приеме Украйна. \"Не виждам възможност за присъединяване към алианса в рамките на следващото десетилетие\", каза пред ДПА Тарас Захородни, директор на Националната антикризисна група, мозъчен тръст за политически и военни оценки, базиран в Киев. \"Това би било нереалистично, докато Крим и Донбас са окупирани\", каза Захородни, имайки предвид украинската Донецка област, където проруски сеператистки групи воюват с украинската армия повече от четири години. Руският президент Владимир Путин призна, че руски войници са съдействали за анексирането на Крим, но правителството му упорито отхвърля обвиненията на Украйна за пряко участие в конфликта в Донбас. \"Руското правителство няма да промени своя формулиран от Путин: никакви неприятелски военнополитически блокове на територията на бившите съветски републики\", каза Наби Абдулаев, директор за Русия на международната консултантска фирма \"Контрол рискс груп\". Три бивши съветски републики на Балтийско море - Латвия, Литва и Естония, успяха да влязат в НАТО по време на първия мандат на Путин. Украйна и друга бивша съветска република - Грузия, имат аспирации да се присъединят към западния военен алианс. Сегашният конфликт в двете най-източни украински области до руската граница - Донецка и Луганска, много прилича на друг случай - Грузия загуби контрола над два отцепнически региона след кратка война с Русия през 2008 г. \"Чрез интервенцията си в Украйна Русия постигна целта си да предотврати официалното интегриране на Киев в тези неприятелски алианси - Европейския съюз и НАТО\", каза Абдулаев пред ДПА. В средата на декември ООН отново осъди анексията на Крим от Русия, като изрази тревога от увеличеното руско военно присъствие в околните води. Русия трябва \"да изтегли войските си от Крим и незабавно да сложи край на временната окупация на територия на Украйна\", заяви ООН, като прие поискана от Киев осъдителна резолюция. В края на ноември руски войски откриха огън и задържаха няколко украински военни кораба и техните екипажи в Керченския проток край бреговете на Крим, който свързва Черно море с по-малкото Азовско море. Инцидентът демонстрира готовността на Русия да използва военна сила, за да потвърди претенциите си за Крим, близо пет години след като анексира полуострова чрез спорен референдум. Тъй като Русия е постигнала целта си да предотврати приемането на Украйна в НАТО, по-навътре в Украйна и да търси контрол над допълнителна територия\", каза Абдулаев. Марк Галеоти, старши анализатор в Института по международни отношения в Прага, е на същото мнение. \"Не виждам особена вероятност за сериозна ескалация\", каза той пред ДПА. \"Може да има инциденти, подобни на Керченския, и ще продължат престрелките в Донбас, но е малко вероятно руснаците, както и украинците, да желаят ескалация на конфликта до някакво сериозно равнище\", каза Галеоти. Конфликтът в Донбас може да продължи, докато Русия запазва собствената си вътрешна стабилност, каза Иван Курила, преподавател по международни отношения и история в Университета в Санкт Петербург. Конфликтът в Донбас \"изглежда, е планиран по модела на Приднестровието или Южна Осетия през последните десетилетия, тъй че той може да продължи дълго\", каза Курила, имайки предвид отцепилите се региони на Молдова и Грузия, в които конфликтите сега са \"замразени\".", "date": "2018.12.27", "title": "Колко ще продължи конфликтът в Донбас"}
{"url": "https://www.dnevnik.bg/tehnologii/2018/12/27/3367579_kitaiskata_navigacionna_sistema_beidou_veche_e/", "text": "Китай приключи създаването на първичната навигационна спътникова система \"Бейдоу 3\" (Beidou 3), чиито услуги вече са достъпни във всички страни по света, предаде ТАСС, цитирана от БТА. Точността на позициониращата система с световен мащаб е 10 метра, а в азиатско-тихоокеанския регион - 5 метра, съобщи ръководителят на Китайската служба за спътникова навигация. Китай създава системата си за глобална навигация \"Бейдоу\" от 2000 година. Досега тя обхвана почти цялата територия на страната (етап \"Бейдоу 1\") и част от азиатско-тихоокеанския регион (етап \"Бейдоу 2\"). От 2012 г. системата е достъпна за гражданско използване, а пълното й завършване се планира да приключи през 2020 година, след което тя ще обхване цялата повърхност на Земята (\"Бейдоу 3\").", "date": "2018.12.27", "title": "Китайската навигационна система \"Бейдоу\" вече е достъпна в цял свят"}
{"url": "https://www.dnevnik.bg/skorost/2018/12/27/3367582_shofyor_na_mikrobus_pulen_s_uchenici_e_hvanat_da_kara/", "text": "Шофьор ни микробус, с който са превозвани ученици на екскурзия към Банско, е хванат да шофира след употреба на опиати, съобщи БНТ. Нарушението е установено при рутинна полицейска проверка на разклона за Кочериново и Рилския манастир. От полицията уточняват, че микробусът е 17-местен, като в него е имало 15 деца и двама възрастни. Фирмата превозвач е изпратила друг шофьор, който да довърши курса на своя колега. Санкционираният водач, който е на 36 години, е отказал да му бъде взета кръвна проба. Не се уточнява следи от какъв опиат са установени в кръвта му.", "date": "2018.12.27", "title": "Шофьор на микробус, пълен с ученици, е хванат да кара след употреба на опиати"}
{"url": "https://www.dnevnik.bg/sviat/2018/12/27/3367573_zashto_daniia_izprashta_nejelani_migranti_na_ostrov/", "text": "За Дания чашата е преляла: тази скандинавска страна, преценявайки, че не може да приема повече мигранти, без да застраши социалния си модел, умножава пречките за влизане и постоянно пребиваване на чужденци. Последната новост: задържането на \"нежелани\" мигранти на необитаем остров. Откакто мигрантската вълна през 2015 г. я накара да възстанови контрола по сухопътните си граници, Дания, управлявана от десноцентристко коалиционно правителство, подкрепяно от дясната популистка антиимиграционна Датска народна партия, може да се похвали, че е приела близо 100 законодателни поправки, ограничаващи правата на чужденците. \"Датчаните са по-скоро гостоприемни, но системата е съвсем друго нещо: правителството заяви ясно и силно, че не ни иска\", негодува Дьожене, 30-годишен етиопец, кандидат за убежище, с когото се запознаваме в една асоциация за подпомагане на новопристигнали мигранти, наречена \"Къщата трамплин\". Минали са почти четири години, откакто той е пристигнал в тази малка държава с 5.8 млн. жители, от които 8,5 процента са от \"незападен\" произход, според националния статистически институт. Целта за управляващото мнозинство през изборната 2019 г. е ясна: да накара бежанците да разберат, че могат да останат само временно. То предложи на парламента ограничаване на събирането на семейства и намаляване на социалните помощи. Всеки месец несемейните лица ще губят по 150 от 1600-те евро, които получават, а двойките - 270 от 2200 евро. Сумите, които изглеждат щедри на хартия, рядко са достатъчни в тази страна, която е една от най-скъпите в Европа. \"Те трябва да се върнат в родните си страни и да помогнат за възстановяването им възможно най-бързо\", оправдава решението Мартин Хенриксен, говорител по миграционните въпроси на Народната партия. За Мортен Гол, който ръководи \"Къщата трамплин\", това е порочен кръг. \"Новопристигналите губят желание да станат датчани\", негодува той. Разубеждаване на \"нежеланите\" Поради приемането на все по-строги изисквания от 2015 до 2017 г. броят на молбите за убежище е спаднал драстично - със 75 процента. Според изследователя Деметри Пападеметриу, основател на Европейския институт за миграциите, датската миграционна политика е \"случай, уникален по своята твърдост и нетолерантност\" за Европа и за света, където вече преобладава по-благосклонен към мигрантите климат. През последните три години Дания не се поколеба в избора на средства, за да разубеди кандидатите за убежище: съобщения в ливанската преса, които предупреждават кандидат-емигрантите за затягането на условията за настаняване на нейна територия; конфискация на ценните вещи на мигрантите при граничната проверка. И от края на 2017 г. квотата на бежанците по програмата на ООН е оставена на преценката на министерството на имиграцията и интеграцията, което тази година отказа да я приеме. Тези ограничения се дължат преди всичко на Датската народна партия, изтъква Пападеметриу. \"В Европа никоя друга партия, противник на имиграцията, не е успявала да формира толкова дълбоко и толкова продължително националната политика към мигрантите\", твърди той. Последният успех на антиимигрантската партия: да концентрира на необитаем остров отхвърлените кандидати за убежище и тези, които имат криминално досие, както и онези, които не може да бъдат върнати в страната им. Настанен в бивш изследователски център за животински заразни болести на остров Линдхолм, този център за задържане до 2021 г. ще приеме до 125 души, някои от които бързо ще напуснат страната, но други ще бъдат принудени да останат за неопределено време. Предложеният от Народната партия проект бе приет без възражения от правителството. На 21 декември депутатите одобриха финансиране на плана в размер на 759 млн. крони (116 млн. долара). Парламентът също така одобри с 55 срещу 23 гласа и 30 \"въздържали се\" закон, който изисква всеки, който иска да стане датски гражданин, да се ръкува на церемонията по натурализирането. Смята се, че стъпката е насочена към някои мюсюлмани, които по религиозни причини отказват да докосват лица от другия пол. \"Щом са нежелани за датското общество, не трябва да притесняват обикновените датчани\", оправда решението във \"Фейсбук\" Ингер Стьойбер, популярната, но и спорна министърка на имиграцията и интеграцията. Няколко хиляди датчани излязоха на улицата, за да протестират срещу този проект и новия удар за имиграцията. \"Датчаните рядко демонстрират толкова масово, но те усещат, че политическата класа е отишла твърде далеч\", обяснява генералният секретар на \"Амнести интернешънъл\" за Дания Трине Кристенсен. Датчаните? Не всички. Според последните сондажи Народната партия може да остане втората политическа сила в страната. Няколко месеца преди изборите тя получава 18 процента от гласовете - наравно с Либералната партия (Венстре), която е начело на сегашното правителство. /БТА", "date": "2018.12.27", "title": "Защо Дания изпраща \"нежелани\" мигранти на остров"}
{"url": "https://www.dnevnik.bg/sviat/2018/12/27/3367580_shtetite_ot_nai-tejkite_bedstviia_prez_2018_g_svurzani/", "text": "Десетте най-тежки бедствия през 2018 г., свързани с климата, са причинили щети за поне 84,8 милиарда долара, заяви благотворителната организация \"Крисчън ейд\" в изследване, цитирано от Ройтерс, съобщава БТА. Тази година всеки населен континент е бил засегнат от предизвикани от климатичните промени тежки метеорологични събития, каза организацията и предупреди, че са необходими спешни действия за борба с глобалното затопляне. \"Този доклад показва, че в момента климатичните промени оказват опустошително въздействие върху живота и препитанието на много хора\", заяви Кат Крамър от \"Крисчън ейд\". Според доклада най-скъпоструващите бедствия, свързани с климата, през 2018 г. са били ураганите  Флорънс  и  Майкъл , причинили щети за поне 32 млрд. долара при преминаването си през САЩ, Карибския регион и Централна Америка. САЩ също така са понесли загуби за поне 9 милиарда долара от горски пожари, причинили смъртта на десетки хора и унищожили хиляди жилища в Калифорния. В Япония тежките наводнения през лятото и тайфунът Джеби през есента са нанесли щети за над 9.3 млрд. долара. Според доклада сред най-скъпоструващите бедствия, свързани с климата, през 2018 г. са били също така сушите в Европа, наводненията в Индия и тайфунът  Мангхут  във Филипините и Китай. Авторите на изследването са събрали информацията за обема на щетите, като са използвали данни от източници, включително правителства, банки и застрахователни фирми. В някои случаи обаче данните са се отнасяли само за застрахованите загуби, а също така не са включвали човешките загуби.", "date": "2018.12.27", "title": "Щетите от най-тежките бедствия през 2018 г., свързани с климата, са за 84.8 млрд. долара"}
{"url": "https://www.dnevnik.bg/photos/2018/12/27/3367447_fotogaleriia_svetovnite_snimki_na_denia_-_27_dekemvri/", "text": "Хрътки от клуба \"Съри Юниън Хънт\", заснети преди участие в ежегодния коледен лов в Доркинг, Великобритания.", "date": "2018.12.27", "title": "Фотогалерия: Световните снимки на деня - 27 декември 2018 г."}
{"url": "https://www.dnevnik.bg/sport/2018/12/27/3367583_levski_e_osuden_da_plati_37_500_evro_na_cherno_more/", "text": "Левски\" е осъден да плати 37 500 евро на \"Черно море\", реши Окръжният съд във Варна. Сумата е по делото, заведено от варненския клуб около  трансфера на Мехди Бурабия в \"Коняспор\" . \"Черно море\" претендираше за 52 500 евро за неизплатен остатък от общо дължимо възнаграждение, както и 20 000 евро, претендирана като договорна неустойка. \"Левски\" взе играча за 60 000 евро от \"Черно море\" през 2016 г. Година след това сините го продадоха в \"Коняспор\", а в документите на съда се посочва, че цената е 500 000 евро, съобщи Би Ти Ви. От тях 15% е трябвало да бъдат за \"Черно море\". Съдът реши, че \"Левски\" трябва да плати 37 500 евро, но се отхвърлят исковете за 52 500 евро и за 20 000 евро. Освен това сините трябва да платят на \"Черно море\" 5632 лева за разноски в производството. Варненският клуб е осъден да плати на \"Левски\" 3613 лева за разноски в производството.", "date": "2018.12.27", "title": "\"Левски\" е осъден да плати 37 500 евро на \"Черно море\""}
{"url": "https://www.dnevnik.bg/kultura/2018/12/27/3367588_poiavi_se_nepoznata_kartina_na_vladimir/", "text": "Непозната досега картина на Владимир Димитров-Майстора беше изложена в Художествената галерия в Кюстендил, съобщиха БНТ и \"Нова телевизия\". Тя е донесена от мъж, пожелал анонимност, който се притеснил за сигурността и, след обир в дома му. Платното е преотстъпено от собствениците си за срок от 5 години. Картината е нарисувана преди около 80 години, като представлява версия на творбата на Майстора \"Мома сред ябълки\"(известна и като \"Българската мадона\"), в която има друга гледна точка към момичето. Според художника Евгени Серафимов, цитиран от \"Нова телевизия\", творбата е подарена на родителите на позиралата за портрета Дафина от село Шипковци, която починала от туберкулоза, скоро след като била нарисувана от художника. \"Автентичността на творбата е 100% доказана. Въпреки това, на нас, тепърва ни предстои още проучване на самата работа. Не е важно откъде е дошла и коя е Дафина, а че се появява едно произведение, което допълва пъзела в цялата му пълнота\", е мнението на уредника в Художествена галерия \"Владимир Димитров-Майстора\" Светла Александрова.", "date": "2018.12.27", "title": "Появи се непозната картина на Владимир Димитров-Майстора"}
{"url": "https://www.dnevnik.bg/sport/2018/12/27/3367586_inter_e_nakazan_za_dva_macha_pred_prazni_tribuni/", "text": "Интер\" е наказан да изиграе следващите си два домакински мача пред празни трибуни, реши Серия А. Санкцията е заради расистките прояви, съпътствали  мача на \"нерадзурите\" с \"Наполи\" . Освен това за третото домакинство на \"Интер\" трибуната с крайните фенове на отбора ще бъде затворена. Няколко пъти по време на срещата с \"Наполи\" привърженици на домакините отправяха маймунски звуци към бранителя на съперника Калиду Кулибали. В края на мача сенегалският футболист беше изгонен след втори жълт картон. Треньорът на \"Наполи\" Карло Анчелоти заяви, че три пъти е поискал мачът да бъде спрян, но призивите му не са били уважени. Той  предупреди, че при следващи подобни прояви отборът може сам да напусне терена . \"Интер\" излезе с обръщение, като заклейми расистките прояви. \"Нерадзурите\" обявиха, че от създаването си преди 110 години клубът представлява интеграция, гостоприемство и стремеж към развитие. \"Интер\" е представен в 29 страни по света - от Камбоджа до Колумбия, като работи с хиляди деца, които са част от \"Интер Кампус\". Целта е да се възстанови правото на игра на тези, които често са поставени в несигурни условия\", се посочва в обръщението. \"От тази нощ преди 110 г., когато нашите основатели поставиха началото на нашия път, винаги сме казвали \"не\" на всяка форма на дискриминация. Затова се чувстваме длъжни още веднъж да изтъкнем, че всеки, който не разбира или приема нашата история, не е един от нас\", добавиха от клуба. Преди мача около стадиона е имало и масово сбиване, в резултат на което  загина запалянко на \"Интер\" .", "date": "2018.12.27", "title": "\"Интер\" е наказан за два мача пред празни трибуни, клубът заклейми расистките прояви"}
{"url": "https://www.dnevnik.bg/sviat/2018/12/27/3367589_petima_monasi_postradaha_pri_napadenieto_sreshtu/", "text": "Петима монаси са ранени при нападение, извършено от двама неизвестни срещу църква във Виена, съобщи австрийската полиция, цитгирана от ТАСС и Асошиейтед прес, предаде БТА. По-рано австрийски медии съобщиха за по-голям брой пострадали, но по-късно полицията уточни, че петимата пострадали са монаси, един от тях е тежко ранен.  Нападението е било извършено около 13.30 часа в църква в манастирски комплекс в район Флоридсдорф. Поне единият от нападателите е искал от монасите пари и ценни предмети. Близо три часа по-късно полицията е намерили монасите завързани. Престъпниците се издирват. В Туитър полицията съобщи, че мотивите им все още не са ясни, но не става дума за терористично нападение.", "date": "2018.12.27", "title": "Петима монаси пострадаха при нападението срещу църква във Виена"}
{"url": "https://www.dnevnik.bg/sport/2018/12/27/3367598_putin_poluchi_priziv_da_pomogne_speshno_v_kazusa_sus/", "text": "Президентът на Русия Владимир Путин беше призован на помощ по въпроса с предоставянето на данните от московската антидопингова лаборатория пред Световната антидопингова агенция (WADA). Молбата дойде от генералния директор на Руската антидопингова агенция (РУСАДА) Юрий Ганус в близо осемминутна реч. Организацията е поставена на прага на ново наказание с още по-тежки последствия, ако не изпълни изискването на WADA да осигури достъп до съхраняваните данни. В обръщението си Ганус предупреди, че ново наказание би довело до изолация на руския спорт. \"Ние сме на ръба на бездна и ви моля да защитите настоящето и бъдещето на чистия спорт и бъдещите поколения спортисти\", каза той. Ганус добави, че време няма и се изискват спешни решения. Преди ден руският министър на спорта Павел Колобков каза, че вярва в намирането на положително решение, което да устройва всички страни, включително и WADA. Преди десетина дни екип от петима експерти от WADA пътува за Москва с  уверението, че ще получи достъп до проби и други сурови данни . Делегацията  получи отказ от руските власти , защото оборудването на инспекторите, с което ще извлекат информацията, не е съобразено със законодателството в страната. Предоставянето на достъп е последното от задължителните условия за възстановяване на правата на антидопинговата й агенция (РУСАДА) и при отказ може да се стигне до още по-тежки наказания срещу Русия.", "date": "2018.12.27", "title": "Путин получи призив да помогне спешно в казуса със Световната антидопингова агенция"}
