{"url": "https://www.dnevnik.bg/evropa/2019/09/03/3958447_v_bulgariia_olaf_e_razkrila_shema_za_izmami_sus/", "text": "Европейската служба за борба с измамите със средства от ЕС (ОЛАФ) представи днес данните за дейността си през миналата година. За България се посочва, че са били завършени четири проверки, от които две са приключили с препоръки. Установено е, че в страната земеделски дружества, получавали в миналото средства от ЕС и достигнали границата на възможното финансиране, са опитали с измама да придобият още средства. Това се е случвало с основаването на привидно независими нови фирми. Посочените дружества, достигнали границата на възможностите за получаването на земеделски помощи от ЕС, са се разширявали с \"независими\" фирми (неползвали дотогава европейско финансиране), за да поискат още средства. \"Независимите\" фирми са били основавани или нарочно за целта, или са съществували от по-рано, но са били преструктурирани така, че да не бъде ясна връзката им с дотогавашните получатели на средства от ЕС. Често адресът по регистрация на старите получатели на средства и \"независимите\" фирми е бил един и същ, установила проверката. Подобни измами не само увреждат финансовите интереси на ЕС, но са в ущърб на честната надпревара, положителното развитие на земеделските дружества и частното предприемачество, коментира ОЛАФ. Уточнява се, че общото финансово отражение от тези случаи се равнява на 10 милиона евро. От 2014 до 2018 г. в България ОЛАФ е засякла 94 случая на нередности, без непременно да е ставало дума за измами, като са били издадени 15 препоръки. Тези случаи са били свързани със средства от \"традиционните\" източници за бюджета. При структурните, инвестиционните и земеделските фондове са били проверени 1072 случая, по които са били издадени 27 препоръки. От 2012 до 2018 г. българските власти са предприели действия по 13 случая, от които един е завършил с повдигането на обвинение, а по девет случая не са били взети мерки досега. През миналата година ОЛАФ е получила три сигнала от българските власти и 45 сигнала от частни източници, се отбелязва в документа. Докладът сочи, че ОЛАФ е препоръчала на страните от общността възстановяването на 371 милиона евро към бюджета на ЕС. През миналата година в ЕС са били открити 219 нови разследвания след извършени 1259 предварителни оценки. Общо 167 разследвания са били приключени с издаването на 256 препоръки, показват данните. Проверките са обхванали изразходването на средства от структурните фондове, дейността на митниците и преките разходи от европейския бюджет. Сред най-честите нарушения са установени опити за измама с основаването на \"фалшиви дружества\" за извършването на фиктивна дейност, като на тази основа са отправяни искания за европейско финансиране. В ЕС са били установени измами в областта на земеделието и пране на пари от тези дейности през държави извън общността. По международни схеми е постигано избягване на данъчни задължения, отбелязва ОЛАФ. /БТА", "date": "2019.09.03", "title": "В България ОЛАФ е разкрила схема за измами със земеделски дружества"}
{"url": "https://www.dnevnik.bg/sviat/2019/09/03/3958443_ukraina_otmeni_deputatskiia_imunitet/", "text": "Текстовете в Конституцията на Украйна за имунитета на депутатите ще бъдат премахнати и от 1 януари 2020 г. те вече ще могат да бъдат привличани към наказателна отговорност, задържани или арестувани, без да е нужно изрично одобрение на колегите им. Запазва се защитата на народните представители от юридическа отговорност за резултатите от гласуването им или изказванията им в парламента, освен ако те не съдържат клевета или оскърбление. Нито един депутат не гласува против инициативата на президента Владимир Зеленски, събрала 373 гласа от 404 представители във Върховната Рада. Във вота не участва проруската партия на Виктор Медведчук. За поправка в основния закон на страната са нужни поне 300 гласа на депутати. Зеленски направи изрично уточнение от трибуната на пленарната зала, че депутатите няма да носят отговорност за политическите си решения, гласувания или публични изказвания - става дума за привличането им към наказателна отговорност. По думите на президента от 20 години има неуспешни опити да се направи тази крачка, но те винаги са проваляни. Законопроектът за отмяна на депутатската неприкосновеност е на предишния президент Петро Порошенко от 2017 г. Той вече получи одобрение от Конституционния съд, а на 30 август мина първото четене.", "date": "2019.09.03", "title": "Украйна отмени депутатския имунитет"}
{"url": "https://www.dnevnik.bg/biznes/2019/09/03/3958432_proekt_predlaga_grajdanite_da_ne_uvedomiavat/", "text": "Министерството на финансите предлага да отпадне задължението на гражданите да уведомяват писмено съответното община, когато се прекрати регистрацията на превозното средство. В момента собственикът е длъжен да представи на общината документ за това от компетентен орган. Министерството предлага това да отпадне, тъй като данните се съдържат в регистъра на пътните превозни средства, поддържан от Министерството на вътрешните работи, и проверката може да се автоматизира. С това предложение се цели да се облекчи административната тежест за собствениците и за общинските служители, като данните за пътното превозно средство ще се предоставят автоматизирано от регистъра на пътните превозни средства, мотивира предложението си министерството, оглавявано от Владислав Горанов. Текстът е записан в проект за промени в Закона за корпоративното подоходно облагане, оповестен за обществено обсъждане. В него по традиция са включени предложения, които се отнасят до други нормативни актове. С друго изменение се предлага при ползване на данъчните облекчения за деца с увреждания и за лични вноски за осигурителен стаж при пенсиониране да отпадне задължението към годишната данъчна декларация да се прилага копие на валидно решение на ТЕЛК/НЕЛК и копия от документи, удостоверяващи направените вноски. Националната агенция за приходите (НАП) разполага с достъп до регистър \"Единна информационна система на медицинската експертиза\", поради което прилагането на копие от решението на ТЕЛК/НЕЛК не е необходимо. Не е необходимо да се прилагат и копия от документи за направените осигуровки, тъй като те се правят в НАП, е записано в мотивите към проекта Предлага се още да отпадне декларирането от страна на предприятия и на самоосигуряващи се в справката за изплатени доходи наградите във вид на допълнителна игра и предметните печалби с незначителна стойност - до 100 лв., които са необлагаеми. Предвид малкия им размер съществуващото изискване да се подава информация за тях, когато годишният им размер превиши 5 хил. лв., е неизпълнимо и не се прилага на практика, се посочва в мотивите към предложението. С други текстове в случаи, при които е невъзможно определянето на данъка при придобиване на имущества, се предлага възстановяване на предишни разпоредби, е записано в проекта. Съгласно старите разпоредби при безвъзмездно придобиване на имущества, различни от недвижими имоти, ограничени вещни права върху недвижими имоти и моторни превозни средства, се предвижда да се подава данъчна декларация за облагане с данък. В тези случаи в общината ще има информация за придобитото имущество, като органите по приходите ще могат да определят данъка и да упражняват контрол. Предвижда се при наличие на основания за ползване на данъчно облекчение собствениците на автобуси, извършващи обществен превоз на пътници по редовни автобусни линии в градовете и в слабонаселените планински и гранични райони, които се субсидират от общините, да уведомяват общината, като подават данъчна декларация в двумесечен срок от настъпване на обстоятелствата. Във връзка със започване на реалното функциониране на Единната система за туристическа информация се предлага промяна в начина на определяне на туристическия данък за календарния месец. В проекта е записано, че това ще става въз основа на данните за броя на предоставените нощувки през календарния месец, съдържащи се в Единната система за туристическа информация. Обменът на данните между системата, поддържана от Министерството на туризма, и общините се предвижда да се осъществява с посредничеството на системата за обмен на информация, поддържана от Министерството на финансите.", "date": "2019.09.03", "title": "Проект предлага гражданите да не уведомяват общините за прекратена регистрация на кола"}
{"url": "https://www.dnevnik.bg/analizi/2019/09/03/3958466_fandukova_i_manolova_petna_po_imidja/", "text": "                         Битката за кметския стол в София може би няма да е най-оспорваната на предстоящите местни избори, но със сигурност резултатът от нея ще има важни последици. Особено за изпълнителната власт. Ако Фандъкова загуби, това може да се окаже началото на края на управлението на ГЕРБ. А в случай че кандидатката на ГЕРБ запази своя пост, на който е вече цели десет години, това ще бъде красноречив знак, че надмощието на Борисовата партия ще продължи. Социологически изследвания побързаха да посочат, че се очертава балотаж между Йорданка Фандъкова и Мая Манолова, който вероятно няма да бъде спечелен от сегашната кметица. Тази прогноза обаче беше направена, преди двете да бяха обявили, че ще участват в състезанието; преди да сме научили какви ще бъдат екипите им (това е особено важно за г-жа Манолова - кой точно ще я подкрепи, дали, както се очертава, може да разчита не само на БСП, а например и на Слави Трифонов и пр.); преди жителите на столицата поне в един дебат да са видели и чули кандидатите (не само Манолова и Фандъкова, а всички). С други думи: от социологическа гледна точка става дума за мерене на \"неродени Петковци\". Много неща могат да се случат до октомври - все пак има близо два месеца до деня хикс. Факт е обаче, че имиджът на г-жа Фандъкова бе силно накърнен през последната година. Година, в която в центъра на София изникнаха грозни рани, отвориха се окопи, загърмяха тежки строителни машини. И не, тук съвсем не става дума за естетиката (за кривите плочки и пр.). Нито дори за това, че работният режим и бизнесите на много хора пострадаха от ремонта. Казано без недомлъвки, основният въпрос гласи: Къде са ни парите? Ще преглътнат ли софиянци съмненията за злоупотреби при реализирането на безкрайните ремонти? За момента изглежда, че бившият зам.-кмет Евгени Крусев ще \"опере пешкира\", но дали гражданите продължават да дават доверие на г-жа Фандъкова? Дали продължават да вярват, че не е замесена? Изследвания от лятото все пак показаха, че близо 50% не одобряват сегашната кметица. Ето това е важното, а не какви са \"трите приоритета\" на Фандъкова. За мнозина остава пълна загадка защо ГЕРБ показаха такава липса на гъвкавост при определянето на своя водещ кандидат за София. Толкова ли нямаше други имена с по-малко петна по имиджа? Защо не бе даден шанс например на някои от младите кметове на райони в столицата, които са демонстрирали нелоши мениджърски качества. Или пък на някое ново лице? Какъв е този абонамент за кметския пост? Така човек остава с впечатлението, че ГЕРБ подценяват състезанието в столицата. Да не се окаже, че Фандъкова е новата Цачева? Що се отнася до \"бремето\" на омбудсмана - то е триизмерно. Или по-точно - триглаво. В съзнанието на повечето хора Мая Манолова си остава едно от остриетата на БСП. Тя трудно може да влезе в обувките на Радев, който успя да победи кандидатката на ГЕРБ - просто неговата пъпна връв, свързваща го с БСП, не бе толкова очебийна. Да не забравяме, че Мая Манолова носи и етикетите \"сестра Галева\" и \"поддръжничка на Орешарски\". Поради всичко това съвсем не е сигурно, че Манолова може да спечели битката за София. Открай време столицата е твърдина на градската десница. И при евентуален балотаж мнозина представители на тази десница може и да дадат гласа си за кандидатката на ГЕРБ - само и само София да не почервенее от срам. И малко на принципа: \"Познатото зло боли по-малко от непознатото\". И още нещо: вторачването в битката Манолова-Фандъкова води до неглижиране на останалите кандидати. А те не бива да бъдат изключвани от надпреварата. Забравя се също така, че по-важен от кметския стол е местният парламент. Как би работила г-жа Манолова с един общински съвет, в който ГЕРБ, ДБ и други формации непрекъснато блокират нейните предложения и инициативи?", "date": "2019.09.03", "title": "Фандъкова и Манолова: петна по имиджа"}
{"url": "https://www.dnevnik.bg/kultura/2019/09/03/3958368_fotogaleriia_caged_-_mejdu_strahovete_i_shtastieto/", "text": "Сливайки танц, музика и куклен театър, танцовият спектакъл CAGED отвежда публиката в света на трима персонажи и техните страхове, които превземат съзнанието и умовете им. Няколко дни преди неговата световна премиера на 7 септември от 19:30 ч. в Дом на културата \"Борис Христов\" в Пловдив надникваме в репетициите с помощта на фотографа Стефан Н. Щерев.", "date": "2019.09.03", "title": "Фотогалерия: CAGED - между страховете и щастието"}
{"url": "https://www.dnevnik.bg/analizi/2019/09/03/3957443_a_portretut_ot_stenata_samo_me_sledi/", "text": "В петък вечерта премиерът Бойко Борисов сподели в профила си във \"Фейсбук\" новина,  публикувана от областния управител на Пловдив  и кандидат-кмет на града от ГЕРБ Здравко Димитров-Зико също във \"Фейсбук\". От текста се разбра, че баща и съученичка на момиче с лимфом на Ходжкин са ходили при него, за да им съобщи, че вече има пари за лечение. Областният управител, известен и като приятел на Борисов, уведомил посетителите си, че премиерът е осигурил нужните 35 хил. евро за процедури в Германия. От постта не става ясно откъде - дали от държавния бюджет, лично или друго дарение, само че \"средствата са осигурени благодарени на бързата намеса на премиера\". Борисов разбрал за проблема при посещението си в Пловдив, когато съученици на болното момиче разговаряли с него. Благодарните хора лично разговаряли и с Борисов по телефона, за което Здравко Димитров е приложил и снимки. Случката има два аспекта. Единият е, че тежко болните хора в България, която според Борисов просперира като никога, вече са поставени в изключително унизителната ситуация да молят управляващите за помощ персонално. На някои от тях наистина им се оказва своевременна финансова подкрепа за лечение в чужбина. И властта не пропуска да си направи реклама от това. Всички останали пациенти обаче остават да зависят от здравеопазването, което според последните официални данни принуждава здравноосигурените пациенти да доплащат около 4 млрд. лв. годишно, често неоснователно. Наскоро управляващите закриха и Фонда за лечение на деца, който няколко години успя да работи прозрачно под граждански контрол и да помогне за лечението на не едно дете, докато службите не нахлуха в него и не го разтуриха - явно без никаква причина, защото осъдени няма. Вторият аспект на новината е комичен - очевидният култ на кандидата на ГЕРБ за кмет към патрона му Борисов. В работния му кабинет образът на лидера се вижда веднъж на стената - портрет с генералска униформа от времето, когато беше главен секретар на МВР. Работен календар с лика на премиера се вижда и на бюрото на Зико. Всичко това навява спомени за онези времена, когато \"портретът от стената\" строго ни следеше във всеки кабинет в държавата.", "date": "2019.09.03", "title": "\"А портретът от стената само ме следи...\""}
{"url": "https://www.dnevnik.bg/sport/2019/09/03/3958484_eriksen_iskam_futbolut_da_e_kato_kompjuturna_igra/", "text": "Халфът на \"Тотнъм\" Кристиан Ериксен изрази недоволството си, че остава в \"Тотнъм\". Датчанинът заяви, че иска  трансферите във футбола  да се осъществяват лесно като в компютърната игра Football Manager. \"Не беше грешка да говоря открито. Но това е футбол и никога не знаеш какво ще се случи, като влияят много фактори. Иска ми се да мога да реша бъдещето си като във Football Manager, но не мога\", каза Ериксен пред Ekstra Bladet. След финала на Шампионската лига Ериксен заяви, че иска да опита ново приключение в Испания. До трансфер в \"Реал\" (Мадрид) или \"Барселона\" обаче не се стигна, въпреки желанието на датчанина да напусне \"Тотнъм\". \"Така стоят нещата. Не беше лесно да избистря ума си\", допълни Ериксен, чийто договор с \"Тотнъм\" е до лятото на 2020 г.", "date": "2019.09.03", "title": "Ериксен: Искам футболът да е като компютърна игра"}
{"url": "https://www.dnevnik.bg/bulgaria/2019/09/03/3958517_kmetut_na_kostenec_e_otstranen_ot_dlujnost/", "text": "По искане на Специализираната прокуратура съдът отстрани от длъжност кмета на Костенец Радостин Радев (БСП), съобщи институцията.  Съдът прие, че заемайки поста, той може да повлияе на разследването на деяния, извършени от него в качеството му на длъжностно лице. Специализираната прокуратура поиска отстраняването на Радев ден, след като на 30 август 2019 г. го привлече привлече към наказателна отговорност по второ дело – за длъжностно присвояване на 22 137 лева. Радев бе обвинен в това, че през декември 2018 г., в условията на продължавано престъпление, на два пъти поискал и получил въпросната сума от касата на общинско предприятие за дърводобив и я присвоил за себе си. По това производство той се разследва и за безстопанственост, наложена му е мярка за неотклонение \"Парична гаранция\" в размер на 50 хил. лева.  Близо два месеца преди това – на 18 юни 2019 г., Специализираната прокуратура привлече Радев към наказателна отговорност за активен подкуп - в качеството му на длъжностно лице той обещал 30 хил. лева на общински съветник, за да гласува по определен начин на предстояща сесия на общинския съвет. Първоначално съдът го задържа под стража, по-късно измени мярката му за неотклонение в \"домашен арест\". На 29 август Апелативният специализиран наказателен съд определи на Радев парична гаранция от 70 хил. лева, която не подлежи на обжалване.", "date": "2019.09.03", "title": "Кметът на Костенец е отстранен от длъжност"}
{"url": "https://www.dnevnik.bg/bulgaria/2019/09/03/3958543_ekoministerstvoto_dans_i_prokuraturata_shte_tursiat/", "text": "Комплексна проверка на всички индустриални обекти в Перник ще започне, за да се установи кой е източникът на замърсяване на въздуха в града, от който се оплакаха жителите на града. За проверката от Министерството на околната среда и водите ще потърсят съдействие от полицията, прокуратурата, Държавната агенция \"Национална сигурност\" (ДАНС), Регионалната здравна инспекция (РЗИ), като ще участват и Регионалната инспекция по околната среда и водите (РИОСВ) и Басейнова дирекция. Това съобщи министърът на околната среда и водите Нено Димов на съвместен брифинг с кмета на община Перник Вяра Церовска. Посещението на министъра в града стана  след протест пред общината тази сутрин , на който жители заявиха, че всяка вечер, когато се стъмни, в града се появява задушлив дим. Те показаха снимки и посочиха, че източник на дима и миризмата са отпадъци, които се изгарят в ТЕЦ \"Република\" - част от ТЕЦ \"Перник\". \"Активната гражданска позиция е изключително важна за решаване на проблемите\", заяви министър Димов и отбеляза, че многократно е получавал сигнали кмета, по които са извършвани проверки от РИОСВ - Перник. За половин година проверявали ТЕЦ \"Република\" 16 пъти Само през последните 6 месеца са направени 16 проверки на ТЕЦ \"Република\", като 6 от тях са планови, останалите - внезапни. Установени са няколко нарушения – едното от тях е за нерегламентирано изгаряне на дървесен чипс. Наложена е санкция от 35 хил. лв., но съдът я е намалил на 10 хил. лв. В края на 2018 г. също има констатирани нарушения за изгаряне на биомаса, което не е разрешено и е в нарушение на комплексното разрешително, за което има наложена санкция от 50 000 лв., но и тя се обжалва в съда. На сушилнята в ТЕЦ-а също има наложена принудителна административна мярка, като през последните 6 месеца не е установено тя да работи. \"По време на срещата с кмета на Перник днес решихме заедно с общината да правим внезапни и максимално чести проверки при зареждането на ТЕЦ-а, за да видим какво точно ще се гори, защото на площадката при нашите проверки не е установено RDF-гориво през последните 5-6 месеца, но граждани и общината твърдят, че може би е имало такова\", посочи министър Димов. Той съобщи, че преди десетина дни е изпратил писмо до Агенция \"Митници\" и \"Гранична полиция\" за засилен контрол по границата за внос на RDF и други горива от отпадъци. \"Ако има нерегламентирано превозване на отпадъци, то може да бъде установено от тях. Има горива отпадъци от т.нар. \"зелен\" списък, които не подлежат на нотификация и които се превозват с декларация. Затова съм изпратил инструкция при съмнение да се викат представителите на съответната регионална екоинспекция, за да провери дали това, което се внася, отговаря на описаното в декларацията\", съобщи министър Димов. Той бе категоричен, че до момента за Перник няма разрешено внасяне на RDF отпадъци, нито разрешение за изгаряне. Близо 500 възражения са получени срещу горенето на отпадъци По повод инвестиционното намерение на ТЕЦ \"Република\" за горене на отпадъци той изтъкна, че това, че има инвестиционно предложение, не означава, че процедурата е приключила и такова е дадено. Вчера изтече последният срок за становища и към момента има близо 500 възражения, изпратени в общината, и още 200 - в РИОСВ – Перник. \"Ние сме изпратили до РЗИ искане за становище дали това е опасно за здравето на гражданите. Така че процедурата продължава. Крайният компетентен орган е директорът на РИОСВ, а самата процедура ще отнеме месеци и дори години\", каза Димов. \"Благодаря на премиера Бойко Борисов и министъра на околната среда и водите Нено Димов за бързата реакция и ангажиране към проблема на перничани\", заяви кметът Вяра Церовска. Самата тя снощи също е взела участие в проверка съвместно с представителите на РИОСВ. \"В ТЕЦ-а влязохме, гледахме и в пещта за горене, обиколихме всичко, което беше възможно – вътрешноградската магистрала, до Сини вир, не открихме следи от горене на отпадъци\", каза тя. Във връзка с последния срок, в който гражданите са могли да изразят своето становище по повод поредното инвестиционно предложение за горене на RDF в ТЕЦ \"Република\", е проведена и спешната проверка от общинското ръководство съвместно с РИОСВ в ТЕЦ-а и във всички фирми, които извършват дейност, с която биха могли да предизвикат тази остра, тежка и задушлива миризма. \"Това наистина е един изключително постоянен ад, който всяка вечер взривява моите съграждани. Няма да позволя да бъде упражняван терор на перничани и категорично заявявам, че каузата за чист въздух ще бъде битка, в която всички заедно ще извоюваме победа\", заяви Вяра Церовска. Само преди дни  \"Биволъ\" публикива материал  в който посочва, че черни като катран стълбове от пушек често се издигат от комините на няколко топлоцентрали в страната. Най-осезаемо това се случва в Перник от комините на ТЕЦ \"Република\", в ТЕЦ – Бобов дол, в придобилия скандална известност ТЕЦ \"Брикел\" в Гълъбово и в ТЕЦ – Сливен. По официални данни, ТЕЦ \"Бобов дол\" гори отпадъци \"за експериментални цели\" от ноември 2018 г. с разрешение на министъра на околната среда и водите (повече  тук ). Всички тези централи под една или друга форма изгарят отпадъци – с комплексно разрешително или като експериментално горене. И в четирите топлоцентрали собствеността е свързвана със самоковския бизнесмен и енергиен бос Христо Ковачки, посочват от \"Биволъ\".", "date": "2019.09.03", "title": "Екоминистерството, ДАНС и прокуратурата ще търсят кой трови въздуха в Перник"}
{"url": "https://www.dnevnik.bg/sviat/2019/09/03/3958546_vunshno_ministerstvo_za_ruskata_izlojba_9_septemvri/", "text": "Щиковете на съветската армия донесоха на народите в Централна и Източна Европа половин век репресии, заглушаване на гражданската съвест, деформирано икономическо развитие и откъснатост от динамиката на процесите в развитите европейски държави.\" Това заяви българското Министерство на външните работи в изявление, публикувано на  сайта си . Съобщението е направено по повод организираната от посолството на Руската федерация \"Изложба 75 години от освобождението на  Източна Европа от нацизма \", насрочена за 9 септември. Външното министерство уточнява, че няма никакво отношение към тази проява и съветва  руското посолство  \"да не заема позиция в подкрепа на съмнителна историческа теза (\"освобождение\"), която привилегирова само някои политически среди в България, тъй като е намеса във вътрешнополитическия дебат в страната ни\". \"9 септември и неговите последици трябва да останат достояние на историците и историческата наука, за да получат пълна и точна оценка за влиянието върху развитието на България през ХХ век\", гласи още изявлението. \"От гледна точка на международното право фактите са ясни:  деветосептемврийският преврат  е пряка последица от обявяването на война на България от страна на СССР на 5 септември 1944 г. и последвалото навлизане на съветски войски на територията на неутрална спрямо СССР България. СССР обявява война на България, когато на власт току-що е дошло ново демократично правителство, обявило се за прекратяване на връзките с нацистка Германия и потвърдило позицията на неутралитет на Царство България спрямо Русия. Следва временна окупация на България от СССР и съюзниците, която формално се администрира от представители на коалицията, но де факто се упражнява изключително чрез съветското военно присъствие. Дългосрочните последици за България са същите, каквито и за останалите страни от Източна Европа, попаднали в съветската зона на влияние - 45 години управление на тоталитарен режим, опиращ се на болшевишко-ленинския вариант на комунистическата идеология.\"", "date": "2019.09.03", "title": "Външното министерство за руската изложба: 9 септември донесе половин век репресии"}
{"url": "https://www.dnevnik.bg/photos/2019/09/03/3958467_fotogaleriia_uraganut_dorian_ne_murda_ot_bahamite/", "text": "Ураганът \"Дориан\" отслабна до трета категория, но практически \"замръзна\" над Бахамските острови и втори ден продължава да предизвиква смърт и разруха със силни ветрове и наводнение от приливната вълна.", "date": "2019.09.03", "title": "Фотогалерия: Ураганът \"Дориан\" не мърда от Бахамите"}
{"url": "https://www.dnevnik.bg/sport/2019/09/03/3958549_fotogaleriia_na_skorost_ot_ndk_do_cherni_vruh/", "text": "Около 300 състезатели се включиха в планинско бягане \"Витоша рън – от НДК до Черни връх\", което се проведе на 25 август.", "date": "2019.09.03", "title": "Фотогалерия: На скорост от НДК до Черни връх"}
{"url": "https://www.dnevnik.bg/politika/2019/09/03/3958439_maia_manolova_trugna_kum_kmetskite_izbori_sus_zakana/", "text": "Очаквано Мая Манолова подаде оставка като омбудсман в Народното събрание днес, за да се кандидатира за кмет на София. Тя дойде в парламента около 15:30 ч. пеша заедно с част от екипа си и обяви мотивите си за решението. Сред тях са \"изчерпано търпение\", както и че \"не можела да спи нощем\", тъй като на някои от хората не е успяла да помогне, а накрая институциите ѝ пречили да си върши работата, тъй като имала голямо одобрение. След като обясни, че притесняват нея и семейството ѝ, тя каза, че не е свикнала да живее под натиск. \"Не искам да се правя на герой, искам да си отвоюваме столицата обратно. Промените винаги са тръгвали от София\", добави тя. Мая Манолова подаде оставка на четвъртата година от мандата си като омбудсман. Няколко часа по-рано тя демонстрира, че съвестно изпълнява задълженията си като обществен защитник - изпрати препоръка до премиера Бойко Борисов и председателя на Народното събрание Цвета Караянчева за национални политики за закрила на децата. Днес Манолова отказа да отговоря на въпроси на медиите и само обяви, че ще е граждански кандидат за кмет. Утре в НДК ще бъде сформиран инициативен комитет, който да застане зад кандидатурата на Манолова за кмет. На 11 септември тя ще бъде подкрепена от БСП - партията, от която тя бе депутат десет години. Лидерът на социалистическата партия Корнелия Нинова обяви, че Мая Манолова е работоспособен, енергичен и динамичен човек. Досега социалисти смятаха, че двете са в конфликт, но се очаква кандидатурата й да бъде утвърдена и от пленума на \"Позитано\" 20 на 15 септември.  Макар едва в понеделник официално да обяви, че ще се кандидатира за кмет на София, Мая Манолова е в кампания от месеци. По-рано през деня и  Йорданка Фандъкова обяви кандидатура за нов мандат . В понеделник до някои медии бе изпратено отворено писмо, в което граждани искат Мая Манолова да поведе промяната в България. Писмото, което се появи във фейсбук групата \"Да подкрепим Мая Манолова\", е подписано от Христо Чешмеджиев - актьор, Кристина Димитрова - певица, Ирена Пейкова - педагог, Дани Милев - музикант, Веселина Портарска - доктор по икономика, Максим Генчев – режисьор, и Калуди Калудов - тенор. По-късно от екипа на Манолова потвърдиха, че в инициативния комитет от близо 60 души ще бъдат Чешмеджиев, Димитрова и Генчев. В писмото се казва, че те издигат кандидатурата й за кмет на София и ще се обърнат за подкрепа и към необвързани със статуквото малки партии. Инициативата е наречена \"Промяна за София и България\". В писмото се настоява Мая Манолова да подкрепи чрез \"сила, принципи и влияние\" онези \"достойни\" според нея българи за кандидати за кметове и общински съветници. Днес Манолова не обяви дали ще го направи или не.", "date": "2019.09.03", "title": "Мая Манолова тръгна към кметските избори със закана \"да отвоюва столицата обратно\""}
{"url": "https://www.dnevnik.bg/kultura/2019/09/03/3958214_noviiat_film_na_roman_ppolanski_shte_otkrie/", "text": "Юбилейното пето издание на кино-литературния фестивал CineLibri ще бъде открито с новия филма на Роман Полански \"Офицер и шпионин\". Тържествената церемония от 19 ч. на 5 октомври в зала 1 на НДК ще е съпроводена от акустичен пърформанс на Мила Робърт, официално представяне на програмата и гостите на събитието, обявиха неговите организатори от издателство \"Сиела\". Копродукцията от Италия и Франция \"Офицер и шпионин\" е екранизация по бестселъра на Робърт Харис, чиито книги са преведени на 37 езика. Филмът пристига в България малко след официалната си премиера на 76-ото издание на кинофестивала във Венеция и с това ще се превърне в негово второ излъчване в света. Полско-френският режисьор, сценарист и продуцент от еврейски произход Полански (\"Китайски квартал\", \"Тес\", \"Горчива луна\" и \"Пианистът\") не се появи в италианския град. След като председателката на международното жури там, аржентинската режисьорка Лукреция Мартел, все пак се съгласи, че е редно вниманието към всички филми от официалния конкурс да бъде еднакво, актьорите Еманюел Сение, Жан Дюжарден, Луи Гарел и композитора Александър Десплат застанаха пред фотографите и журналистите, за да защитят работата на режисьора. Съзнателно дисциплиниран и педантично следващ обективните факти от скандално известното \"Дело Драйфус\", Полански е направил един класически изглеждащ, но модерно звучащ филм, който съчетава историческа драма с трилър с внушителен бюджет. Най-силната му страна се състои в разголването на различни съзнателни манипулации на високо политическо ниво, в състояние да унищожават човешки съдби,  отбелязва Павлина К. Желева в специалната си кореспонденция за \"Дневник\" от италианския град .      \"В ролята на еврейския капитан Алфред Дрейфус се е снимал Луи Гарел, като неговата тежест във филма не е преекспонирана за сметка на водещата роля на полковник Пикар (в удивителното превъплъщение на Жан Дюжарден). Последният се бори за оневиняването на един несправедливо обвинен човек, но го прави без прекомерен патос и излишни емоционални увлечения. Така във Венеция, вместо да си спечели врагове, Полански се сдоби с повече добронамерени привърженици\", пише още тя за филма. В дните между 5 и 20 октомври фестивалът CIneLibri ще поднесе нова порция от филмови и литературни премиери, срещи с кинорежисьори от световна величина и други ярки фигури от света на изкуството. Тази година той ще има паралелни програми в София, Пловдив, Варна, Бургас, Габрово, Велико Търново и Стара Загора под мотото \"Петото измерение\" и ще покаже превъзходна селекция от 55 филмови продукции, завършени през последната година. Билети за събитието вече се предлагат в сайта на CineLibri и на касата на НДК на промоционални цени от 10 лв., които важат до 18 септември. След това редовната цена ще е 12 или 15 лв.  Повече за програмата може да откриете  тук .", "date": "2019.09.03", "title": "Новият филм на Роман Полански ще открие юбилейния CineLibri"}
{"url": "https://www.dnevnik.bg/analizi/2019/09/03/3958608_manolova_-_fandukova_na_starta/", "text": "...Което е шанс за Мая Манолова, но при определени обстоятелства. Тя не може да победи Фъндъкова без гласовете на БСП, но ще има редица проблеми да ги договори. По същество Манолова може да спечели кметското място в София, ако събере няколко различни типа подкрепа. Дисциплинираната подкрепа - по възможност по-дискретна - на БСП е важна, но представлява само част от необходимия резултат. Манолова трябва да привлече протестния вот на софиянци, който на първи тур ще бъде поделен между нея, кандидата на \"Спаси София\" Бонев, бившата кметица на \"Младост\" Иванчева и кандидата на \"Демократична България\" арх. Игнатов. Дали на втори тур всички тези гласове ще се прелеят в нейна полза е под въпрос. Кампанията на основния й противник от ГЕРБ щедро ще припомни ролята на Манолова като острие на червеното управление с ДПС начело с Орешарски, предложението, което тя направи за Пеевски да застане начело на ДАНС, ролята й в скандала Костинброд и фронталното й противопоставяне на гражданските протести от 2013 г. Така избирателите на \"градската десница\" и новата либерална общност (по-младите поколения градска средна класа) ще трябва да избират между своята непоносимост към ГЕРБ, Бойко Борисов и неговия кандидат Фандъкова и знаковата червена фигура Мая Манолова, която ще доведе \"Позитано\" на \"Московска\". За Манолова без съмнение ще гласуват многобройни измъчени хора от маргиналните групи и социално слабите общности на столичния град, които помнят нейната принципна защита и в редица случаи - конкретна подкрепа - срещу бруталните безобразия на \"Топлофикация\" и всички останали корпоративни монополисти, грабещи обикновения гражданин на София. По тази писта Фъндъкова няма как да се състезава с Манолова, освен ако не ползва някоя от многобройните динени кори, които кампанията на Манолова бездруго ще й подхвърли. В крайна сметка тези отделни източници на подкрепа за Манолова могат да се окажат достатъчни, както и да не достигнат за победата й на втори тур. Затова гласовете на БСП имат ключово значение, макар и сами по себе си да са недостатъчни за финалния успех. Първосигналният отговор е ДА - особено предвид факта, че Столичната община си остава една от малкото крепости, недостъпни за \"Позитано\". Победата в София би имала знаково значение за съживяването на БСП като втора политическа сила. Загубата на София би била възможно най-болезненият удар по самочувствието и политическата позиция на доста поизхабената във властта партия ГЕРБ. И все пак не е толкова просто. За Манолова софийското кметство не е цел, а важна стъпка по пътя нататък. Следващата стъпка след евентуален успех на изборите за столичен кмет е победа над Корнелия Нинова в битката за председателското място в БСП. Оттук минава пътя към позицията премиер и... т.н. За Корнелия Нинова най-добрата възможност е доставяне на Манолова на балотаж, подкрепена от БСП и... загуба, която малко да й затвори устата. Ако \"Позитано\" реши да демонстрира прекалено ентусиазирана подкрепа за Манолова, само това може да обеси нейната кандидатура в синя София. Обратно - ако партийните структури останат слабо мобилизирани, кампанията на Манолова може да издъхне на сантиметри от финиша. Най-йезуитска би била комбинацията от двете заедно. От значение е и още един - засега последен въпрос: кои фактори, корпоративни и задкулисни са готови да направят възможното за да отстранят ГЕРБ от софийското кметство и в какви отношения на зависимост с тези фактори се намира премиерът Борисов? В България публичните изборни калкулации все по-често се оказват сметки без кръчмаря. А кръчмарят у нас не стои на сцената - той е кукловод, който разиграва своите сценарии, без да информира за тях когото и да било. Ще поживеем - ще видим...", "date": "2019.09.03", "title": "Манолова - Фандъкова: на старта"}
{"url": "https://www.dnevnik.bg/sviat/2019/09/03/3958579_e-trotinetkite_ne_sa_chak_tolkova_zeleni_i_zdravoslovni/", "text": "Електрическите тротинетки, които заливат Европа през последните месеци, имат малък принос за щадящо околната среда придвижване в градовете. \"Дистанциите, изминавани с тях, обикновено са много къси и могат да бъдат покрити пеша, с автобус, градска железница или велосипед\", казва за ДПА президентът на Германската агенция за опазване на околната среда (UBA) Мария Крауцбергер. В  специално изявление на UBA  се посочва, че тези тротинетки са полезни за околната среда само ако се сравнят с автомобили или мотори, както и ако не се налага до наемането им или след това да се използват други превозни средства с двигатели с вътрешно горене. \"Използване на електрически тротинетки вместо ходенето пеша или карането на колело е лошо за околната среда и здравето.\" Агенцията допълва, че няма представителни проучвания дали начинът, по който двуколките се използват в момента, може да замести колите или мотоциклетите в Германия. Първите данни от Берлин показват, че с тях се пътува средно около 2 км и се ползват предимно вечерно време или в почивните дни в края на седмицата.      Проучване сред над 4000 потребители, наели тротинетки в Париж, показва, че почти половината от тях (47%) отговарят, че по-скоро биха ходили, 29% - че биха използвали обществен транспорт, и 9% биха стигнали до целта на пътуването си с велосипед. Едва 8% от интервюираните са заместили с е-тротинетка пътуването с такси или кола. Никога не биха пътували с нещо друго освен тротинетка само 3%. От екологична позиция би било положително, ако тротинетките стимулират преминаването от автомобили към обществен транспорт и \"последната миля\" от пътуването се покрива с тяхна помощ, обясняват още от UBA. Малка част от проблемите с трафика би могла да се реши при обезсмисляне пътуването с кола, но моделът с обществен транспорт, велосипед и ходене пеша е използван от малка част от хората. Мария Крауцбергер казва за ДПА, че доставчиците на услугата с тротинетки би трябвало да я предлагат предимно в покрайнините на градовете. \"Там може би те ще са подходящ заместител на пътуването с кола до автобусната спирка, трамвая или метрото.\" Според нея градските власти е добре да работят за ограничаване местата за паркиране на автомобили и в същото време да използват пространството за велосипедни и пешеходни алеи.      Неадекватна инфраструктура Транспортният министър Андрейс Шьойер е един от силните защитници на използването на тротинетките във финалната фаза от пътуването в града. Но плановете му да се отворят за тях автобусните ленти бяха посрещнати с критики от полицията и компаниите за обществени превози. Оценката на UBA е, че на много места в Германия инфраструктурата не е адекватна за използването на новото превозно средство. На много места велоалеите са твърде тесни и с неподходящо качество и се нуждаят от разширяване, ако по тях ще се пускат и тротинетки. \"Би трябвало пешеходците да бъдат защитени, тротинетките да не се допускат по тротоарите, а нарушителите да бъдат сурово наказвани. Понеже се движат безшумно и относително бързо, те може да предизвикат инциденти. Паркирането им по тротоарите допълнително отнема пространство за пешеходците, а понеже ходенето е екологично най-щадящият начин на движение, не бива той да бъде ощетяван заради електрическите превозни средства. Напротив, те трябва да стимулират ходенето пеша. В града ограничение на скоростта от 30 км/ч би улеснила безопасното им каране по улиците, когато велоалеите са натоварени от трафик или няма такива. Това би трябвало да помогне и за това тротинетките да не се карат незаконно по тротоарите.\"      Отразяват ли се на вредните емисии В UBA отделят внимание и на проблема за вредните емисии. Използването на тротинетки може да спестява въглеродния диоксид и други замърсители на въздуха от колите, но в цялостната сметка трябва да се включва изработването на двуколките и на акумулаторите за тях. \"Няма специфични измервания за тези батерии, но данните за акумулатори за електрически превозни средства показват, че за производството на един от тях се изхвърлят 27.5-37.5 кг въглероден диоксид. Като се има предвид, че за 100 км с кола се изхвърлят средно 19.7 кг СО2, то се оказва, че с изминаването на средно 165 км с тротинетка (вместо с кола) се \"изплащат\" емисиите за създаването ѝ.\"      Колко издържат До момента в UBA нямат достоверна информация колко издържливи са тротинетките и колко продължително могат да се използват от фирми за услуги. А понеже екологичният им ефект се определя от производството, то и честотата на подмяната им се оказва важен фактор за оценяването му. Първоначални и неофициални данни от САЩ показват в Луисвил, щата Кентъки, доста кратък \"живот\" - 28-32 дни. Други източници изчисляват между 1 и 3 месеца, макар сега някои компании за отдаване под наем да говорят за нови модели с експлоатация над 12 месеца. Притежаваните от домакинства се ползват още по-дълго поради това, че се ползват по-рядко, съхраняват се по-добре и имат стандартна двегодишна гаранция. Но ако бизнес моделът на отдаващите е-тротинетки е основан на използване на всяка от тях за 1 до 3 месеца, над него висят доста въпросителни. Би трябвало те да се използват колкото може по-дълго, да са изработвани с високо качество, издържливи и с лесна подмяна на акумулаторите. Една от мерките за удължаване живота на батериите и тротинетките да не се държат на температура над 50 градуса, а в градовете лятно време на открито жегата става доста силна. Не е препоръчително да се съхраняват и използват под минус 10 градуса. Над и под тези прагове капацитетът на акумулатора бързо намалява. Не се препоръчва и пълно зареждане или разреждане, ако собствениците искат продължително използване. При \"зазимяване\" акумулаторът трябва да се съхранява при стайна температура с 30-40% заряд и презареждане не по-късно от 6 месеца.", "date": "2019.09.03", "title": "Е-тротинетките не са чак толкова \"зелени\" и здравословни"}
{"url": "https://www.dnevnik.bg/analizi/2019/09/03/3958076_borisov_i_novata_ek_kak_se_ostava_na_stranata_na/", "text": "                         Миналата седмица през София мина новоизбраният председател на Европейската комисия Урсула фон дер Лайен. По нейните думи целта е била да проведе разговор с премиера Бойко Борисов за българските приоритети и очаквания за идните пет години. Но основният предмет на срещата вероятно е бил договарянето на ресор за Мария Габриел, българската номинация за еврокомисар. Какъвто и да е резултатът, Фон дер Лайен едва ли вижда България като проблем. Нейният съпартиец от Европейската народна партия (ЕНП) Борисов ще остане на власт в обозримо бъдеще. Както и при Юнкер и Барозо, София ще се стреми да бъде консенсусен играч и ще избягва конфликтите. Основните интереси са ясни. Първо, европейските фондове да продължават да текат безпрепятствено, да генерират икономически ръст и да подхранват знайни и незнайни брънки в клиентелистките вериги. Второ, свободата на движение на хора вътре в ЕС да не бъде засегната. Трето, комисията - или пък който и да е друг орган на ЕС - да не се меси много надълбоко в щекотливи въпроси като състоянието на съдебната система или корупцията по високите етажи. Подобна е позицията и на ред други страни в Източна Европа. Единствената разлика е, че Полша и Унгария са готови да го кажат по-твърдо и без недомлъвки. Виктор Орбан и подобните нему са еврофедералисти, когато става дума за преразпределение на бюджетни средства, но са първи на барикадата в борбата срещу \"Брюксел\" и в защита на националния суверенитет, ако някой им потърси сметка как упражняват власт у дома. В Будапеща, Варшава, Прага, Загреб и т.н. на Фон дер Лайен гледат като на партньор. След среща в началото на август Орбан дори я похвали, че мислела \"с главата на централноевропеец\", търсела разумните решения по трудни проблеми, и била за предпочитане пред \"идеологизираните бойци\" от либералния спектър. В Чехия олигархът-премиер Андрей Бабиш, срещу когото в началото на лятото демонстрираха стотици хиляди, също я призова да прояви разбиране към \"манталитета на Централна и Източна Европа\". При това Орбан, Бабиш, Качински и т.н. размишляват, че новият шеф на Еврокомисията им е длъжник. Все пак именно благодарение на техните депутати в Европейският парламент тя успя събере мнозинство от едва 9 гласа, за да мине чертата през юли. Проблемът обаче е, че очаквания има и от други страни. Редица държави членки в Западна Европа разчитат думите на Фон дер Лайен, че е време за \"ребалансиране на комисията\", като послание за затягане на контрола върху разходването на общи средства, по-строги механизми за наблюдение в областта на демокрацията и спазването на закона, задълбочаване на усилията за борба с климатичните промени, и дори за обща миграционна политика, основана на квоти за прием на хора от страни извън ЕС. Казано другояче, всичко онова, срещу което се бунтуват политиците в Източна Европа. Новата комисия тепърва трябва да представи своята политическа и законодателна програма, но горните приоритети ще имат силно личностно представителство в колегиума от комисари. Холандецът Франс Тимерманс (ПЕС) , чиято кандидатура за председател на изпълнителния орган беше блокирана от източноевропейците, ще е един от заместниците на Фон дер Лайен в новия мандат. Маргарете Вестагер, която се ползва със силна подкрепа от Еманюел Макрон, е отново номинирана от Дания за еврокомисар. И двамата имат доста по-солиден и дълъг опит в Комисията, и поради това неизменно ще оказват влияние върху работата й. Най-накрая, Фон дер Лайен получи подкрепата на ПЕС и Зелените. Тя пое публичен ангажимент към тях по въпроси като премахването на въглеродните емисии в ЕС и хармонизацията в сферата на корпоративното данъчно облагане. Къде е България в този сюжет? Борисов има таланта да се представя за приятел на всички. Премиерът може да намери общ език – в преносен, ако не в пряк смисъл – и с Орбан, и с Макрон, а очевидно и с Фон дер Лайен. Той избягва да взема открито страна по който и да е от острите спорове в ЕС и вероятно обяснява на всички как е на тяхна страна. Новият президент на Еврокомисията, на която се налага да лавира между различните регионални блокове и партийни групи в ЕС, може да се поучи от челния опит. Именно в този дух може да четем послания от типа на това, което се чу от Фон дер Лайен: \"Сто процента сме зад България и ако искаме устойчива идея, разчитаме на България за действия\". Истината е, че самата България не е много наясно какво иска от Европа. Гръмките изявления за българската роля в евроинтеграцията на Западните Балкани или развитието на конкурентоспособността на икономиките на Централна и Източна Европа може и да не са съвсем лишени от основание, но нито имат някакъв особен резонанс в обществото, нито пък са породили някакви конкретни инициативи. Урсула няма какво друго да очаква от България освен прословутата ни стабилност.", "date": "2019.09.03", "title": "Борисов и новата ЕК: Как се остава на страната на всички"}
{"url": "https://www.dnevnik.bg/sviat/2019/09/03/3958191_kolko_poluchavat_uchitelite_v_germaniia_-_mnogo_zavisi/", "text": "                         Учителската професия не е сред най-високоплатените в Германия. Актуалният \"Атлас на заплатите\" сочи, че най-много печелят лекарите, финансовите и борсовите експерти. Все пак, заплатите на германските учители са над средните за страната. Според портала Gehalt.de, за 40-часова работна седмица един учител в Германия получава брутна заплата между 2 900 до 4 626 евро на месец. Нивото на заплатата зависи от множество фактори - от професионалния опит, от вида на училището, трудовия договор и региона. Според данни на Организацията за икономическо сътрудничество и развитие (ОИСР) от 2017 г. (те са най-новите засега), учителските заплати в Германия (както в началния, така и в средния курс на училищата) са вторите най-високи след тези в Люксембург. Изследването на организацията обхваща повече от 30 държави в света с пазарна икономика. Сред страните, които също плащат високи заплати на учителите, са Канада, САЩ, Австралия, Швейцария, Дания и Холандия. Най-ниски са учителските заплати в Литва, Словакия, Унгария, Чехия и Полша. Докладът на ОИСР дава следните данни: германските учители с 15-годишен трудов стаж са получавали в началния курс на обучение през 2017 година средно 70 700 долара годишно, в средния курс - около 76 800 долара, а в горния - 81 000 долара бруто, т.е. преди данъци. Заплащането зависи от вида на трудовия договор Какви пари получава един педагог в Германия зависи много от неговия трудов договор, казва за ДВ Оливер Брюхерт от най-големия синдикат в сферата на образованието в Германия - GEW. В това отношение германските учители могат да бъдат разделени на три групи - в първата влизат учителите, които имат статут на държавен служител. Преди години те бяха мнозинството в Германия, но в последно време ситуацията се променя. Във втората група са учителите, наети с договор. Размерът на техните заплати се определя от тарифно споразумение, като освен данъците, от дохода им се правят отчисления за пенсионно, социално и медицинско осигуряване. Заради всички удръжки наетите учители получават с около 20 процента по-малко от своите колеги държавни служители, разяснява Брюхерт. Към третата група учители спадат онези, които са се преквалифицирали от други професии, или такива, които са изучавали педагогика като втора специалност. В момента училищата много усилено привличат подобни кадри от сферата на техническите и естествените науки, математиката и IT-сектора. Заради нарастващия дефицит на учители, училищата масово ги наемат на работа, но им плащат по-ниски заплати, отколкото на учителите от първите две групи. Заплатата на учителите: как се определя тя? Тъй като в Германия образованието е в компетенциите на отделните федерални провинции, във всяка от тях действат различни правила. В Берлин, например, на новите учители вече не се дава статут на държавен служител. В Саксония е точно обратното: като мярка срещу недостига на персонал такъв статут получават всички учители, които отговарят на формалните изисквания. Федералните провинции имат правото сами да определят размера на учителските заплати. По данни на GEW за 2017 г., начинаещите учители в началните училища на провинция Баден-Вюртемберг са получавали брутна заплата от около 3 533 евро на месец, докато тези в провинция Райнланд-Пфалц - само 3 192 евро бруто. Но има и общи тенденции: в началното училище плащат по-малко, отколкото в средното; преподаваният предмет не играе роля за размера на заплатата; тя обаче се влияе от вида на училището - в гимназиите и професионалните училища учителският труд по правило се заплаща по-добре, отколкото в останалите видове учебни заведения. Ако учителят е и класен ръководител, заместник-директор или е натоварен с други допълнителни функции, той получава и по-висока заплата. Преподавателите в Германия обаче не получават никакви допълнителни парични премии. \"Всичко е строго регламентирано. Има ясни правила относно размера на заплатите. В частните училища, където учителите нямат статут на държавни служители, заплатите могат да бъдат доста по-високи, но и доста по-ниски от тези в държавните училища. Пари и през ваканциите Заплатите на учителите в държавните училища се изплащат без прекъсване през цялата година - включително и за периода на ваканциите. Става дума за 12-13 седмици на година. В някои частни училища обаче преподавателите са принудени да се регистрират като безработни през летните месеци.", "date": "2019.09.03", "title": "Колко получават учителите в Германия - много зависи от договора"}
{"url": "https://www.dnevnik.bg/sviat/2019/09/03/3958065_sega_ili_nikoga_-_7_dni_da_bude_sprian_brekzit_bez/", "text": "Започва интересна седмица в Уестминстър, където парламентът има една седмица да измисли как да предотврати хаотичния Брекзит на 31 октомври, почти гарантиран от премиера Борис Джонсън. Миналата седмица  Джонсън получи разрешение  от кралицата  паузата между старата и новата сесия  на парламента да бъде много по-дълга от обичайните седмица или две. Вместо това почивката ще бъде цели пет седмици до 14 октомври – което означава, че недоволните от перспективата за  Брекзит без сделка  депутати имат идните седем дни да го предотвратят чрез закон или вот на недоверие, който да събори кабинета на Джонсън. Вторият вариант може би е точно това, което премиерът иска и което ще гарантира напускането на ЕС без сделка. Междувременно  Борис Джонсън  е готов да жертва и без това крехкото си парламентарно мнозинство (от 1 депутат) и да изключи от партията тези, които не се подчинят на нарежданията на ръководството и гласуват против Брекзит без сделка. Ироничното е, че самият той е гласувал два пъти против сделката за Брекзит на предшественичката си  Тереза Мей. \"Това е забележително, не само защото в Уестминстър бунтове има често и депутатите имат право да изразяват недоволство така, като ги наказват само с плесване през ръцете или нацупване в салона за чай\", коментира Лора Кюнсберг от Би Би Си. На практика това ще изправи страната пред предсрочни избори, тъй като той няма да може да управлява – но многобройни източници през последните седмици твърдят, че дори да има избори, те ще бъдат насрочени за след 31 октомври. Това ще събори Джонсън от поста премиер засега, но ще прочисти партията от враждебните към него депутати и да започне кампания с демонстрация как е удържал на обещанието си. Джонсън демонстрира твърдост и като отмени срещата си с консерватори, които обаче са против Брекзит без сделка, които искаха да обсъдят с него как партията да продължи напред. Сред тях бе бившият финансов министър  Филип Хамънд,  който по-късно коментира заплахите за изключване на несъгласни депутати с думите: \"Ако е вярно, това е смайващо лицемерие: осем членове на сегашния кабинет вече са игнорирали партийните нареждания тази година. Аз искам да спазя обещанията ни от 2017 г. за \"лек и уреден\" изход и \"дълбоко и специално партньорство\" с ЕС. А не недемократичната липса на сделка\".      \"Обичайно върви голямо ухажване, приятели в кабинета звънят и казват \"Хайде де, подкрепи правиетлството, дай им още малко време.\" Сега няма нищо такова. Обичайната дейност я няма. Струва ми се, че направо тласката хората да гласуват против правителството, защото, честно казано, стратегията им е тази седмица да загубят и да тръгнат към предсрочни избори, след като са премахнали онези от нас, които не са против Брекзит, не са против напускането на ЕС, но смятаме, че това трябва да се случи със сделка\", коментира бившият правосъден министър Дейвид Гоук. Вчера група британски депутати разпространи свой проект за закон, с който се предлага отлагане на Брекзит до 31 януари 2020 г. Но двама водещи британски политически журналисти съобщиха, че премиерът е готов в сряда да обяви предсрочни избори на 14 октомври. Повече за този вариант четете  тук . Ето какво следва в идните дни. Днес Депутатите се връщат от лятната си почивка в Камарата на представителите в 13:30 местно време. Вероятно (но не сигурно) ще има обръщения на министрите. Депутатите, които са против Брекзит без сделка, може да поискат извънреден дебат – ако председателят Джон Бъркоу разреши това, дебатът може да се случи днес или утре. Това е първата стъпка от предотвратяването на Брекзит без сделка. Като втора стъпка, Бъркоу ще трябва да разреши депутатите да поемат контрола над дневния ред на дебата – това решение също ще трябва да бъде подложено на гласуване. Сряда, 4 септември На теория правителството трябва да представи отчет за разходите си. Но ако депутатите поемат контрола, те могат да определят деня за приемане на закон, който да забрани Брекзит без сделка на 31 октомври. Възможно е той да бъде приет в рамките на ден, но правителството вероятно ще опита да попречи на това. Четвъртък, 5 септември Ако законът за спиране на Брекзит без сделка е вече приет от долната камара, той ще иде в Камарата на лордовете, която също трябва да го одобри, за да може той да влезе в сила. Възможно е там нарочно дебатите да бъдат забавени така, че процедурното време за гласуване да изчете. Петък, 6 септември Няма заседание на парламента. Седмицата 9 – 12 септември Не се знае в кой ден точно парламентът ще бъде разпуснат, но ще бъде в рамките на тази седмица. Ако законът против Брекзит без сделка не е преминал през двете камари и през одобрението на кралицата преди това, той няма да влезе в сила и процедурата няма да продължи през октомври.", "date": "2019.09.03", "title": "Сега или никога - 7 дни да бъде спрян Брекзит без сделка"}
{"url": "https://www.dnevnik.bg/sport/2019/09/03/3958254_nadal_dade_set_na_chilich_no_produlji_kum/", "text": "Рафаел Надал се класира за четвъртфиналите на US Open, след като победи Марин Чилич в един от най-чаканите мачове дотук в турнира. За пръв път от началото на надпреварата световният №2 загуби сет, но това не го спря и след 6:3, 3:6, 6:1, 6:2 се класира напред. Срещата продължи 2 часа и 52 минути. Чилич разчиташе на силния си сервис, като това беше основното му оръжие, но в продължение на срещата Надал постооянно повишаваше нивото си. Трикратният шампион завърши с впечатляващите 11 аса, като спечели 83% от точките разиграни на първия му сервис. Надал направи 38 уинъра и 26 непредизвикани грешки. При Чилич грешките бяха повече от печелившите удари - 40 срещу 33. \"Много съм доволен, че продължавам напред, защото срещу Чилич никога не е лесно. Във втория сет той вдигна нивото си и трябваше аз да отговоря. Мисля, че в един момент печелеше много повече точки от мен, затова определено беше нужна някаква промяна\", каза испанецът. В следващата фаза той ще се изправи срещу Диего Шварцман, който елиминира шестия в света Александър Зверев. Аржентинецът се наложи също в четири сета - 3:6, 6:2, 6:4, 6:3 за 3.10 часа. Срещата между двамата беше много вълнуваща, а Шварцман изравни най-доброто си представяне в Ню Йорк, като през 2017 г. също игра четвъртфинал. Другият четвъртфинал в тази част на схемата е между Гаел Монфис и Матео Беретини.", "date": "2019.09.03", "title": "Надал даде сет на Чилич, но продължи към четвъртфиналите"}
{"url": "https://www.dnevnik.bg/evropa/2019/09/03/3958051_jivotut_v_kvartala_na_bulgarite_v_edin_germanski_grad/", "text": "                         Хиляди хора от България година след година се заселват в Германия. В случая става дума не толкова за добре образованите и квалифицирани българи, които лесно си намират работа и се интегрират в обществото, а за хора с по-ниско или никакво образование, които често пъти са представители на малцинствата. Както вече писахме, те първоначално избираха големите германски градове, но напоследък стотици се насочват и към по-малки населени места, където сред местните власти, политиците и гражданите постепенно се избистря една и съща картина: новопристигналите често пъти са подмамени в Германия от безсъвестни гешефтари, които ги подслоняват срещу много пари в порутени сгради и въртят далавери с трудовите им договори и социалните помощи. На самите хора трябва да помогнем, а на гешефтарите да отрежем бизнеса - такава е общата нагласа в много германски градове, които се натъкват на проблема. Един от тях е 160-хилядният Оснабрюк в провинция Долна Саксония. Животът в \"квартала на българите\" \"През последните две години беше постигнато много по отношение на интеграцията на новозаселили се хора от България\", твърди партията на Зелените в Оснабрюк. Според Зелените, най-важното е тези хора да получат квалификация и работа, за да се измъкнат от бедността. В същото време полицията и Службата по реда дават решителен отпор на всички измамници и експлоататори, които се възползват от затрудненото положение на тези хора, подчертават Зелените. За какво точно става дума? И кои са тези хора от България в Оснабрюк? Няколко публикации в местните медии в детайли обясняват проблема. След като българите и румънците получиха право на свободно придвижване в ЕС, в града започнаха да пристигат хора от България. В момента социални помощи получават 32.5% от тях: 460 души в трудоспособна възраст и 252 деца. През миналата година това е струвало на общината 3.6 милиона евро - с 1 милион по-малко, отколкото през 2016. Тази година се очакват още по-ниски разходи - не повече от 2.6 милиона евро. Част от тези хора първоначално се хващат на почасова работа и след три месеца вече имат право на социални помощи, ако изгубят работното си място. Местните власти, бюрата по труда, полицията и митническите служби смятат, че в много случаи се злоупотребява: представят се фалшиви или нередовни трудови договори и договори за наем, за да се получат социални помощи. В един доклад на полицейските служби, цитиран от вестник \"Хазепост\", се твърди, че българските граждани в Оснабрюк във висока степен са жертва на трудова експлоатация и лоши условия на труд. Често пъти те не познават правата си или не знаят как да ги защитят. А понеже обикновено почти не говорят немски, те стават лесна жертва на \"черни овци\" сред работодателите, които гледат да се облагодетелстват за тяхна сметка, пише в доклада. Катарина Пьотер от Социалната служба в Оснабрюк обяснява, че повечето българи в града принадлежат към турскоговорящото малцинство в своята страна. Много е трудно да се установи кои са посредниците, които ги довеждат в града и им осигуряват въпросните съмнителни договори. Пьотер твърди обаче, че решителните действия на местните власти вече са внесли смут сред посредниците. Повечето новозаселили се са жертви именно на тези посредници и затова трябва да им се помогне, подчертава Пьотер и разказва за различни мерки, сред които и подпомагане на децата в подготовката им за училище. Политиците в Оснабрюк са единодушни: посредниците и трафикантите трябва да бъдат преследвани, а на експлоатираните хора от България трябва да се помага. Темата е особено гореща. След като един местен политик от ХДС заяви, че повечето българи в града не работят, а само получават социални помощи, Зелените го обвиниха в расизъм. В същото време в квартала \"Шинкел\", където живеят повечето новозаселили се, проблемите нарастват - дотам, че медиите започнаха да го наричат \"опасна зона\". Сандра Дорн от \"Нойе Оснабрюкер Цайтунг\" посети тази \"зона\" и разговаря с хората. Ето накратко някои от нейните наблюдения: \"Тук вече живеят само българи. Но аз се разбирам с тях.\" \"Проблеми с боклуците и с плъховете, ужасни условия на живот, групи мъже, които висят по улиците - така беше преди година. () А как изглеждат нещата днес? Оглеждаме се за боклуци и за празни бирени кенчета, но вместо това виждаме лехи с цветя. Там цъфтят рози и теменуги, оградени с малки плетчета от пръчки и канап. Съседката го е направила, казва един възрастен господин, германец от полски произход. () \"Тук малко или повече вече всичко е българско\", казва той. Мъжът живее от 1999 година в тази кооперация. Навремето съседите му били португалци, турци и германци. \"Всички си намериха по-добри жилища\", добавя той. Сега тук живеели само българи. \"Но аз добре се разбирам с тях.\" Мъжете по улицата с недоверие наблюдават нашата журналистическа интервенция. Но наоколо има и жени с малки деца. Пред един вход са изкарани стара кушетка и столове. Не, не били за изхвърляне, обясняват ни: \"Нашите сънародници имат обичая да поседнат навън и да изпият по бира\", просвещава ни Неждет Халилов - германски гражданин с български корени, който държи магазин за хранителни продукти и лавка.\" По-нататък авторката на репортажа разговаря с двама мъже от България. Единият не знае немски, а другият ѝ обяснява, че е много доволен - работи като разносвач на вестници на пълно работно време. В България работа няма, обяснява мъжът. \"Трудно е\", казва Кристоф Твент. Той и жена му нямат нищо против българските им съседи, макар че понякога са доста изнервени: пушекът от скарите всекидневно и часове наред прониква в градината им. И още: българските магазинчета били отворени почти денонощно, включително и в неделя, а стълпотворението било голямо. Освен това на Кристоф Твент му се налагало всяка сутрин да излиза на улицата с големите щипци, за да събира боклуци. А хранителните отпадъци по улицата привличали плъховете. \"Искаме тези хора да се чувстват добре\" Семейство Твент се чувства безпомощно. Сузане разказва за сгради, които били \"отчайващо претъпкани\". \"Там живеят невероятно много деца\", добавя Твент. \"Но ние от сърце искаме тези хора да се чувстват добре.\" Двамата обясняват, че напоследък полицейското присъствие се е увеличило: \"от нула на малко\". В края на репортажа Карстен Фридеричи от гражданското сдружение \"Шинкел\" твърди, че положението в квартала наистина се подобрява, но \"проблемната ситуация\" си остава. \"Не знаем дали нещо се е променило по отношение на онези структури, които примамват тук хората от България с големи обещания\", казва той. Според него, в някои от сградите живеели жени, принуждавани да проституират. \"Службата по реда и полицията са длъжни да разкрият извършителите, а жертвите имат нужда от помощ\", заключава Фридеричи.", "date": "2019.09.03", "title": "Какво разказват за \"квартала на българите\" в Оснабрюк"}
{"url": "https://www.dnevnik.bg/sport/2019/09/03/3958256_psj_privleche_ikardi_i_keilor_navas_v_posledniia_den/", "text": "Последният ден от летния трансферен прозорец в Европа донесе дългоочаквания трансфер на Мауро Икарди извън \"Интер\". Аржентинецът, който беше основна фигура в Милано в последните няколко години, а също така и капитан на \"нерадзурите\" преминава под наем в ПСЖ за един сезон. В договорката между двата клуба има и опция за постоянно откупуване на нападателя, която е на стойност 70 милиона евро. Икарди играе на \"Сан Сиро\" от 2013 г., но в последните месеци отношенията му с неговите съотборници и клубното ръководство се влошиха. От началото на сезона той не попадаше в състава и плановете на треньоора Антонио Конте. Аржентинецът има 124 гола в 219 мача за \"Интер\". Френският шампион взе и друг играч, привличайки вратаря на \"Реал\" (Мадрид) Кейлор Навас. Костариканецът преминава в Париж след 5 години в Испания, а сумата по сделката е 15 милиона евро.      Навас, който е на 32 години, записа 52 сухи мрежи в 162 мача за \"Реал\". Той има допуснати по-малко от гол на мач, след като е получил 159 попадения. Костариканецът спечели три пъти Шампионската лига с \"Реал\". В посока Мадрид заминава досегашният вратар на ПСЖ Алфонс Ареола. Френският национал ще бъде преотстъпен. Голямата звезда на ПСЖ Неймар остава в тима, след като в последния ден от прозореца нямаше договорка между френския шампион и \"Барселона\". Въпреки информациите от последните седмици най-скъпият футболист в света ще бъде част от тима и през новия сезон. Сред сделките в последния ден от трансферния период беше и преминаването на Хенрик Мхитарян от \"Арсенал\" в \"Рома\". Арменецът ще бъде преотстъпен. Българският национал Кирил Десподов, който е собственост на италианския \"Каляри\", преминава под наем в австрийския \"Щурм\" (Грац). Там треньор ще му бъде бившият му наставник в ЦСКА Нестор Ел Маестро.", "date": "2019.09.03", "title": "ПСЖ привлече Икарди и Кейлор Навас в последния ден от трансферния прозорец"}
{"url": "https://www.dnevnik.bg/analizi/2019/09/03/3958117_demontiranite_mikrofoni_-_drastichno_neuvajenie_i/", "text": "                         Не може едновременно да даваш и да не даваш пресконференция, или както казал царят в приказката: \"Да дойде ни гола, ни облечена\". От уточнението на говорителя на Европейската комисия разбираме, че желанието на новоизбрания й председател - г-жа Урсула фон дер Лайен, наистина е било след изявлението й да няма въпроси. В такъв случай обаче тя е трябвало да го направи без присъствието на журналисти. Защото сега демонтираните микрофони създадоха визуална метафора на прекъснат диалог между властта и журналистиката, тиражирана в стотици кадри. И то не само в България, но и в Европа. Очакването тук е точно обратното – че от Европа ще дойдат послания, които да принудят властта в България да влезе в по-активен диалог с журналистиката, което значи и с обществото, тъй като работата на журналистите е да бъдат негови очи и глас. Това, което се случи обаче, е точно обратното на очакванията, които имаме към високите фигури в институциите на Европейския съюз - те да помогнат на свободата на словото в България, а не сами да стават инициатори на ограничаването й. Освен това, работата на всяка власт е да бъде отговорна. А това означава, че трябва да отговаря на въпросите на обществото. Това е част от заниманието, от поминъка на властта. От председателя на Европейската комисия се очакваше нейните послания да обяснят как тя вижда България, какво е място на страната ни и как се управлява тя като член на Европейския съюз. На тези въпроси Урсула фон дер Лайен трябваше да отговори не на управляващите, а на управляваните. Но резултатът, след брифинга й с българския министър-председател миналия петък, остави усещането за някаква тайна, която не трябва да стигне до българското общество. Това е усещане за много неочаквано отклонение от убеждението ни, че в Европа демокрацията е повече, отколкото тук. Важният пласт в политиката е защитата на ценности, проявата на ценностна идентичност. Точно по тази причина не трябваше да бъде произвеждана метафората с демонтираните микрофони. Тя няма как да изглежда приемливо. Преди всичко случаят не трябва и не може да бъде омаловажаван. Става дума не просто за случаен гаф, дал израз на драстично неуважение към професията на присъствалите журналисти. Станалото има и по-широк, символен смисъл. Демонтираните микрофони илюстрират начина, по който властта си представя идеалния журналист. Той е онзи, на когото тя включва микрофона, когато пожелае, и който казва това, което тя очаква да чуе. В лишаването на журналистите от микрофони се съдържа заплаха. Ако днес е толкова лесно да бъде демонтиран микрофонът, също толкова безпроблемно утре демонтиран може да се окаже самият журналист. Още в петък Асоциацията на европейските журналисти изпрати въпроси до прсслужбата на ЕК, тъй като е важно тя да вземе отношение по случая с демонтираните микрофони и да каже дали то е било съгласувано по някакъв начин и какво е отношението им към това действие. До момента нямаме отговор. Според нас като организация, защитаваща свободата на словото, ЕК е длъжна да отговори в такава ситуация, тъй като тя повдига много въпроси. Още повече, че това се случва непосредствено преди началото на мандата на новия председател на комисията. Интересно е обяснението на премиера Борисов, че не е искал да постави гостенката си в неудобно положение, но всъщност с тази мярка той направи точно обратното. Т.е. действайки в духа на една дълга традиция на сервилност на нашите управляващи към европейски авторитети, в духа на българската крилата фраза: \"Да не се изложим пред чужденците\", Борисов направи точно това. А на всичко отгоре постави Урсула фон дер Лайен в позиция, от която тя вече няма как да не отговори дали подкрепя демонтирането на микрофоните, или смята, че журналистите трябва да могат да задават въпроси? Създаденият казус далеч надхвърля пределите на българската политическа действителност и поставя новата ЕК в ситуация, в която тя трябва да даде ясна заявка как от тук ще бъде гарант за свободата на словото, както сме свикнали да я възприемаме в България до този момент. Дали ЕС ще продължи да бъде възприеман като място, където свободата на словото е поставена високо като една от основните ценности на демокрацията. Точно по тази причина е изключително важно да видим каква ще бъде реакцията на г-жа Урсула фон дер Лайен. Няма две мнения – демонтирането на микрофоните, за да бъде предотвратена физически възможността журналистите да зададат някакви въпроси по време на брифинга на Бойко Борисов и Урсула фон дер Лайен, беше абсурдна мярка. По мое мнение няма причина и няма оправдание за подобно действие, доколкото новоизбраният, председател на Европейската комисия е професионален и опитен политик. В Германия, където тя беше министър на отбраната, или в която и да е друга европейска столица, нещо подобно би било невъзможно да се случи. В противен случай с политическата кариера на г-жа фон дер Лайен щеше да бъде приключено много бързо. Моята хипотеза е, че този ход по-скоро е целял да предотврати въпроси, които да бъдат неудобни за Борисов и да помрачат добре аранжирания пиар ефект от взаимни комплименти и дипломатически любезности, които видяхме, че двамата си размениха. Обяснението, че от любезност към високия гост е отнета възможността на журналистите да задават въпроси, е подценяване на публиката. Урсула фон дер Лайен едва ли не щяла да бъде поставена в неудобно положение, ако я питат за бъдещия ресор на Мария Габриел. Ясно е, че ресорите в ЕК все още не са разпределени и това можеше спокойно да се каже. От друга страна обаче посещението на г-жа фон дер Лайен в София е невероятен шанс за българските медии да зададат въпросите си към нея, свързани с работата на ЕК. Ето защо съм изненадана, че ефектът от случилото се не е по-сериозен, че не намери по-сериозно отразяване във всички медии, че няма по-сериозна журналистическа солидарност и желание да се коментира, за да се предотвратят други подобни случаи.", "date": "2019.09.03", "title": "Демонтираните микрофони са неуважение и заплаха към журналистите"}
{"url": "https://www.dnevnik.bg/sport/2019/09/03/3958258_grigor_dimitrov_se_zavrushta_pod_projektorite_s_mach/", "text": "Приключението на Григор Димитров, наречено  US Open 2019 , продължава с мач срещу Роджър Федерер на фаза четвъртфинал. След трудни месеци, белязани от срив в играта и ранглистата, българският тенисист ознаменува завръщането си с достигане до четвъртфинал в Ню Йорк, където ще срещне именно Маестрото. Двубоят между двамата ще от вечерната сесия на поредния състезателен ден и няма да започне преди 2 часа след полунощ. Срещата не Федерер и Димитров е последна от програмата на корт \"Артър Аш стейдиъм\". \"Голямото завръщане на Димитров под прожекторите ще бъде на най-голямата тенис арена срещу една от най-големите фигури в спорта. Какъв по-добър повод\", написа в превюто си за мача сайта на Асоциацията на професионалните тенисисти (ATP). Това е едва вторият четвъртфинал на Димитров през 2019 година, като първият беше още през януари на турнира в Бризбейн. Българинът записва най-доброто си представяне на US Open, където дотук игра два пъти осминафинал (2014 и 2016). С достигането си толкова напред в надпреварата Димитров ще направи и голям скок в ранглистата. Дотук той има гарантирани 360 точки за световната ранглиста, което му осигурява завръщане в Топ 50 на света. Българинът започна US Open на 78-о място, но засега прави скок от 36 позиции. В деветия състезателен ден на турнира има още три мача. В следобедната сесия са мачовете Елина Свитолина - Джоана Конта и Стан Вавринка срещу Даниил Медведев. Преди Димитров и Федерер на корта във вечерната сесия излиза Серена Уилямс срещу китайката Ванг.", "date": "2019.09.03", "title": "Григор Димитров се завръща под прожекторите с мач срещу Федерер"}
{"url": "https://www.dnevnik.bg/evropa/2019/09/03/3958269_bremen_stana_edinstvenata_germanska_provinciia_bez/", "text": "Три месеца след изборите в германската провинция Бремен парламентарната група на крайнодясната партия \"Алтернатива за Германия\" (АзГ) се разцепи. Това означава, че сега Бремен е единствената германска провинция, в която АзГ не е представена, предаде ДПА. Провинциалният лидер на АзГ в Бремен Франк Магниц каза, че е имало спор с председателя на парламентарната група на партията Томас Юргевиц. По думите му след разцепването на парламентарната група АзГ вече няма официално представителство в парламента на Бремен. Трима от петимата членове на партията в провинциалното законодателно събрание обявиха, че повече няма да сътрудничат като парламентарна група, но ще създадат отделна фракция. Парламентарният говорител каза, че със загубата на статута на официална парламентарна група АзГ няма да може да получава определено финансиране. Според Магниц и неговите колеги Уве Фелгентрегер и Марк Рунге спорът е бил свързан с отказа на Юргевиц да работи конструктивно с други опозиционни партии. Магниц също така заяви, че Юргевиц невярно го е обвинил в незаконно присвояване на пари. На регионалните избори в Бремен през май  социалдемократите понесоха историческо поражение и загубиха властта в провинцията за първи път от Втората световна война. АзГ спечели 6.1 процента от гласовете, което й отреди пет места в 84-членния провинциален парламент. Срещу възхода на крайнодесните Християндемократите на германския канцлер Ангела Меркел и техните коалиционни партньори социалдемократите обещаха вчера да засилят борбата срещу крайната десница, след като \"Алтернатива за Германия\"  значително увеличи подкрепата си  на избори в две провинции, предаде ДПА. Християндемократите и социалдемократите претърпяха голяма загуба на подкрепа на изборите в Саксония и Бранденбург, но успяха да отблъснат сериозно предизвикателство от АзГ. Християндемократите се задържаха на власт в Саксония, а социалдемократите запазиха позицията си в правителството на Бранденбург. Това помогна за елиминиране на евентуална непосредствена заплаха за коалицията на Меркел. Лидерът на християндемократите и министър на отбраната Анегрет Крамп-Каренбауер призова своята партия да се изправи срещу предизвикателството, идващо от АзГ, като продължи да полага усилия за своето обновление. И.д. председател на социалдемократите Мануела Швезиг заяви: \"Това, което научихме от вчерашния ден, е, че не е достатъчно да се оплакваме от изборните резултати на АзГ, а също така трябва да имаме по-силно присъствие на място.\" След почти 30 години на власт в Саксония и Бранденбург сега християндемократите и социалдемократите са изправени пред доста сложната задача да се опитат да съставят нови, трипартийни и може би нестабилни коалиции в двете провинции. Очаква се новите коалиции да включват Зелените, които се радват на увеличаване на своята популярност в Германия заради тревогата от глобалното затопляне и също така постигнаха сериозни успехи на  изборите в неделя . Толкова далеч на изток Главните германски партии се надяват да направят промени при предстоящите избори в провинция Тюрингия на 27 октомври. След изборите в Саксония и Бранденбург основните кандидати в Тюрингия започнаха да си правят изводи за своите кампании.  Премиерът на Тюрингия от партията \"Левите\" Бодо Рамелов определи като забележително това, че крайнодясната \"Алтернатива за Германия\", основана и ръководена от западногерманци, е успяла да стигне толкова далеч на изток. На изборите в Саксония и Бранденбург - две от петте провинции, влизали някога в състава на бившата Германска демократична република (ГДР), АзГ постигна сериозни успехи, превръщайки се във втора по сила партия. Изборите породиха тревога, че основните партии губят връзка с тревогите на източногерманците. Рамелов, който оглавява трипартийна коалиция между \"Левите\", социалдемократите и Зелените, заяви, че въпреки резултатите вярва в победа на своята партия. \"Моята партия е номер едно в Тюрингия\", каза той. Същевременно Зелените в Тюрингия заявиха, че искат да се утвърдят като главната опозиционна сила срещу АзГ. \"Искаме да станем по-силни... и да продължим коалицията си с \"Левите\" и социалдемократите\", каза Аня Зигесмунд, която е водещият кандидат на Зелените в Тюрингия. Лидерът на християндемократите в провинцията Мике Моринг каза, че резултатите в Саксония \"дават тласък\" на партията му в Тюрингия. Лидерът на социалдемократите в Тюрингия Волфганг Тифензе обаче изрази разочарование от изборните резултати. В Саксония социалдемократите се представиха доста слабо, получавайки едва 7.7 процента от гласовете. /БТА", "date": "2019.09.03", "title": "Бремен стана единствената германска провинция без крайнодясна група в парламента"}
{"url": "https://www.dnevnik.bg/bulgaria/2019/09/03/3958291_fandukova_manolova_e_seriozen_kandidat_borislav/", "text": "Кметът на София Йорданка Фандъкова, която вчера обяви пред Би Ти Ви, че  ще се кандидатира за нов мандат начело на София,  определи един от съперниците си на вота Мая Манолова като \"сериозен кандидат\". Омбудсманът съобщи късно снощи, че  ще подаде оставка като обществен защитник , за да се включи в надпреварата. Тя най-вероятно ще бъде издигната от инициативен комитет, като се очаква да бъде подкрепена от БСП. С подобен ход левицата застана и зад настоящия държавен глава Румен Радев на президентските избори. Тогава той също беше издигнат от инициативен комитет, след което получи подкрепата на БСП и в крайна сметка спечели балотажа срещу Цецка Цачева. Фандъкова държеше да подчертае, че сама е взела решението да се кандидатира отново, а партията и Борисов са я подкрепили. Тя е кмет на София от ноември 2009 година, като първият й мандат не беше пълен, а след това спечели на изборите през 2011 и 2015 година. ГЕРБ управлява София от края на 2005 година, когато Борисов стана кмет. \"Много отдавана стана ясно, че Мая Манолова ще се включи в местните избори, както и че БСП ще я подкрепи. Румен Радев обаче дойде без политическа обвързаност, което е важно\", уточни Фандъкова. Освен Манолова Фандъкова коментира и още един от официалните кандидати за кмет на София. Тя призна, че се познава с  архитект Борислав Игнатов, който е издигнат за поста от \"Демократична България\". \"Той има какво да покаже на хората. Работила съм с него и знам, че може да се работи с него и в бъдеще\", каза още столичният кмет. Фандъкова добави, че няма да се разделя с целия си екип, ако спечели изборите, като \"най-съвестните\" ще продължат да работят с нея. По думите ѝ в близките дни ще предложи новите имена в екипа си на изпълнителната комисия на ГЕРБ. Тя уточни, че се е \"обърнала към водещи експерти по града\". Каза, че ще включи и млади хора. Малко по-късно премиерът Бойко Борисов каза от своя страна,  че е дал пълни права на Фандъкова сама да посочи екипа , с който ще работи при нов мандат. \"Защото безспорно е много почтен човек и най-малко се съмнявам в нея. Да си избере тя листа, никой няма да ѝ се меси\", завърши Борисов. На въпрос дали знакови общински съветници от ГЕРБ като Андрей Иванов, Орлин Иванов и Орлин Алексиев, които са свързвани с близки отношения с бившия зам.-председател на партията Цветан Цветанов, няма да попаднат в бъдещата листа, Фандъкова отговори, че е направила подобно предложение. По думите ѝ свързването им с Цветанов е интрига. \"Не става въпрос близки до кого са, а с какво допринасят. Важно е дали имат подкрепата и доверието на хората. Доста често се коментират някои от тези имена в медиите. Не говоря дали имам лични съмнения, а за доверие и накърняване на доверието на хората. В политиката се носи отговорност и за накърняване на доверието на хората\", каза още Фандъкова. Тя избегна упорито отговор на въпроса ще се отрази ли липсата на Цветан Цветанов, който организираше изборите на ГЕРБ досега, като каза, че в София винаги е имало екип, който работи по кампанията и ще работи с него и сега.", "date": "2019.09.03", "title": "Фандъкова: Манолова е сериозен кандидат, Борислав Игнатов има какво да покаже на хората"}
{"url": "https://www.dnevnik.bg/evropa/2019/09/03/3958289_es_moje_da_opredeli_brekzit_bez_sdelka_kato_prirodno/", "text": "Европейският съюз обмисля дали да категоризира  Брекзит без сделка  като голямо природно бедствие, подобно на наводненията, пожарите и земетресенията, което би позволило отпускане на извънредни средства на най-засегнатите държави членки, предаде \"Гардиън\". Планът, който трябва да бъде одобрен от държавите членки и от Европейския парламент, ще позволи на ЕС да разпределя средства от фонд \"Солидарност\" на блока, създаден през 2002 г. в подкрепа на правителствата и регионите, засегнати от големи природни бедствия. Всяка година има достъп до около 500 милиона евро, но непохарчените пари от предишната година също са на разположение, ако бъдат поискани. \"Гардиън\" коментира, че страни като Белгия, Холандия, Германия, Дания и Испания ще се изправят пред сериозни предизвикателства в онези части от икономиките им, които са най-зависими от търговията с Великобритания. Предложението ще се обсъжда тази седмица от дипломати от ЕС. \"Франс прес\" отбелязва, че на сайта си Еврейската комисия съобщава за предложение за реформа на фонд \"Солидарност\". Според резюме на предложението фондът може да окаже парична подкрепа за справяне с финансовите тежести, причинени на страните членки от евентуалното излизане на Великобритания от ЕС без споразумение. Не е посочена дата, на която трябва да бъде взето решение по въпроса, но в сряда (4 септември) е първото заседание на еврокомисарите след лятната ваканция. Фонд \"Солидарност\" бе създаден след опустошителните наводнения, засегнали Централна Европа през 2002 година. Оттогава е предоставил помощи за над пет милиарда евро за справяне с около 80 различни природни бедствия, посочва \"Франс прес\", цитирана от БТА. ", "date": "2019.09.03", "title": "ЕС може да определи Брекзит без сделка като природно бедствие"}
{"url": "https://www.dnevnik.bg/sviat/2019/09/03/3958111_cheshki_kmet_e_zaplashvan_zashtoto_ne_chisti_statuia/", "text": "Кмет на район в Прага бе принуден да напусне столицата и да бъде поставен под полицейска охрана в петък след поредица от заплахи заради решението му за издигната през 80-те години статуя на съветски маршал. Паметникът на маршал Иван Конев в квартал \"Бубенеч\" бе обградена със скеле, обвито с найлон, защото Онджей Коларж заяви, че общината няма повече средства непрекъснато да чисти от боята и графитите, с която той често е покриван от настояващи тя да бъде премахната. Според руското посолство това е недопустим вандализъм и Коларж смята, че заплахите по електронна поща, в социални мрежи и sms-и идват от симпатизанти на днешна Русия. Той споделя пред \"Гардиън\", че скандали са вдигани и са отправяни заплахи и срещу негови сътрудници, както и че в администрацията са идвали хора да питат къде е, за да го пребият. Руското посолство определи решението на члена на проевропейската партия Тор 09 като \"непрекъснато повтарящо се безобразие\" и отбеляза, че покриването на статуята \"става в навечерието на 80-ата годишнина от началото на най-лошия военен конфликт в човешката история\". Активисти разкъсаха 3 пъти от събота насам найлоновото покритие. Конструкцията е обградена от още заграждения, за да не се стига до нея, и ще остане поне до 12 септември, когато общинският съвет ще обсъди как да постъпи със статуята. В квартала се намират министерството на отбраната на Чехия и генщабът на армията. Кметът предложи на посолството да прибере статуята на своя територия. Маршал Иван Степанович Конев, герой на Светския съюз, е един от ключовите командири по време на Втората световна война и е начело на настъплението в значителна част от Източна Европа и последвалото налагане на сталинизма в окупираните държави.      Комунистическите власти поддържат съветската версия, че той е освободителят на Прага от нацистите, но историци оспорват тази \"титла\" и твърдят, че градът вече е бил свободен, когато Червената армия навлиза в него. Коларж казва, че не поставя под въпрос ролята на СССР \"за освобождаване на значителна част от Чехословакия\" и допълва: \"Ние сме благодарни на воините, пожертвали се за нашата свобода\". Конев участва и в превземането на Берлин, но историци сочат, че операцията е била ненужно кръвопролитна за Червената армия. На практика през пролетта на 1945 г. Вермахтът е бил в толкова безнадеждно положение, а съюзниците са оставили града като трофей на СССР, че не е било нужно Сталин да оставя Конев и Георгий Жуков да се състезават кой първи ще издигне червеното знаме над Райхстага. По официални данни в Битката за Берлин само между 25 април и 2 май загиват над 80 000 души, а заедно с ранените броят надхвърля 360 000. Жертвите от германска страна наближават половин милион. Маршал Конев е тясно свързан и със смазването на антикомунистическото въстание в Унгария през 1956 г., с началото на строежа на Берлинската стена през 1961 г. и нахлуването на войски от Варшавския договор в Чехословакия през 1968 г. Този факт бе отбелязан миналото лято с монтирането в основата на паметника в Прага на бронзови табели на чешки, английски и руски, описващи участието на Конев в събития, отнели живота на още хиляди хора. Тогава в кметството също коментираха, че забавянето на поставянето на плочите се дължи на натиск от руското посолство, което на няколко пъти искало разговор с общината по въпроса и намеквало за \"международни последици\". Плочите бяха компромисно решение, след като през 2015 г. имаше опит паметникът да бъде демонтиран, както постъпиха поляците с подобна статуя в Краков през 1991 г. Властите размислиха след петиция за спасяване на статуята. Но тя продължава да бъде заливана с розова боя и по основата ѝ да се изписват с графити датите на унгарското въстание, Стената и смазването на Пражката пролет. Петр Лазновски, един от протестиращите сега със знаме на НАТО срещу статуята, казва за \"Гардиън\", че цялата ситуация е създавана от \"хибридната война\", която Русия води срещу Чехия. \"Критичният момент за мен беше публикацията на страницата във \"Фейсбук\" на руското посолство, в която се твърдеше, че получавали писма от чешки граждани, които се питали чия страна би искал кметът да победи във Втората световна война. Те внушаваха, че кметът Коларж симпатизира на нацистите. Това е неприемливо.\"", "date": "2019.09.03", "title": "Чешки кмет е заплашван с разправа, защото не чисти статуя на съветски маршал"}
{"url": "https://www.dnevnik.bg/bulgaria/2019/09/03/3958296_kratki_novini_dvama_dushi_zaginaha_pri_katastrofa_s/", "text": ". Намерено е тялото на изчезналия на 25 август Иван Йорданов Намерено е тялото на 28-годишния Иван Йорданов, който е в неизвестност от 25 август, съобщи областната дирекция на полицията във Варна. В ранния следобед на 2 септември е получен сигнал, че случаен минувач е намерил тяло на мъж в гориста местност до бивше военно поделение край с. Любен Каравелово. Към момента не са установени данни за насилствена смърт.  БСП официално поиска да няма съкратено производство при убийства БСП е внесла в парламента законови промени, с които предлага да няма съкратено производство, а при самопризнание да няма намаляване на присъдата от доживотна без право на замяна. Искането им е свързано със случаите на престъпления, които водят до тежки телесни повреди или смърт. Това обяви лидерът на БСП Корнелия Нинова днес и поиска бързо гласуване, за да бъдат в сила измененията за съдебния процес по случая в село Сотиря, където малко момиче почина, след като беше изнасилено и убито от младеж. Двама души загинаха при катастрофа с мотор в София Двама души загинаха рано тази сутрин при катастрофа с мотор в София. Инцидентът е станал на столичния бул. \"България\". Водачът на мотора е загубил управление и се е ударил в мантинела. На място е загинало момиче, което се е возило зад него. Самият водач е починал по-късно в болница. По първоначални данни катастрофата се дължи на превишена скорост. ГЕРБ и СДС ще се явят с обща листа в Монтана ГЕРБ и СДС ще се явят с обща листа на местните избори в Монтана, съобщиха партийните лидери Бойко Борисов и Румен Христов. Подобно разбирателство ще се търси и в другите областни градове и конкретно - за Пазарджик и Кюстендил. Общият кандидат е досегашният кмет Златко Живков, който изкара пет мандата на този пост. Борисов каза, че Живков е предложен от местните структури, а от страна на централната власт обещава строителството на пътя Ботевград - Мездра и продължението към Видин.", "date": "2019.09.03", "title": "Кратки новини: Намерено е тялото на изчезналия на 25 август Иван Йорданов"}
{"url": "https://www.dnevnik.bg/evropa/2019/09/03/3958301_nacionalnoto_i_znameto_na_es_veche_sa_zaduljitelni_v/", "text": "Когато тази седмица децата във Франция се върнат от лятната си ваканция, може да забележат промяна в класните стаи. От понеделник (2 септември) във всички класни стаи в страната е задължително да има знамена на Франция и на Европейския съюз, предаде \"Евронюз\". Поддръжниците описват решението като \"важна стъпка напред\" за френското образование, но не липсват и критики. Националният девиз \"Свобода, равенство, братство\" трябва също да присъства наред с думите от националния химн \"Марсилезата\". Френският флаг вече е разположен пред училища и други публични сгради в страната. Отсега нататък обаче той ще трябва да присъства заедно със знамето на ЕС и в класните стаи в държавните и частните училища, но не и в университетите. Илюстрации на флаговете също се приемат, а училищата поръчват специални плакати. Разходите се поемат от министерството на образованието. Мярката е част от нов образователен закон. Приет през юли, той включва серия от въпроси – от реформа на изпитите до обучение на учителите. Идеята за знамената не дойде от правителството на президента Еманюел Макрон, нито от неговата партия \"Република, напред\", а от дясната партия \"Републиканците\". Тя бе внесена от неин депутат като поправка в образователния законопроект през февруари миналата година и първоначално не включваше задължение за знамето на ЕС. Министърът на образованието Жан-Мишел Бланкер в началото бе против, но след силна подкрепа от депутати на \"Републиканците\" бе приет компромисен вариант, включващ и флага на ЕС. Идеологически разположена между партията на Макрон, която привлече подкрепа от дясноцентристите, и крайнодесния \"Национален сбор\" на Марин льо Пен, \"Републиканците\" опитва да се хареса на националистически настроената десница. Включването на новите знамена бе критикувано от учители, от политическата левица, както и в редиците на управляващата \"Република, напред\". Учителите изтъкнаха практическите трудности, докато лявата \"Непокорна Франция\" атакува идеята, в която вижда завой към национализъм. Министърът на образованието бе критикуван от членове на партията на Макрон, според които той е твърде близък до политическото дясно. Новият закон Сред другите промени, предвидени в новия закон, е задължително образование от тригодишна възраст вместо от шест години, както бе прието във Франция от XIX век. Родителите, които не спазват правилата, може да бъдат глобени с 1500 евро. Те засягат малък брой семейства, защото 97% от децата между три и шест години вече са в системата на образованието, посочва Би Би Си.", "date": "2019.09.03", "title": "Националното и знамето на ЕС вече са задължителни в класните стаи във Франция"}
{"url": "https://www.dnevnik.bg/bulgaria/2019/09/03/3958315_poveche_sum_pomagal_na_maia_manolova_otkolkoto_na/", "text": "Премиерът Бойко Борисов обяви, че очаква \"коректна кампания\" за местните избори в София, в която вчера официално се включиха настоящият кмет на столицата Йорданка Фандъкова и омбудсманът Мая Манолова. Той подчерта, че \"двете са умни и отговорни\" и допълни, че \"надали е имало някой друг, който да е помагал на Манолова повече от мен\". Изказването му дойде по време на съвместна пресконференция с председателя на СДС Румен Христов, на която беше съобщено, че двете партии издигат кандидатурата на Златко Живков за пореден мандат начело на Монтана. Вчера Фандъкова обяви, че се включва в надпреварата за нов мандат начело на София. Късно вечерта Манолова разкри, че днес ще подаде оставка като омбудсман и ще се кандидатира за кмет на столицата. Очаква се инициативен комитет да я издигне за поста, а БСП да я подкрепи. \"Надали е имало някой да е помагал на Манолова повече от мен. Всички нейни закони бяха приети, стотици милиони за хората с увреждания бяха дадени. Тя идваше често и много пъти не само при мен, но и при министрите. Като омбудман се справяше добре и не съжалявам, че я подкрепих. Фандъкова правилно ми се сърди, че по-рядко е идвала при мен и по-малко съм й помогнал, отколкото на Манолова\", каза Борисов. Той добави, че има една-единствена претенция към Мая Манолова и това е, че едва ли не държавата я е репресирала. Повод за коментара му стана вчерашната катастрофа с омбудсмана, при която леко пострадаха две жени. След нея Манолова обяви, че постоянно има хора около дома и офиса ѝ, които следят всяка нейна крачка. Борисов изрази и надежда, че ще получи извинение за обвиненията, че е \"пратил да гледат как се фризира\". Премиерът явно намекваше, че катастрофата е станала в района на фризьорския салон, който посещава Манолова. Той си припомни и как я е подкрепил за омбудсман. По думите му тя му казала, че иска да е обществен защитник и щяла да се чувства добре в таз роля, както Борисов се чувствал добре като главен секретар на МВР. Премиерът допълни, че е дал  пълни права на Йорданка Фандъкова сама да посочи екипа , с който ще работи при нов мандат. \"Защото безспорно е много почтен човек и най-малко се съмнявам в нея. Да си избере тя листа, никой няма да ѝ се меси\", завърши Борисов. Как Борисов обясни своята версия за катастрофата с Мая Манолова може да прочетете  тук.", "date": "2019.09.03", "title": "Повече съм помагал на Мая Манолова, отколкото на Фандъкова, обяви Бойко Борисов"}
{"url": "https://www.dnevnik.bg/politika/2019/09/03/3958310_siderov_e_chast_ot_pravitelstvoto_obiavi_borisov/", "text": "Лидерът на \"Атака\" Волен Сидеров с неговата подкрепа към днешна дата е част от правителството. Това обяви премиерът Бойко Борисов в отговор на въпрос, след като в края на юли на среща между представители на ВМРО и НФСБ  беше взето решение \"Атака\" да бъде изключена от коалиционното споразумение.  Борисов и лидерът на СДС Румен Христов дадоха пресконференция, предавана в профила на премиера във \"Фейсбук\". Често се чуваме със Сидеров, обяви Борисов. Отново обяви, че няма да се меси в отношенията между партиите, които доскоро формираха \"Обединени патриоти\". \"Както с Краси (Красимир Каракачанов, вицепремиер и министър на отбраната и лидер на ВМРО - бел. ред.) работихме заедно за сутата (ремонта на самолетите СУ-25 - бел. ред.), няма да се меся в техните отношения. Поотделно с тях съм в прекрасни отношения\", коментира още Борисов. В средата на август лидерът на \"Атака\" Волен Сидеров използва профила си във \"Фейсбук\", за да нападне доскорошните си партньори в \"Обединени патриоти\" Красимир Каракачанов и Валери Симеонов. Тогава обвини Каракачанов, че ще вземе комисиони за продажбата на военни имоти по черноморското крайбрежие. Как Борисов обвърза катастрофата на Мая Манолова с прическата на Менда Стоянова - четете  тук. ", "date": "2019.09.03", "title": "Сидеров е част от правителството, обяви Борисов"}
{"url": "https://www.dnevnik.bg/sport/2019/09/03/3958170_bundesligata_otchete_rekord_na_transferniia_pazar/", "text": "Много играчи, но малко звезди\", така Германската информационна агенция (ДПА) описа трансферния пазар в Бундеслигата през лятото. На  2 септември точно в 19 часа  приключи периодът, в който 18-те тима от германския елит можеха да сключват сделки за нови футболисти. Финалният отчет показва, че сумата през това лято е 705 милиона евро. За пръв път в историята си Бундеслигата надхвърля сумата от 700 милиона и бележи рекорд. Предишното върхово постижение беше от преди две години, когато бяха похарчени 577 милиона. Общо са привлечени 159 нови играчи, а в отчета на ДПА не попадат сделките за футболисти под наем и парите, платени за тях. Най-активен на трансферния пазар беше \"Борусия\" (Дортмунд), който похарчи 137 милиона за петима футболисти. На \"Сигнал идуна парк\" пристигнаха Матс Хумелс, Торган Азар, Нико Шулц, Юлиан Бранд и Пако Алкасер, който беше откупен за постоянно.      Веднага след жълто-черните е \"Байерн\" (Мюнхен), като шампионът похарчи със 7 милиона евро по-малко, но само за трима – Лукас Ернандес, Бенжамен Павар и Михаел Кюсанс. Баварците взеха и двама под наем: Филипе Коутиньо и Иван Перишич. Освен рекорд по похарчени средства германските клубове бележат такъв и за продажби. Предходните рекорд от 485 млн. от 2017 г. вече е подобрен след сегашните 624 милиона, получени от 18-те клуба. От всички в Бундеслигата единствено \"Вердер\" и новакът \"Унион\" (Берлин) не са продали играчи. По този показател №1 отново е \"Борусия\" с получени 130 милиона вро. \"Айнтрахт\" (Франфурт) капитализира силния си сезон, като продаде част от звездите си за 101 милиона евро.", "date": "2019.09.03", "title": "Бундеслигата отчете рекорд на трансферния пазар"}
{"url": "https://www.dnevnik.bg/sport/2019/09/03/3958336_snimka_na_denia_mukata_na_naomi_osaka_na_us_open/", "text": "US Open ще има нов шампион при дамите, след като Наоми Осака напусна турнира във фазата на осминафиналите. Японската тенисистка, която преди година победи Серена Уилямс, загуби с 5:7, 4:6 от швейцарката Белинда Бенчич.", "date": "2019.09.03", "title": "Снимка на деня: Мъката на Наоми Осака на US Open"}
{"url": "https://www.dnevnik.bg/kultura/2019/09/03/3958064_ga_na_milko_lazarov_trugva_po_kinata_v_sasht/", "text": "Филмът \"Áга\" на Милко Лазаров ще бъде разпространяван в САЩ, съобщи във \"Фейсбук\" страницата си вестникът за критика, дебати и културни удоволствия \"Култура\". Прожекциите на филма ще започват с официална премиера на 4 септември във Film Forum в Ню Йорк. От 27 септември тръгва и в Laemmle Royal в Лос Анджелис. Разпространението е поето от Big World Pictures, а пълният списък с прожекции в САЩ е публикуван  тук . Миналата година прожекция на  \" Áга\" покори \"Берлинале\" , с което стана първият български филм от 29 години насам, получил възможността да закрие големия форум. След това лентата спечели близо 40 отличия от различни международни фестивали, сред които за най-добър филм в Кайро, на \" Златна роза\" във Варна , в Любляна и  в Сараево . Той имаше разпространение още в Австралия, Нова Зеландия, Китай, Полша, Швейцария, Франция и Германия. \"Áга\" е копродукция между България, Германия и Франция и е втори игрален филм на Милко Лазаров след първия \"Отчуждения\" от 2013 г., който бе селектиран във Венеция. Оператор на лентата е Калоян Божилов, а  съсценарист е Симеон Венциславов . Филмът разказва за живота на ескимосите Нанук и Седна, които мечтаят да се съберат с дъщеря си Ага, избрала живота в града и загърбила традициите. Сюжетът е посветен на начина, по който модерният свят променя взаимоотношенията между хората. Главните роли във филма изпълняват Феодосия Иванова, Михаил Апросимов и Галина Тихонова.", "date": "2019.09.03", "title": "\"Áга\" на Милко Лазаров тръгва по кината в САЩ"}
{"url": "https://www.dnevnik.bg/bulgaria/2019/09/01/3956365_trima_ot_duzina_v_karieren_kosher/", "text": "На 4 септември от 12 часа в \"Интер експо центъра\" в София \"Кариерен Кошер 2019\" ще предостави възможност за срещи на хора, обмен на бизнес идеи и кариерно усъвършенстване. Програмата на събитието включва 12 тематични лекции, насочени не само към професионалисти в началото на кариерата, но и към по-опитни мениджъри, както и предприемачи, които се ориентират към започване на собствен бизнес. Три смислови блока с дискусионен панел ще представят истории от практиката на различни компании.      \"Дневник\" потърси трима от лекторите, за да ги попита защо са приели да участват в събитието и как могат да са полезни за развиетието и успеха на младите хора. Веси Ташева, основател на Vessy.com  - Защото е събитие за българи от чужбина. Живея в Дъблин и се радвам да си партнирам с други българи били те някъде по света, или в България. Страхотно е да имаме възможност да се съберем, да споделим опит едни с други, както и да подкрепим хората, които идват с въпроси свързани с професионално развитие и ориентиране. - Освен работни, трябва да имаме и редовни неформални срещи със служителите си. Ключово е да разберем какъв професионален и личен растеж търсят. Индивидуално е какво мотивира всеки един от нас, особено с Gen Z  . Те, както и някои по-млади Millenials  , стават алергични към една компания, ако не им пука за нейната мисия. Усещането за сигурност е дълбока и основна човешка нужда, но с възможностите за дистанционна работа и свободно пътуване, младите хора не трябват да се примирят с каквото и да е. Границите ги няма и това им позволява да търсят работодател, който има близка до тяхната лична мисия. Ивайло Господинов, съосновател на BlackPeak Capital  От 2014 г. съществува фондът му за дялово инвестиране BlackPeak Capital, който инвестира в малки и средни предприятия в България. Фондът управлява 30 млн. евро и е изцяло финансиран от Европейския инвестиционен фонд. Има 12 инвестиции. - Защото тази инициатива е важна. Привличането на млади хора, които работят/учат в чужбина се превръща в един от важните приоритети за нашата икономика. Като инвеститор в български компании, виждам огромната липса на енергични и компетентни кадри и това е огромно предизвикателсто пред много компании. - Млади хора се мотивират най-вече с отговорност. Събина Панайотова, мениджър в SBTech     От 9 години SBTech съществува като B2B доставчик на sports betting продукт в EMEA. Работи само с клиенти на регулирани пазари - Западна Европа и Щатите, тоест, крайният продукт, който доставя, подлежи на детайлна оценка от регулаторен орган за всеки пазар. С HR и Employer Branding екипа на SBTech годишно участваме и подкрепяме над 20 събития на пазара в България. Имаме отличен поглед как са структурирани и организирани, как работят, какво се случва на тях, какви хора ги посещават. \"Кариерен Кошер\" дава заявка да бъде различно събитие. След срещата ни с екипа ни стана ясно, че искат да направят нещо по-различно и полезно на всички страни - кандидати и компании. За нас е важно да сме част от нови неща, които задават тона на пазара. Така работи бизнесът на компанията, така работим и ние като човешки ресурси и employer branding. Също така, е важно да сме на събития, които могат да ни срещнат с нови кандидати, които не са имали контакт с бранда ни до сега. Не на последно място, много ни харесва идеята събитията да предлагат съдържание и за представителите на компаниите, за да ставаме всички заедно по-добри. - За мен мотивацията е повече вътрешно усещане. Младите хора очаквам да са гладни да учат и правят неща, които ги предизвикват и развиват. Очаквам да се залепят за хора, от които могат да учат и да крадат знания. Може би съм малко повече мечтател, но наистина искам да виждам повече глад. В момента в България, младите могат да постигнат почти всичко, което си поставят за цел ако работят здраво.", "date": "2019.09.03", "title": "Трима от дузина в \"Кариерен кошер\""}
{"url": "https://www.dnevnik.bg/politika/2019/09/03/3958342_borisov_razkaza_kak_e_zapochnal_da_ceni_jelanieto_na/", "text": "Премиерът Бойко Борисов днес изложи на пресконференция възгледите си за женските и мъжките прически и лостовете, които дават в политиката, вземайки повод от вчерашната катастрофа на омбудсмана Мая Манолова,  станала на път за фризьорския й салон . Повод за аналогията стана подозрението на Манолова, изказано преди време, че представители на ПИК я следили дори пред фризьорския й салон. \"За съжаление прическата ми е толкова елементарна, само трябва някой да ми помогне за врата\", сподели премиерът, който от години ходи гологлав. Той няколко пъти подчерта, че се подстригва сам и дори предложи да го демонстрира. В типичния си стил Борисов успя да смени темата за кметските избори и се впусна в детайлни спомени: \"Преди години в Народното събрание на Менда (Стоянова) й казах на среща на 4 очи да отиде (в една от телевизиите) да обясни нещо за бюджета. \"Няма да ида!\" - каза тя. \"Как няма да идеш?! Ще идеш или ще си идеш за Пловдив!\" И тя стана и си замина. Следобед ми се обаждат Фандъкова, Лилито Павлова, Цвета - 6-7- от жените на ГЕРБ, които се ползват с авторитет пред мене. Аз очаквам, че може да ме закачат за Менда и ще ги изпъдя и тях. Сядаме, ама те хитри. \"Г-н Борисов, за вас много ли е важно да играете футбол?\" - \"Много е важно, защото така си изкарвам стреса\". - \"А че докторите казват, че имате 4 операции на коляното важно ли е да се съобразите\". \"Важно е, ама пак играя\". Е, същото било и с прическата на жената, на Менда й била мазна косата. До ден днешен знам, че преди някоя жена да ходи пред телевизора трябва да си прави фъш-фъш, обем да си прави\", разказа той. Борисов добави, че вече е на мнение, че няма по-нормално от това да отидеш на фризьор. \"Това е уважение и към себе си и към другите хора\", каза той. \"Убеден съм вече от моите жени в партията колко е важна прическата, извиних се на Менда и си я върнах. И вие така правите репортерките. Като чакахме папата репортерките се оправяха косите\", добави премиерът, развил чувствителност към темата.", "date": "2019.09.03", "title": "Борисов защити правото на жените да ходят на фризьор"}
{"url": "https://www.dnevnik.bg/razvlechenie/2019/09/03/3958340_aktrisata_djuli_andrjus_poluchi_nagrada_za_cialosten/", "text": "Джули Андрюс, участвала във филми като \"Мери Попинз\" и \"Звукът на музиката\", получи в понеделник награда за цялостен принос в областта на киното на фестивала във Венеция, съобщи \"Ройтерс\". \"Все още съм изумена от това, че бях щастливото момиче, което беше поканено да изиграе всички тези красиви роли\", каза тя, след като целуна \"Златния лъв\" под аплодисментите на публиката. 83-годишната актриса е носител на награда \"Оскар\" за ролята си в \"Мери Попинз\" през 1965 г. Тя отбеляза, че се чувства благословена, защото голяма част от професионалната й кариера е свързана с киното. Андрюс започва да играе в театрални постановки още като дете. Тя участва в продукции на лондонския Уест енд, а по-късно стига до Бродуей, където играе в мюзикли като \"Моята прекрасна лейди\" и \"Камелот\". През 2000 г. тя получи благородническа титла от британската кралица Елизабет II. Гласът на Андрюс може да се чуе в анимации като \"Шрек\" и \"Аз, проклетникът\". Последното й участие е в блокбъстъра \"Аквамен\".", "date": "2019.09.03", "title": "Актрисата Джули Андрюс получи награда за цялостен принос в киното във Венеция"}
{"url": "https://www.dnevnik.bg/bulgaria/2019/09/03/3958339_jiteli_na_pernik_protestirat_zaradi_zadushliv_dim/", "text": "Жители на Перник се събраха на протест пред общината тази сутрин заради това, че всяка вечер, когато се стъмни, в града се появява задушлив дим, съобщи Би Ти Ви. В репортаж от града жители показаха снимки и посочиха, че източник на дима и миризмата са отпадъци, които се изгарят в ТЕЦ \"Република\" - част от ТЕЦ \"Перник\". Жители разказаха, че всяка вечер между 21 и 23 ч. миризмата става задушлива и нетърпима, а от ТЕЦ \"Република\" започва да излиза кафяв пушек. Те твърдят, че всеки път миризмата е различна, а понякога мирише и на сяра.      От Министерството на околната среда в позиция до Би Ти Ви посочват, че ТЕЦ \"Република\" няма разрешение да изгаря отпадъци. Освен това според ведомството от 1 януари до 1 септември фините прахови частици са били превишени с 20 броя, а нормата е 35 броя годишно. Не са регистрирани превишения на нормите на серния диоксид, азотния двуокис и въглеродния оксид. От община Перник заявиха, че подкрепят гражданите с искането им за по-чист въздух. Оглавяващата отдела \"Инвестиции, екология, озеленяване\" Даниела Мицева обясни, че след сигнали на граждани снощи между 22 и 24 часа е направена проверка, при която не е установен източникът на дима, но със сигурност в ТЕЦ \"Република\" нищо не е горяло в онзи момент. \"Ще ходим на денонощни проверки и ще разберем кой е източникът на тази миризма. Много е трудно да се установи, защото миризмата се разсейва\", обясни тя. Или апаратурата не им е вярна, или лъха на корупция, обявиха граждани в отговор на обяснението й. Тя обяви и че сигналът на гражданите с позиция на общината е бил изпратен на РИОСВ - Перник. Александър Александров, главен експерт в община Перник, обяви, че преди време е постъпило заявление от инвеститора \"Топлофикация\" - Перник, предложение в изгарянето да се добавят биомаса, шисти и RDF отпадъци (производни от битови и други отпадъци, които имат висока горимост, сред тях и пластмасови изделия). До 6 септември гражданите имат право да дават мнения и възражения по предложението. Александров обяви, че вече са постъпили над 400 възражения и жалби. Това дава яснота за това, което хората искат, заяви той и посочи, че предстои мнението им да бъде изпратено до РИОСВ - Перник, и до Министерството на околната среда и водите. В репортажа жители на града обявиха, че са говорили с кмета Вяра Церовска и тя обявила, че не й е известно в теца да се горят отпадъци. Знаем как работеше тецът, като бяхме деца, ние сме израсли тук, виждаме сега какво е, всичко започва през нощта, обяви жител на Перник.", "date": "2019.09.03", "title": "Жители на Перник протестират заради задушлив дим всяка вечер"}
{"url": "https://www.dnevnik.bg/sviat/2019/09/03/3958401_momche_oslepia_sled_godini_iadene_samo_na_chips_i/", "text": "Затлъстяване, рак, проблеми със сърцето – известно е, че \"боклучавата храна\" води до това. Но е новина, че придържащите се към нея може и да ослепеят. Случаят е описан в медицинския журнал Annals of Internal Medicine и е цитиран от Би Би Си. Пострадалият е 17-годишен англичанин. Той е  увредил зрението си  непоправимо, след като няколко години ял предимно пържени картофи, чипс и бял хляб и от време на време колбаси. На 14 години момчето е отишло при личния си лекар с оплакването, че му е зле и се чувства уморен. Диагностицирано е с дефицит на витамин Б12, предписани са му хранителни добавки, но нито ги е пило, нито е променило храненето си. Три години по-късно момчето е отведено в бристолската очна болница заради прогресираща загуба на зрение. \"Храненето му се състоеше в порция  пържени картофи  от местната будка за риба с картофки. Всеки ден. Също така е хапвал и чипс \"Прингълс\", понякога филия  бял хляб  с резенче шунка. Никакви  плодове и зеленчуци \", разказва д-р Дениз Атан. \"Обясни, че определени текстури на храната го дразнят, така че чипсовете и пържените картофи били единственото, което искал и можел да яде.\" Изследванията показват, че момчето страда от  дефицит на витамин Б12,  както и на мед, селен и витамин Д. Макар теглото му да е било в нормата, то се оказва тежко недохранено. А зрението се е влошило толкова много, че пострадалият влиза в критериите, изисквани, за да бъде диагностициран със слепота. Той няма да може да шофира и ще му е много трудно да чете, гледа телевизия или да различава лица. Но все пак може да се разхожда, тъй като му е останало периферно зрение. Състоянието му се нарича  \"хранителна оптична невропатия\"  и може да се лекува, ако се открие достатъчно рано. Но с минаването на времето нервните влакна в зрителния нерв умират и щетите стават непоправими. Такива случаи се срещат много рядко, но родителите трябва да се наясно до каква вреда може да си нанесат злоядите деца и да потърсят помощ от специалист, казва д-р Атан. \"Най-добре е да не се притеснявате прекалено много, но спокойно да предлагате 1 или 2 нови храни с всяко ядене\" е нейният съвет. Освен това напомня, че  мултивитамините  могат да са в помощ на хранителния режим, но не и да заместят  здравословното хранене . \"Много по-добре е витамините да се приемат чрез разнообразна и балансирана диета\", сочи тя и подчертава, че прекалено голяма доза от някои витамини – например витамин А – може да бъде токсична. Веганите са по-застрашени от недостиг на Б12 и съответните проблеми със зрението, ако не компенсират по някакъв начин веществата, които иначе биха приемали с месото, казва още тя.", "date": "2019.09.03", "title": "Момче ослепя след години ядене само на чипс и пържени картофи"}
{"url": "https://www.dnevnik.bg/sport/2019/09/03/3958408_uembli_se_gotvi_da_prieme_finala_v_shampionskata_liga/", "text": "Лондон е градът, който най-често е приемал финала в Шампионската лига (Купата на европейските шампиони), общо седем пъти в историята. Британската столица може да подобри рекорда си, след като се очаква да приеме финала в турнира през 2023 г. Очаква се това да стане официално в края на септември, когато УЕФА ще съобщи домакините за следващите три сезона. През 2023 г. ще се навършат 100 години от откриването на легендарния британски стадион, който беше затворен през 2000 и след това унищожен, за да бъде построен новият \"Уембли\". Старият стадион с двете кули беше емблема на английския футбол, който е виждал и пет паметни финала в Шампионската лига - 1963, 1968, 1971, 1978 и 1992 г. Освен това на него се играе и легендарният финал на световното през 1966 г., когато пред 96 хиляди зрители Англия печели единствената си световна титла. След откриването си през 2007 г. новият \"Уембли\" прие финала в Шампионската лига два пъти 2011 и 2013 г. По всяка вероятност финалите през 2021 и 2022 г. ще се играят в  Санкт Петербург  и Мюнхен. Двата града са кандидати за 2021 г., но УЕФА ще даде шанс на всеки от тях да приеме двубой, пише \"Асошиейтед прес\". Санкт Петербург може да стане вторият град в Русия след Москва (2008 г.), който приема финал на най-престижния европейски турнир. Стадион \"Крестовский\" има капацитет от 68 хиляди места. \"Алианц арена\" (75 хиляди места) вече е бил домакин на най-важния мач в турнира, като това се случи през 2012 г., но на свой терен \"Байерн\" загуби от \"Челси\". Изборът на УЕФА ще бъде съобщен на 24 септември по време на среща на Изпълнителния комитет в Любляна. През миналия сезон  финалът беше на \"Уанда метрополитано\"  в Мадрид, а в края на този сезон 2020 ще се изиграе на олимпийския стадион в Истанбул \"Ататюрк\".", "date": "2019.09.03", "title": "\"Уембли\" се готви да приеме финала в Шампионската лига за рекорден осми път"}
{"url": "https://www.dnevnik.bg/sviat/2019/09/03/3958418_ruski_blogur_e_osuden_na_5_godini_zatvor_za/", "text": "Руският блогър и симпатизант на опозицията Владислав Синица бе осъден днес на 5 години затворническа колония заради публикация в \"Туитър\", в която заплашва семействата на служителите в силовите структури. Това става 5 седмици след публикацията, за която прокуратурата поиска максималните 6 години лишаване от свобода. Основанието е Член 282 от Наказателния кодекс - за предизвикване на ненавист или враждебност, както и за унижаване на човешкото достойнство - и в частност алинея 2. В нея е отделен случаят, когато престъплението е \"срещу група лица според пола, расата, националността, езика, произхода, отношението им към религията или принадлежността към някаква социална група\" и извършено публично, включително чрез медии и интернет, \"със заплаха за насилие\" или в организирана група. На 27 юли 30-годишният жител на Подмосковието бил ядосан от невижданото от години разгонване със сила - предимно на младежи и ученици - на опозиционен протест в Москва. Под псевдонима Марк Стеклов той описва, че не е проблем през социалните мрежи да се установи къде живее \"доблестният служител на органите на реда\" и един ден детето му може да не се върне от училище, а по пощата да пристигне видеозапис на убийството му. Синица е потвърдил, че е автор на текста, но отрича да е извършил престъпление, тъй като \"при подобен род деяния има нулева опасност за обществото\".", "date": "2019.09.03", "title": "Руски блогър е осъден на 5 години затвор за публикация в \"Туитър\""}
{"url": "https://www.dnevnik.bg/bulgaria/2019/09/03/3958434_ochakva_se_deficit_na_kvalificirani_kadri_sus_sredno/", "text": "Очертава се дефицит на квалифицирани кадри със средно образование, прогнозира в Сливен министърът на труда и социалната политика Бисер Петков, цитиран от БТА. Прогнозите за развитието на пазара на труда сочат свиване на населението в трудоспособна възраст, а това, съчетано с рекордно ниските нива на безработица сега, изисква нови мерки на пазара на труда, каза министърът. Държавата планира да свие програмите за субсидирана заетост (при които работодателят получава под различни форми пари за разкриването на нови работни места), а да пренасочи инвестициите към обучение и нови квалификации. Значителен ресурс от програмата за развитие на човешките ресурси ще се насочи към дигиталните умения. Субсидираната заетост няма да отпадне, но ще се свие като обхват и ще остане само там, където няма търсене на работна ръка, каза Петков, цитиран от \"Фокус\". В момента се разработва нова Стратегия за заетостта, съобщи министърът.", "date": "2019.09.03", "title": "Очаква се дефицит на квалифицирани кадри със средно образование"}
{"url": "https://www.dnevnik.bg/razvlechenie/2019/09/03/3958335_teri_gilium_ne_podkrepia_svetogleda_na_kolegata_si_ot/", "text": "Режисьорът Тери Гилиъм обяви, че не споделя възгледите на своя приятел и бивш колега от \"Монти Пайтън\" Джон Клийз, който открито подкрепя Брекзит и през май таза година каза, че Лондон не е вече британски град, пише \"Гардиън\". Пред \"Радио Таймс\" Гилиъм заяви, че американският президент Доналд Тръмп и Брекзит го карат да се чувства \"депресиран\". Той заяви, че в настоящата политическа обстановка единствената публична фигура, на която би могъл да се довери, е сър Дейвид Атънбъроу. Режисьорът също така разкритикува политическата коректност в областта на съвременната комедия. Последното обаче не може да го накара да одобрява изказванията на Джон Клийз. \"Много обичам Джон, но не съм съгласен с начина, по който той споделя света\", каза Гилиъм. Той отбеляза, че независимо от възгледите си Клийз винаги е бил смешен. Режисьорът, който стана известен с филми като \"Бразилия\" и \"Дванайсет маймуни\", не одобрява упражняването на контрол над комедията в днешно време и неведнъж е критикувал опитите за постигане на расово многообразие в екипите от сценаристи и във внимателното пресяване на материала, с който се работи. \"Това няма нищо общо с пола, сексуалната ориентация или нещо друго. На първо място стои добрият сценарий. Затова наемаш хора, не защото те са от тази раса или от онзи пол\", коментира той.\" Според него единственият въпрос, който трябва да бъде задаван е: \"Това смешно ли е?\" По негово мнение днес комедиантите работят прекалено плахо, което е \"ужасно\". \"Много ми се иска някои комици да станат по-крайни, но хората се плашат от това да не кажат нещо погрешно или да не обидят някого\", каза той. Гилиъм, който през 2006 г. се отказа от американското си гражданство, допълни, че комиците от \"Монти Пайтън\" с шоуто си са разширили границите на комедията и са упражнили натиск върху \"установения ред\".", "date": "2019.09.03", "title": "Тери Гилиъм не подкрепя светогледа на колегата си от \"Монти Пайтън\" Джон Клийз"}
{"url": "https://www.dnevnik.bg/evropa/2019/09/03/3958636_opoziciiata_v_polsha_obiavi_iznenadvasht_kandidat_za/", "text": "Проевропейската  опозиционна коалиция  в Полша обяви неочаквано днес, че нейният кандидат за премиер на парламентарните избори другия месец ще е настоящият заместник-председател на Сейма Малгожата Кидава-Блонска, предаде \"Асошиейтед прес\". Кандидатурата бе представена от Гжегож Схетина, лидер на \"Гражданска платформа\", най-голямата партия в проевропейската \"Гражданска коалиция\". През продължителен период се смяташе, че самият Схетина ще бъде кандидатът за министър-председател на опозицията. Центристкият блок \"Гражданска коалиция\" обаче изостава по рейтинг от управляващата консервативна партия \"Право и справедливост\". Затова номинацията на Кидава-Блонска вероятно е признание, че слабата популярност на Схетина намалява шансовете на опозицията, отбелязва АП. Въпреки поредицата скандали,  в които беше замесена , \"Право и справедливост\" продължава да има най-висок рейтинг благодарение на  щедрите социални плащания  и консервативната си политика, добре възприемана в селските райони. /БТА", "date": "2019.09.03", "title": "Опозицията в Полша обяви изненадващ кандидат за премиер"}
{"url": "https://www.dnevnik.bg/zelen/2019/09/03/3958288_fotogaleriia_po-malko_li_capat_turistite_v_rodopite/", "text": "Тази неделя приключи 21-ото поредно високопланинско почистване, организирано от доброволци на екологично сдружение \"За Земята\".", "date": "2019.09.03", "title": "Фотогалерия: По-малко ли цапат туристите в Родопите?"}
{"url": "https://www.dnevnik.bg/bulgaria/2019/09/03/3958653_nadzirateli_pitat_danail_kirilov_sled_natisk_li_e/", "text": "Представители на Синдиката на служителите на затворите в България (ССЗБ) внесоха в Министерството на правосъдието отворено писмо, в което задават няколко въпроса към министър Данаил Кирилов, след като отстрани от длъжност временния шеф на затвора в София Десислав Трайков. Заявлението за оставката бе направено от Трайков в петък, а вчера Кирилов реши да го освободи заради скандала с осъдения за наркотрафик Будимир Куйович. Решението на министъра бе обявено с прессъобщение до медиите, а в него липсваха мотиви. Представителите на синдикалната организация питат министъра дали е извършена проверка по отношение на изпълнение на наказанието на лишения от свобода Будимир Куйович и установени ли са нарушения на закона. \"Намерението, мотивите, основа на волеизявлнието ви, свързано с освобождаването на Десислав Трайков, обвързано ли е с политически натиск? И ако да - от кого\", питат в писмото си представителите на синдиката. Те искат да разберат и до какви резултати министър Кирилов очаква да доведе водената от него и правосъдното ведомство кадрова политика. В началото на месец юли министър  Кирилов освободи от длъжност  и началника на Главна дирекция \"Изпълнение на наказанията\" Васил Миладинов, но мотивите за това решение така и не бяха публично оповестени. Тогава министъра намекна единствено, че е имало множество нарушения, но не посочи какви конкретно.  Подобни въпроси бяха изпратени и тогава  след протест, а министърът се срещна с тях. Все още не е взето решение кой ще поеме поста на Десислав Трайков, научи \"Дневник\" от министерството на правосъдието. В петък Трайков обяви , че името му е опетнено незаслужено, и съобщи, че е подал заявление, с което изразява готовност да бъде освободен от поста, ако министър Кирилов открие нарушения в работата му. Скандалът избухна, след като миналата седмица черногорецът Будимир Куйович, осъден за наркотрафик,  беше заловен с фалшива португалска шофьорска книжка  по магистрала \"Тракия\" на път за морето. Оказа се, че той е бил пуснат в отпуск от затворническото общежитие в Казичене, където работел като озеленител, тъй като вече е на лек режим. Десислав Трайков обяви на брифинг в петък, че не е променял режима на Куйович от строг на общ, и добави, че не е издавал заповед осъденият да доизлежи остатъка от наказанието си в общежитие от открит тип, каквото е това в Казичене. \"Ако премиерът не уволни тоя левент Деската днеска до обяд, той е съучастник\", коментира Петков и нарече Трайков Архимед на затворническия труд заради начина, по който е сметнал, че Куйович има 2500 изработени дни в затвор. От Министерството на правосъдието припомнят, че Куйович излежава последните 3 години и половина от 16-годишната си присъда за трафик на дрога. Той бе задържан при спецакция на 30 декември 2007 г. за трафик на близо 60 кг хероин. През 2008 г. стана известно, че с разрешение на МВР е издаден фалшив паспорт на Куйович, а скандалът беше и една от причините за освобождаването на бившия вътрешен министър Румен Петков. През октомври 2009 г. Куйович обяви пред Върховния касационен съд, че докато е имал бизнес в България, е давал пари на Румен Петков и бившия главен секретар на МВР Валентин Петров. След това даде интервю по телефона от килията си, че е бил \"притискан\" от високопоставени фигури в полицията и от пловдивски прокурор, за да излезе с компромати срещу бившия главен секретар ген. Илия Илиев и покойния вече бивш шеф на ГДБОП Ваньо Танов.", "date": "2019.09.03", "title": "Надзиратели питат Данаил Кирилов след натиск ли е уволнил шефа на затвора в София"}
{"url": "https://www.dnevnik.bg/politika/2019/09/03/3958668_petima_deputati_ot_bsp_shte_budat_kandidati_za_kmetove/", "text": "Националният съвет на БСП утвърди днес 161 кандидатури за кметове на общини и райони. Сред кандидатите са утвърдени юристи, инженери, лекари, учители, културни дейци и др., съобщиха от пресцентъра на БСП.  Петима народни представители се включват в надпреварата за местната власт - Николай Тишев ще е кандидат за кмет на Бургас, ген. Кольо Милев - на Сливен, Пенчо Милков - на Русе, Станислав Владимиров - на Перник и Тодор Байчев - на Карнобат. За нов мандат ще се кандидатират кметовете на Гоце Делчев - Владимир Москов, на Троян - Донка Михайлова, на Красна - Николай Георгиев, на Павликени - Емануил Манолов, на Асеновград - Емил Караиванов и др. Ръководството на БСП потвърди и кандидатурата на Катя Георгиева за кмет на Ямбол, на Коста Стоев - за Хасково и на проф. Иван Върляков - за Стара Загора.  Следващото заседание на Националния съвет, което ще продължи с утвърждаването на кандидат-кметове, ще е на 15 септември. Тогава се очаква да бъде потвърдена и подкрепата за кандидатурата на Мая Манолова за кмет на София, която ще бъде издигната от инициативен комитет утре. След \"сериозно отстъпление\" през 2015 г. БСП планира да увеличи представителството си в местната власт. В момента партията има 910 общински съветници, 31 кметове на общини и е подкрепила близо още толкова. Днес лидерът Корнелия Нинова обяви, че е реалистично партията да има поне двойно повече на кметовете на общини и ръст на общинските съветници с 30-40%.", "date": "2019.09.03", "title": "Петима депутати от БСП ще са кандидати за кметове"}
{"url": "https://www.dnevnik.bg/razvlechenie/2019/09/03/3958672_kristen_stjuart_triabvalo_da_krie_seksualnostta_si_ako/", "text": "Кристен Стюарт сподели, че преди да се утвърди като звезда, й е било казвано да престане да държи за ръка приятелката си на обществени места, за да продължи да получава популярни филмови роли. В интервю за \"Харпърс Базаар\" американската актриса разкрива още, че съветите към нея гласяли: \"Ако просто си направиш усуга и не излизаш навън, хваната за ръка с приятелката си на обществени места, може да получиш роля във филм на \"Марвел\", разказва актрисата и после допълва, че не иска да работи с такива хора. В интервюто Стюарт обяснява защо се е почувствала по-способна да откликне на интереса на медиите и филмовата й публика спрямо нейната сексуалност. \"Искаш да запазиш кариерата си, успеха си и продуктивността си, но има и хора на този свят, които не са като теб и те не харесват това, че излизаш с момичета. Не харесват, че не се идентифицираш като \"лесбийка\", но и че не се идентифицираш като \"хомосексуална\". А хората обичат да знаят разни неща, така че какво си ти по дяволите?\" Стюарт имаше изключително популярна и следена от медиите връзка със своя колега от поредицата \"Здрач\" Робърт Патинсън, както и с режисьора на \"Снежанка и ловецът\" Рупърт Сандърс, но през 2015 г. тя обяви връзката си с авторката на визуални ефекти Алиша Каргайл. Един от най-новите филми с нейно участие се казва \"Сибърг\" (Seberg) и е биографичен разказ за американската филмова звезда Джийн Сибърг. Той тъкмо направи премиерата си на фестивала във Венеция. В същото време новата версия на хитовия телевизионе сериал от 70-те \"Ангелите на Чарли\" с участието на Наоми Уас и Ела Балинска се очаква да излезе през ноември.", "date": "2019.09.03", "title": "Кристен Стюарт трябвало да крие сексуалността си, ако иска холивудски роли"}
{"url": "https://www.dnevnik.bg/razvlechenie/2019/09/03/3958620_proizvedenie_na_banksi_beshe_otkradnato_ot_centura_na/", "text": "Произведение на известния уличен артист Банкси беше откраднато от центъра на Париж. То се намираше на пътен знак в непосредствена близост до центъра за изкуство и култура \"Жорж Помпиду\". Рисунката изобразяваше плъх с маска, държащ макетно ножче. Тя е била взета в неделя от задната част на пътния знак, върху който беше изрисувана миналата година, пише Би Би Си. Произведението е посветено на 50-годишнината на студентските протести във Франция през 1968 г. Банкси, чиято идентичност продължава да бъде тайна, рядко потвърждава авторството на своите работи. Въпреки това миналата година той публикува снимка произведението в профила си в \"Инстаграм\". Полицията е била уведомена за кражбата около 4.00 часа сутринта френско време. В момента се води разследване. Произведения на Банкси са се продавали на търгове за суми над 1 млн. долара, а въпросната работа беше защитена зад стъкло. \"За нас е тъжно да ви информираме, че произведението на Банкси, намиращо се до нашата сграда на улица \"Бобур\", е било откраднато през нощта\", пише в официално изявление по случая на центъра \"Помпиду\". \"Въпреки че тази работа не беше част от колекцията ни, ние бяхме горди, че артистът е избрал да я създаде до нашата сграда като почит към събитията от май, 1968 г.\" Това не е първият път, в който рисунка върху стена, приписвана на Банкси, бива открадната в Париж. През този януари изчезна негово произведение, изобразяващо млада жена, което беше изрисувано върху една от вратите на аварийния изход на зала \"Батаклан\". Работата на мистериозния артист беше почит към 90-те жертви от  терористичната атака в клуба през 2015 г. Тогава по време на концерт на групата Eagles of Death Metal в залата нахлуха въоръжени мъже, които откриха огън по зрителите.", "date": "2019.09.03", "title": "Произведение на Банкси беше откраднато от центъра на Париж"}
{"url": "https://www.dnevnik.bg/bulgaria/2019/09/03/3958681_premierut_smeni_poziciiata_si_za_shengen_-_ne_e/", "text": "В настоящия момент не съм сигурен дали е изгодно за България да се присъединява към Шенгенското пространство заради имиграционния натиск по границите на Гърция, а както и факта, че в много държави от Централна Европа шенгенските бариери отново са спуснати.\" Това заяви премиерът Бойко Борисов след среща с председателя на групата на Християнсоциалния съюз в Бундестага Александер Добриндт в Берлин, предаде БНТ. Досега премиерът  неведнъж е казвал , че не е справедливо България, която се справя така добре с охраната на границите си, да не е в Шенген. Позицията на Борисов беше изразена, след като Александер Добриндт отбеляза, че се регистрира забележим напредък по отношение на две важни теми за България – Шенген и еврозоната. \"Не мога да дам времеви график, но следим темите с внимание и имаме позитивно отношение, отчитаме постигнатото от България в областта на финансите и на правовата държава\", добави председателят на Групата на Християнсоциалния съюз. Премиерът Бойко Борисов благодари за добрите думи на Александер Добриндт, като заяви, че тази оценка е важна и за инвеститорите. \"За немските инвеститори ще бъде добре България да влезе в чакалнята на еврозоната, защото това гарантира още повече инвестиции\", заяви той, цитиран от пресслужбата на Министерски съвет. По отношение на Шенген премиерът изтъкна, че и в момента ползваме Шенгенската система в борбата с тероризма, контрабандата, наркотрафика, пролиферацията. \"Имаме 100% обмен с всички немски и европейски служби\", каза още Бойко Борисов и добави, че споразумението ни с Турция работи.", "date": "2019.09.03", "title": "Премиерът смени позицията си за Шенген - не е сигурен, че сега е добре да влезем"}
{"url": "https://www.dnevnik.bg/sport/2019/09/03/3958671_bfs_naloji_globi_za_nad_20_hil_leva_sled_derbitata_v/", "text": "Осмият кръг в българското първенство предложи емоционални дербита в София и Пловдив, като поведението на феновете и представителите на отборите доведе до солени глоби. Дисциплинарната комисия към Българския футболен съюз (БФС) наложи санкции на стойност 20 400 лева след мачовете  ЦСКА - \"Левски\"  и  \"Локомотив\" - \"Ботев\" . \"Ботев\" е глобен с най-много пари, като тимът от Пловдив ще трябва да плати 6300 лева. Отборът е санкциониран заради навлизане на публика, обидни и нецензурни скандирания, хвърлени предмети, факли и бомбички. От своя страна, \"Локомотив\" е глобен с 4300 лева.  Софийското дерби между ЦСКА и \"Левски\" премина при по-малко инциденти. Сините ще трябва да платят 3800 лева, а червените - 6000 лева. Част от общата глоба на ЦСКА идва от наказанието на Люпко Петрович. Треньорът е глобен с 2000 лева и няма да води червените в следващия им мач заради изгонването си в края на двубоя срещу \"Левски\".", "date": "2019.09.03", "title": "БФС наложи глоби за над 20 хил. лева след дербитата в София и Пловдив"}
{"url": "https://www.dnevnik.bg/sviat/2019/09/03/3958537_chistia_zemiata_s_ogun_za_da_jiveia_zashto_brazilskite/", "text": "Еваристо Алвес де Соуза, дребен земеделски стопанин в северния бразилски щат Рондония, е запалил нивата си, за да я освободи от плевели и растителни отпадъци. Когато обаче вятърът се обърнал, огънят излязъл извън контрол и той бил принуден да се обади в полицията. \"Чистя земята с огън, за да живея\", каза Алвес. Той няма пари за скъпа земеделска техника и както казва, огънят е най-лесният и евтин начин да разчисти земята и да я подготви за сеитба.  Докато пожарникарите гасят пламъците на нивата му, която се намира в околностите на столицата на Рондония Порто Вельо, Алвес слуша инструктаж по безопасност от Жоелма Ферейра Безера, инспектор от ековластите. Стискайки зъби, той слуша как тя му обяснява да внимава. На Алвес е наложена глоба, но го пускат да си ходи.  Понастоящем  Бразилия става свидетел  на едни от най-многобройните пожари на територията си от години. От януари са регистрирани над 87 000 пожара - със 76 процента повече в сравнение със същия период на миналата година. Много от тях са запалени от фермери в райони, които вече са били обезлесени, за да се освободят нови площи за пасища за добитъка и нови обработваеми земи за отглеждане на соя. \"Това е обичайната практика в региона\", отбеляза Тиаго Кастро де Оливейра, координатор на Земеделската камара в Порто Вельо. Но критици обвиняват президента Жаир Болсонаро, че създава политически климат, поощряващ фермерите безнаказано да използват подсечно-огнево земеделие. \"Правителството иска да е така\", каза Жилсон да Коста Силва от Университета на Порто Вельо. Той обяснява, че \"земеделската мафия\" се възползва от политическата конюнктура, за да разшири границите на земеделското производство за сметка на дъждовните гори. Болсонаро дойде на власт  с подкрепата на така наречения надпартиен блок в парламента БББ (boi, bala e Biblia - говеждо, куршуми и Библия), обединяващ фермери, хардлайнери по въпросите на сигурността и евангелисти. Бразилските собственици на едър рогат добитък и соевите барони гледат на бившия военен като на свой естествен съюзник, който сега си затваря очите за случващото се в региона на Амазония. Откакто беше избран през октомври миналата година, Болсонаро назначи бившия главен юрисконсулт на агробизнес група за министър на земеделието, ограничи правомощията на службите по околната среда и се усъмни в нуждата от защита на районите с общности от коренното население. В деня когато нивата му горяла, Клеосон Рамос Лима не си бил вкъщи. Зидар, който работел в дома му, му се обадил да му каже, че наблизо е избухнал пожар. \"Когато след час стигнах там, вече беше твърде късно\", каза Рамос. Насажденията му с  маниока , бананова мичелия (известна още като бананов храст) и палмови дръвчета вече били погълнати от пламъците. Рамос седи на терасата на дома си в Комунидаде Тера Санта недалеч от Порто Вельо и се взира в опустошенията. \"Така вървят нещата тук\", каза той. \"Хората разчистват навсякъде около имота си, премахват плевелите и храсталака и после палят всичко това. Такава е културата тук, в Рондония\", добави Рамос. Но не само дребните земеделски стопани предизвикват пожари в Амазония. Към огромния и слабо населен регион от дълго време интерес проявяват едри земевладелци, минни и дърводобивни компании, златотърсачи, енергийни компании и агропромишлени конгломерати. \"Тук не става дума за никаква култура\", каза Коста Силва. \"Това е организирана престъпност\", добави той.  В  Бразилия винаги е имало пожари  през сухия сезон, който продължава няколко месеца, до септември. Имало е години с дори по-голямо разпространение на огъня от сегашното и затова сега много бразилци не могат да разберат световното възмущение от пожарите в района на Амазонка.  Един от тях е Луиз Карлос Естравиз Родригез, преподавател по управление на горите в Университета на Сао Пауло, който заяви, че международната реакция на пожарите е била несъразмерна. \"Не трябва да забравяме, че сега е сухият сезон, когато пожарите много лесно могат да се разпространят, а пожарите, на които бяхме свидетели, са по границата, в райони, които наскоро са били разчистени за земеделие\", каза той. Дебатите за пожарите в дъждовните гори са силно емоционални, отбеляза Илдо Луис Зауер, преподавател и бивш директор на Института за енергетика и околна среда към Университета на Сао Пауло.  \"Амазония се превърна в бойно поле на няколко групировки с разминаващи се възгледи за геополитиката, обществото и науката\", каза той. \"Свидетели сме на голяма битка между хора, които искаха да разчистят всичко, без да си дават никаква сметка за последствията, и други, които искат да пречат на всичко, включително на екологично отговорни дейности\", добави Зауер. Клеосон Рамос Лима, фермерът, който отглежда маниока, заяви, че догодина няма да сади, защото го е страх, че огънят отново може да унищожи реколтата му. Новият му план е да изкарва пари от слънчева енергия. \"Вършим каквото е нужно от наша страна и се опитваме да се пазим\", каза той. \"Но една искра да прехвръкне и всичко свършва\", заяви Рамос. /БТА", "date": "2019.09.03", "title": "\"Чистя земята с огън, за да живея\": защо бразилските фермери палят горите"}
{"url": "https://www.dnevnik.bg/evropa/2019/09/03/3958428_vuzrastnite_germanci_-_opora_na_tradicionnite_partii/", "text": "Внушителният  резултат на крайната десница  на  местните избори в бивша Източна Германия  подчерта ерозията на традиционните германски партии, спечелили с малка разлика и благодарение на верните си възрастни привърженици. \"По-възрастните избиратели припознават традиционните партии\", посочи вчера в електронното си издание списание \"Шпигел\", като отбеляза значителния вот на гласоподавателите над 60 години за консерваторите на Ангела Меркел в Саксония и съюзника й в правителството - Германската социалдемократическа партия (ГСДП) в Бранденбург, провинцията около Берлин. От друга страна, резултатите на двата вота в неделя в тези две провинции показват, че по-голямата част от избирателите между 30 и 59 години са гласували в подкрепа на антиимигрантската партия \"Алтернатива за Германия\" (АзГ). Младата политическа формация, създадена през 2013 г., засегна чувствителна струна с кампанията си, озаглавена \"Да завършим Обединението!\", във все още икономически изоставащите региони, където е доста разпространено усещането за граждани втора категория. Изглежда, че трийсет години след падането на Берлинската стена цяло едно поколение, което не знае нищо за комунистическия режим в Източна Германия, нито е преживяло болезнения период на Обединението и колапса на своята промишленост, въпреки това е изкушено от АзГ, изразява учудване \"Шпигел\". При положение че мнозинството от избирателите под 29 години гласуваха за АзГ в Саксония, както и в Бранденбург, тя стана втората предпочитана от тях партия след Зелените, показват резултатите на избирателната комисия. \"Така че не беловласите старци помогнаха на партията (на крайната десница) да предизвика сътресение в политическия пейзаж на Изток. Затова трябва да се страхуваме за бъдещето на демокрацията\", отбелязва берлинският вестник \"Тагесшпигел\" в редакционна статия. Огромно предизвикателство Както на парламентарните избори през 2017 г., когато за първи път избирателите над 60-годишна възраст станаха най-важната група гласоподаватели, вотовете в неделя \"недвусмислено напомниха\", че популярните партии, както все още наричат Християндемократическия съюз (ХДС) и ГСДП, \"в голяма част на Германия по същество са се превърнали в партии на миналото\", посочва за АФП политологът Михаел Брьонинг от фондация \"Фридрих Еберт\". \"За политическите партии, които мислят за бъдещето, това е огромно предизвикателство\", смята той. Председателят на ХДС Анегрет Крамп-Каренбауер обеща вчера да удвои усилията за модернизиране на профила на партията си. \"Това, което се случи в неделя, е сигнал за ХДС да продължи с обновлението си\", отбеляза тя, като постави акцента върху опазването на околната среда и цифровизацията. Както и останалите традиционни партии тя изключи варианта за съвместна работа с АзГ. В интервю за обществената телевизия на въпрос дали може да изключи също една четвърт от избирателите тя отговори: \"Да, можем!\" Вероятно партиите няма да съставят тристранни правителствени коалиции, за които се водеха напрегнати преговори между понякога твърде различни като идеология формации, както между ХДС и Зелените в Саксония. АзГ, от своя страна, засили призивите си към консерваторите. Пред медиите в Берлин съпредседателят й Александер Гауланд също декларира \"твърда увереност\" за формиране \"в средносрочен план на буржоазно и консервативно мнозинство\", от което според него партията му отсега нататък е част. Партията на крайната десница почти утрои резултата си в Саксония и на практика го удвои в Бранденбург, като стана втора политическа сила в двете провинции. Това е резултат, който според Гауланд \"не ни позволява за дълго да останем по един или друг начин извън играта\". /БТА", "date": "2019.09.03", "title": "Възрастните германци - опора на традиционните партии срещу крайнодесните"}
{"url": "https://www.dnevnik.bg/zelen/2019/09/03/3958683_ekokoaliciiata_alarmira_za_zasipvane_na_stepi_krai/", "text": "Коалицията от неправителствени организации и граждански групи \"За да остане природа в България\" съобщи, че миналата седмица е имало незаконно разрушаване на 40 дка степи в района на Драгоман. Степите са засипани с почва, изкопана от място, в което ще се положат основите на нов хранителен магазин – СВА. Последните наблюдения на строителните работи от природозащитниците са от 28 август. Екокоалицията е изпратила сигнал за нарушението до компетентните институции - общинския съвет на община Драгоман, районната прокуратура на Сливница и районното полицейско управление на Драгоман. Коалицията \"За да остане природа в България\" се обръща чрез съобщението си до медиите към министъра на околната среда и водите Нено Димов и общината да предприемат необходимото, за да бъде спазено българското и европейско законодателство. Природозащитниците припомнят случая \"Калиакра\" с изградените ветрогенератори върху степите в Североизточна България, заради които в момента България е с осъдителна присъда от Европейския съд (повече  тук ). Засипването на степите с пръст се извършва в две защитени зони (ЗЗ) от екологичната мрежа \"Натура 2000\" – ЗЗ по директивата за птиците \"Раяновци\" и ЗЗ по директивата за местообитанията \"Драгоман\". Не са издадени съгласувателни документи по реда на Закона за биологичното разнообразие и Закона за опазване на околната среда. Тези зони опазват диви находища на степи в България, а именно местообитанията 40A0 – Умереноконтинентални ерикоидни храсталаци и 62A0 – естествени и полуестествени тревни формации. Мястото на засипване е в местността Синоглав, североизточно от град Драгоман. Според екокоалицията, засипването на 40 дка степи е незаконно действие, извършено без позволителни от компетентните органи и е в нарушение на Закона за биологичното разнообразие, Закона за опазване на околната среда и европейските екологични директиви.", "date": "2019.09.03", "title": "Екокоалицията алармира за засипване на степи край Драгоман"}
{"url": "https://www.dnevnik.bg/bulgaria/2019/09/03/3958700_sudut_ostavi_v_aresta_shefa_na_tad_grup/", "text": "Съдът остави в ареста шефа на \"ТАД груп\", обвинен като подбудител на кибератаката срещу Националната агенция за приходите, съобщи Би Ти Ви. Адвокатите на Иван Тодоров настояха той да бъде освободен заради липса на доказателства срещу него. Те изтъкнаха, че няма никакви данни той да е поръчал източването на данните. Неговият подчинен Кристиян Бойков, обвинен в кибертероризъм, също отрича да е извършил престъплението. От прокуратурата твърдят, че за поръчаната атака срещу приходната агенция има показания на свидетели, както и разговори в криптиран чат между двамата. Решението не е окончателно и защитата ще го обжалва. \"Тук прокуратурата всъщност по никакъв начин не е затруднена. Съдът ѝ върши работата и тя няма нужда да обосновава тези\", коментира адвокат Ина Лулчева.", "date": "2019.09.03", "title": "Съдът остави в ареста шефа на \"ТАД груп\""}
{"url": "https://www.dnevnik.bg/sport/2019/09/03/3958701_roglich_povede_vuv_vueltata_sled_pobeda_v_biaganeto_po/", "text": "Словенецът Примож Роглич е новият водач в генералното класиране на  Обиколката на Испания , след като свали от първото място Найро Кинтана. Колоездачът на \"Йъмбо Висма\" спечели индивидуалното бягане по часовник в 10-ия етап, за да облече червената фланелка. Това беше и втора етапна победа за Словения, след като в неделя триумфира  Тадей Погачар . Роглич измина дистанцията от 36 км между Журансон и По за 47:05 минути. Той беше единственият колоездач развил над 46 км/ч средна скорост. Втори на 25 секунди зад него завърши Патрик Бевин от ССС, а трети Реми Каваня (\"Декьонинк Куикстеп\") на 27 секунди. С етапната си победа Роглич вече има победи в трите големи обиколки и е 20-ият активен колоездач с подобно постижение. През 2019 г. Роглич спечели два часовника в Обиколката на Италия. Той стартира етапа с шест секунди зад Найро Кинтана, но спечели 3.06 минути на колумбиеца по трасето. Това изправи Кинтана, който носеше червената фланелка, едва на 4-о място.   След 10 етапа най-близкият преследвач на Роглич е световният шампион Алехандро Валверде на 1.52 минути. Мигел Анхел Лопес е трети на 2.11. Точно на 3 минути зад Роглич е Кинтана. Шести е сънародникът на Роглич Тадей Погачар (+3.05), който е най-младият колоездач в тазгодишната Вуелта. За 10 етапа това е седма смяна на лидерското трико. Три пъти дотук го обличаше Мигел Анхел Лопес, но колумбиецът не го задържа за повече от ден. Между третия и петия етап то беше притежание на Николас Роуч, а в червено дотук бяха още Дилан Тьонс, Никола Еде и Кинтана. В сряда предстои 11-ият етап в състезанието, който стартира от френския град Сен Пале и завършва в Урдач-Данчаринея в Страната на баските. Етапът е дълъг 180 км и включва три категоризирани изкачвания, както и 2800 метра денивелация.", "date": "2019.09.03", "title": "Роглич поведе във Вуелтата след победа в бягането по часовник"}
{"url": "https://www.dnevnik.bg/photos/2019/09/03/3958495_fotogaleriia_svetovnite_snimki_na_denia_-_3_septemvri/", "text": "Мъж носи дървен кръст в началното училище в Рзесзов, Полша.", "date": "2019.09.03", "title": "Фотогалерия: Световните снимки на деня - 3 септември 2019 г."}
{"url": "https://www.dnevnik.bg/sviat/2019/09/03/3958698_rakut_stana_ubiec_1_v_razvitite_strani/", "text": "Ракът измести сърдечно-съдовите заболявания като водеща причина за смъртните случаи в развитите страни и може в рамките на няколко десетилетия да стане \"убиец №1\" в света, ако сегашната тенденция се запази. Това е заключението на изследователите от две мащабни проучвания, публикувани в списание Lancet. Според тях данните им демонстрират нов глобален \"епидемиологичен преход\" между различни типове хронични заболявания. Засега сърдечно-съдовите остават основна причина за смъртността (40%) по света сред хората на средна възраст, но това вече не важи за страните с високи доходи. Том ракът убива поне толкова хора. \"Статията ни твърди, че ракът е втората по важност причина за смъртността глобално през 2017 г. Това са 26% от всички случаи. Но докато случаите на сърдечно-съдови заболявания продължават да намаляват, ракът вероятно ще се превърне в №1 след едва няколко десетилетия\", казва Жил Дежане, преподавател от квебекския Laval Universit. Той е един от ръководителите на екипа. От обхванатите около 55 милиона смъртни случая по света през 2017 г. изследователите установяват, че 17.7 млн. са заради сърдечно-съдови заболявания като инфаркт, ангина, инсулт и др. Около 70% от тази група са причинени от рискове, подлежащи на управление - високо кръвно налягане, високи нива на холестерол, неправилно хранене, пушене и други. В страните с високи доходи през последните десетилетия е намален делът на сърдечно-съдовите заболявания заради терапии като статини за намаляване на \"лошия\" холестерол и лекарства за кръвното налягане. Високият процент на смърт от сърдечно-съдови заболявания в развиващите се страни вероятно се дължи най-вече на ниското качество на медицинските услуги, казват от екипа на Дежане. В тези държави е доста по-ниско равнището на първо настаняване в болница и достъп до подходящи медикаменти в сравнение дори със страните със средни доходи.", "date": "2019.09.03", "title": "Ракът стана убиец №1 в развитите страни"}
{"url": "https://www.dnevnik.bg/sviat/2019/09/03/3958706_rusiia_e_udivena_ot_bulgarskata_poziciia_za_oshte/", "text": "Тази изложба няма нищо общо нито с днешния български вътрешнополитически дебат, нито с отделни политически сили, затова до известна степен сме учудени от това, че може да се правят каквито и да било официални заявления преди запознаване със самата експозиция.\" Това се казва в  коментар на посолството на Русия  \"във връзка със запитвания от медии\" след като българското външно министерство с необичайно остър тон  осъди  експозиция \"Освобождението на България\" чието откриване е насрочено на годишнината от преврата на 9 септември 1944 г. \"Изложбата към 75-та годишнина от освобождението на Източна Европа от нацизма, която на 9 септември ще представим в нашия културно-информационен център, е подготвена със съдействието на Руското историческо дружество и е насочена изключително към запознаване на българското общество с материали от фондовете на руски архиви. Много от тези документи бяха досега непубликувани или неотдавна разсекретени и разказват за решаващата роля на Червената Армия в избавление на човечеството от фашистката чума\", се казва още в съобщението, разпространено на страницата на посолството във \"Фейсбук\". Тя бе цитирана и от държавната агенция ТАСС, която само съобщава без коментар и позицията на външното министерство в София.      В представянето на изложбата с плакат \"Освобождението на България\" (а не на Източна Европа) се казва, че тя ще бъде представена при откриването на 9 септември от посланик Анатолий Макаров, от директоро на фондацията \"История на Русия\" Константин Могилевски и историкът  проф. д-р Евгения Калинова . Материалите, използвани за подготвяне на изложбата, са от фондовете на Държавния централен архив на съвременната руска история (ГЦМСИР), Руския държавен архив на социално-политическата история (РГАСПИ), Централния архив на Министерството на отбраната на Руската Федерация (ЦА МО РФ), Архива на външната политика на Министерството на външните работи на Руската Федерация (АВП РФ). През февруари на въпрос  кога Русия ще върне българските архиви  и допуска ли за нормално историята ни да е в чужда държава и да нямаме свободен достъп до тях посланик Макаров отговори, че тези материали са достъпни за българските архивни служби и изследователи, в това число за копиране. Той отбелязва, че до април 2018 г. на българската страна са предадени общо около 10 хиляди копия. \"Що се отнася до оригиналите, част от тях бяха връчени на България през 1949 и 1958 години по време на Съветския Съюз. Сега обаче оригиналите не могат да се предават в съответствие с Федералния закон №64 от 15 април 1998 г. \"За културни ценности, преместени в резултат на Втората Световна война и намиращите се на територията на Русия\", добавя Макаров, като подчертава отново, че достъп до архивите за българите е открит. На страницата на посолството е споделена - с което се придава официозност - статия Защо избухна втората световна война от проф. Искра Баева във в.\"Труд\" като изрично е изтъкнат цитатът \"Желанието на Германия да поведе Европа, а на Великобритания да не го допусне довежда до сблъсък на старите сили срещу новата и до Голямата война.\"", "date": "2019.09.03", "title": "Русия е удивена от българската позиция за още непоказана изложба"}
{"url": "https://www.dnevnik.bg/bulgaria/2019/09/03/3958714_bdj_natupka_80_dushi_v_50-mesten_avtobus_zaradi/", "text": "Пътници, който трябвало да пътуват тази сутрин с влак от Добрич от Варна са били извозени от БДЖ натъпкани в автобус, заради неговата отмяна. В превозното средство, в което имало около 50 седалки, се качили 80 души, съобщи Би Ти Ви. От железниците обясняват, че с влака, обичайно потеглящ в 6.10 сутринта, пътували около 40-тина души и затова пуснали един автобус. Днес обаче инцидентно пътували 20 служители на Национална компания \"Железопътна инфраструктура\" и сметката не излязла. От БДЖ уточняват, че не през целия път е имало правостоящи, но поемат ангажимент при нов такъв случай да ангажират два автобуса. През миналата седмица председателят на съвета на директорите на \"Холдинг БДЖ\" Григорий Григоров съобщи, че на ден за изпълнение на графика на железниците не достигат около 15 вагона. Компанията разполага с около 300 вагона на средна възраст 35 години. Остарелият подвижен състав е причината всеки месец да има между 40 и 50 различни инцидента с влакове.", "date": "2019.09.03", "title": "БДЖ натъпка 80 души в 50-местен автобус заради отменен влак"}
{"url": "https://www.dnevnik.bg/sviat/2019/09/03/3958729_sasht_nalojiha_sankcii_na_tri_iranski_kosmicheski/", "text": "САЩ наложиха санкции на Иранската космическа агенция, Иранския център за космически изследвания и Изследователския институт по астронавтика, съобщи на сайта си министерството на финансите, цитирано от \"Ройтерс\". Санкциите включват замразяване на активите в САЩ и забрана за американски граждани и компании да имат бизнес отношения с иранските организации. Това са поредните ограничения срещу Иран от ноември насам. Американските санкции започнаха на 4 ноември 2018 г., след като президентът Тръмп реши да оттегли страната от международното споразумение за иранската ядрена програма, предвиждащо отмяна на ембаргото. Петрол, нефтохимия, финансови трансакции, Гвардейци на революцията:  САЩ се целят в сърцето на иранската икономика , откакто възобновиха санкциите през 2018 г. в рамките на политика на \"максимален натиск\" за връщане на Техеран на масата за ядрени преговори.", "date": "2019.09.03", "title": "САЩ наложиха санкции на три ирански космически агенции"}
{"url": "https://www.dnevnik.bg/ot_vas/novini_ot_vas/2019/09/03/3958731_na_jug_ot_burgas/", "text": "План на светилището. Създадено е II век преди Христос, разрушено е IV век след Христос. При управлението на Тодор Живков наблизо е имало каменна мина и някои артефакти са унищожени.", "date": "2019.09.03", "title": "На юг от Бургас"}
