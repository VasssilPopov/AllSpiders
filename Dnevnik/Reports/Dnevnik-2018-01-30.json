{"url": "https://www.dnevnik.bg/sport/2018/01/30/3121473_ubeditelna_pobeda_vurna_livurpul_v_praviia_put_arsenal/", "text": "Ливърпул\" спечели убедително 25-ия си мач за сезона във Висшата лига. Червените се наложиха с 3:0 при гостуването си на \"Хъдърсфийлд\". С успеха си воденият от Юрген Клоп отбор събра 50 точки и се изравни с шампиона \"Челси\", който е трети. \"Арсенал\" претърпя нов удар в стремежа си да се вмести в четворката. Лондончани загубиха с 1:3 от \"Суонзи\" и остават шести с 42 точки. След загубата от последния по това време \"Суонзи\" и  отпадането от Купата на Англия , \"Ливърпул\" съумя да се върне в правия път. Мърсисайдци изиграха добър мач и заслужено спечелиха. Гостите имаха превъзходство и атакуваха почти през целия мач. В средата на първото полувреме Емре Джан даде преднина на отбора си с добре насочен удар извън наказателното поле и прати топката в долния ляв ъгъл. В края на полувремето Роберто Фирмино напредна отляво, влезе в наказателното поле и с удар от малък ъгъл удвои. След почивката \"Ливърпул\" продължи да напада, като в 78-ата минута получи дузпа. Мохамед Салах изпълни точно за 3:0. \"Суонзи\" направи втора стъпка в правилната посока и след \"Ливърпул\" победи и \"Арсенал\". Съставът на Арсен Венгер поведе с гола на Начо Монреал в 33-ата минута, но малко преди почивката домакините изравниха чрез Сам Клукас. В 60-ата минута в игра се появи новото попълнение на \"Арсенал\" Хенрих Мхитарян. Почти веднага след това Андре Аю даде преднина на \"Суонзи\", а в края Клукас с втория си гол направи 3:1.", "date": "2018.01.30", "title": "Убедителна победа върна \"Ливърпул\" в правия път, \"Арсенал\" се отдалечи от четворката"}
{"url": "https://www.dnevnik.bg/photos/2018/01/30/3121199_fotogaleriia_neno_v_zooparka_i_oshte_ot_protesta_v/", "text": "Около 200 души се събраха днес пред сградата на Министерския съвет да протестират срещу решението на общинските съветници от Разград да изпратят спасените лъвчета Терез и Масуд в зоопарка в Пазарджик. Организатори бяха фондациите \"Четири лапи\" и \"Дивите животни\". Протестиращите за пореден път поискаха лъвчетата да бъдат преместени в спасителен център в Холандия, който разполага с условията и специалистите, които да се грижат за тях. Събралите се скандираха \"Оставка\" и \"Мафия\", както и \"Нено в клетката\".", "date": "2018.01.30", "title": "Фотогалерия: \"Нено в зоопарка\" и още от протеста в защита на Масуд и Терез"}
{"url": "https://www.dnevnik.bg/sport/2018/01/30/3121209_urocite_i_ravnosmetkata_na_punk_rok_skiora_nikola/", "text": "Дългогодишният национал в алпийските ски  Никола Чонгаров  не успя да се класира за игрите в Пьонгчанг и да стане първият български олимпиец в историята на ски кроса. Поне засега.  Олимпийската мечта остава жива , а опитът и уроците от дебютния му сезон в една от най-новите зимни дисциплини ще му дадат още по-голяма увереност и мотивация да продължи преследването й. Чонгаров започна от А и Б в ски кроса, след като преди това имаше едва три състезания в тази дисциплина. Само с един сезон и половина на разположение, без отбор, без треньор и със скромни средства, събрани чрез лична кампания, няколко лични спонсора и от ски федерацията за стартовете в Световната купа, той трябваше да се бори срещу отбори с традиции, опит и големи екипи. \"С една дума, всеки ден ми се налагаше да откривам топлата вода. През 90% от времето бях сам. Но всичко това са оправдания. Просто не изпълних целта... точка. И въпреки че съм разочарован от провала на мисията, вярвам силно, че животът винаги ни дава точно това, от което имаме нужда\", заяви Чонгаров. За ски кроса в Пьонгчанг се класираха 32-ма състезатели. За да бъде един от тях, Чонгаров имаше нужда от класиране в топ 30 за Световната купа. Българският скиор не успя да събере необходимите точки, но присъствието сред най-добрите му осигури контакти и знания, които ще му бъдат безценни в бъдеще. \"Няколко пъти успях да изпреваря топ състезатели и с постоянство и устрем си извоювах уважението на цялата общност\", каза още Чонгаров. 28-годишният състезател допълни, че след толкова години в професионалните ски най-накрая е намерил мястото, към което наистина принадлежи. Какво следва На 22 и 23 януари Чонгаров зае седмо и шесто място в Северноамериканската купа в Никаска, Канада. С тези резултати той си гарантира, че ще бъде част от Световната купа и през следващия сезон. Следващата му цел е да се класира за световното първенство по фрийстайл, което ще се проведе в САЩ в началото на 2019 г. Чонгаров има още няколко състезания до края на сезона - две от Европейската купа, две от Купата на ФИС и две от последната Световна купа, която ще се проведе в Русия през март. След края на олимпийския сезон основните му задачи ще бъдат намирането на отбор, с който да се подготвя, и най-вече на треньор. В дебютния си сезон той се е справял сам с абсолютно всички задачи - от спортно-техническата подготовка през подготовка на ските до посещението на конференции и срещи. \"Надявам се сега, като имам връзки в Световната купа, нещата да се получат. Има още няколко момчета, които са като мен - двама американци, двама словенци. Идеята е с тях да направим отбор и да намерим треньор\", разказа Чонгаров пред \"Дневник\". Намирането на треньор е по-трудната задача, тъй като няма много такива и всички са заети в момента. \"Има двама-трима треньори, които могат да се освободят, но всичко ще стане ясно след олимпийските игри\", обясни българският скиор. По думите му отборите в Световната купа не са толкова отворени да споделят информация. \"Но определено ситуацията е доста по-добра, отколкото в алпийските ски. Някои са пичове и помагат\", сподели скиорът, който беше знаменосец на българската делегация при закриването на игрите в Сочи през 2014 г. Време за музика Чонгаров беше част от националния отбор от 2005 до 2014 г. След игрите в Сочи той се оттегли от алпийските ски и си взе двегодишна почивка от професионалния спорт, като в този период сбъдна друга своя мечта - да основе пънк рок група. Тази мечта датира още от времето, когато като дете е посещавал уроци по класическа китара. Скиорът заяви, че през последните две години е оставил всичко друго в живота си настрана, за да се концентрира върху битката за Пьонгчанг. След края на олимпийския сезон, преди да започне подготовката за следващия, той ще се завърне към музиката. Със своята група -  Nick Chongi & the Smokers , в която е вокалист и китарист, Чонгаров ще запише планиран от дълго време албум. Записите ще бъдат направени в Сърбия през пролетта.  Toй заяви, че последните две години са го научили на страшно много неща. \"Как да се оправям в трудни моменти, как да давам над 100% от себе си, какво означава да правя това, което обичам, и каква е цената за това, как да намирам начин да продължавам да го правя, без значение колко е трудно. Всичко е възможно. Трябва само човек да има достатъчно желание и да е готов да действа.\"", "date": "2018.01.30", "title": "Уроците и равносметката на пънк рок скиора Никола Чонгаров, който не стигна до Пьонгчанг"}
{"url": "https://www.dnevnik.bg/skorost/avtomobilna_industriia/2018/01/30/3121298_grupata_reno_-_nisan_-_micubishi_se_obiavi_za/", "text": "Френско-японската група \"Рено - Нисан - Мицубиши\" обяви днес, че е най-големият производител на автомобили в света, с продадени 10.6 милиона коли през миналата година, предаде \"Асошиейтед прес\". Наскоро \"Фолксваген груп\" отчете, че е номер едно с 10.74 милиона продажби за миналата година, като по този начин е изпреварила \"Тойота\". Според изпълнителния директор на \"Рено - Нисан - Мицубиши\" Карлос Гон обаче данните не са коректни, защото в тях са включени и 200 хиляди камиона и ако се говори за леки коли, ръководеният от него концерн е без конкуренция. Общите продажби на \"Рено - Нисан - Мицубиши\" са се увеличили с 6.5 процента през 2017 година, основно заради нарасналото търсене на кросоувъри и електромобили. Миналата година беше първата пълна от присъединяването на \"Мицубиши мотърс\". Алиансът продава 10 различни марки в близо 200 страни. Сред тях са \"Рено\", \"Дачия\", Лада\", \"Нисан\", \"Датсун\", \"Инфинити\" и други. Продажбите на \"Нисан\" са нараснали с 4.6% до 5.816 млн., на \"Рено\" с 8.5 на сто до 3.761 млн. и на \"Мицубиши\" с 10% до 1.03 млн. Луксозната марка \"Инфинити\" добавя 246 492 продажби (+7%). През миналата година \"Рено\" остава за трета поредна година лидер в продажбите на електромобили в Европа с пазарен дял от 23.8% и скок на сделките с 38 на сто. Общо цялата група е доставила 91 хиляди коли на ток в цял свят. Това е с 11% повече от 2016 година. Стратегическият план на групата \"Рено - Нисан - Мицубиши\" предвижда 10 млрд. евро инвестиции до 2022 година. За момента е обявено, че ще се разработят 12 нови електромобила и 40 коли с автономни функции. Очакванията са, че в края на периода продажбите на трите концерна ще стигнат 14 млн. бройки.", "date": "2018.01.30", "title": "Групата \"Рено - Нисан - Мицубиши\" се обяви за най-големия производител на автомобили"}
{"url": "https://www.dnevnik.bg/politika/2018/01/30/3121303_gerb_otgovori_na_bsp_s_iskane_za_ostavkata_na_elena/", "text": "Депутатът от ГЕРБ Делян Добрев поиска оставката на колежката си от БСП Елена Йончева в специално изявление. \"Елена Йончева мълчи, от една седмица не отговаря на въпросите ми\", каза Добрев. За това следващият му въпрос е дали Йончева ще подаде оставката си, след като не може да отговори на въпросите му. \"Миналата седмица зададох въпроси към Елена Йончева - участва ли в съдружие с офшорна фирма, 50 на 50, в която нейната фирма е подала 5 хил. лева, а офшорката е превела 315 хил. лева\", каза той. \"Кое лице е пълномощник на тази офшорка, Зорница Блъскова ли е? Тя има ли съдружие с Георги Георгиев във фирма, която според доклади е източила 42 млн. лева от КТБ\", попита Добрев. Изявлението на Добрев и председателя на правната комисия в парламента Данаил Кирилов (ГЕРБ) е по повод решението на Конституционния съд, че  с отхвърлянето на оставката на депутата от ГЕРБ Делян Добрев парламентът е нарушил конституцията  и изявление на БСП, дадено по-рано днес. От БСП поискаха ръководството на парламентарната група  да поеме политическата отговорност  за това, а самият Добрев - и морална отговорност. Според зам.-председателя на парламента Валери Жаблянов това може да стане по един начин - с подаване на оставка. Той смята, че нарушението на конституцията е умишлено, а не е плод на грешка или нейното непознаване. Жалбата, по която се произнесе Конституционният съд днес, бе внесена от БСП. \"В края на декември, след решение на парламентарната група на ГЕРБ, изтеглих молбата си за оставка. Направих това не само заради решението на колегите и пълната им подкрепа, а и заради подкрепата от обществото\", каза още Добрев. Сред аргументите на мнозинството от съдиите в Конституционния съд са, че основният закон не дава възможност на Народното събрание да преценява по целесъобразност подадената оставка, а само да прекрати мандата на депутата. Народното събрание няма право да преценява дали една оставка е полезна или не, а само да провери дали това е действително изразена воля от народния представител, пише още в решението. Данаил Кирилов припомни  случая с оставката на Иван Портних , която беше уважена от парламента едва на трето гласуване. \"В онзи казус имаше насилие на волята\", каза Кирилов. Според него по време на парламентарните дебати волята на Добрев се е променила. Народното събрание, а не Конституционният съд е овластеният орган да реши, каза още Кирилов, тълкувайки съдебното решение. Според него твърденията на БСП са спекулативни.", "date": "2018.01.30", "title": "ГЕРБ отговори на БСП с искане за оставката на Елена Йончева"}
{"url": "https://www.dnevnik.bg/biznes/companii/2018/01/30/3121313_cacarov_razporedi_proverka_v_bdj/", "text": "Главният прокурор Сотир Цацаров е разпоредил на Софийската градска прокуратура да извърши проверка за злоупотреби в \"БДЖ – Товарни превози\". Поводът са серия от материали за нарушения,  излъчени от \"Нова телевизия\" , уточняват от пресцентъра на прокуратурата. Ще бъдат проверявани твърденията за некачествен ремонт на локомотивите, сключване на неизгодни договори с външни изпълнители на ремонта, както и изплатени трудови възнаграждения без основание на лица, назначени формално в системата на БДЖ. В хода на проверката ще бъдат изискани материалите от \"Нова телевизия\" (вкл. и неизлъчените записи) и ще бъдат снети обяснения и от длъжностни лица от железниците. Репортажът стана причина министърът на транспорта Ивайло Московски  също да поиска проверка  в БДЖ.  БСП пък обяви , че ако не бъде уволнено ръководството на железниците, ще поиска оставката на Московски.", "date": "2018.01.30", "title": "Цацаров разпореди проверка в БДЖ"}
{"url": "https://www.dnevnik.bg/bulgaria/2018/01/30/3121294_na_5_fevruari_istoricheskiiat_muzei_moje_da_ima_nov_-/", "text": "Три месеца след пенсионирането на Божидар Димитров конкурсът за заемането на директорския пост е към своя край. Събеседването с двамата кандидати за мястото ще се проведе на 5 февруари, съобщи Министерството на културата. В новия конкурс, обявен през декември, се състезават двама души - проф. Вера Бонева от Университета по библиотекознание и информационни технологии (УниБИТ) и настоящият временен  директор на музея доц. Бони Петрунова. След прегледа на документи до събеседването не са допуснати другите двама кандидати, Костадин Тодоров Костадинов и Симеон Валентинов Хинковски. Петрунова беше зам.-директор и ръководител на секцията по средновековна археология на Националния археологически институт с Музей към Българската академия на науките, преди да стане един от двамата зам.-министри на културата във втория мандат на Вежди Рашидов (заедно с настоящия министър Боил Банов). В момента тя отново работи в НАИМ-БАН. Била е научен ръководител на разкопките на крепостите Лютица и Хоталич, Балък дере, Цепина и много други. Бони Петрунова не кандидатства в предния конкурс за директор на музея, но го пое служебно след напускането на Божидар Димитров. Двамата имаха сходни възгледи по казуса с бутафорните реставрации по европроекти, обвинявайки Националния институт за недвижимо културно наследство и професионални организации като Българския комитет на ИКОМОС в корупция и нарочно осуетяване на усвояването на средства. \"Ние сме доста различни с Божидар Димитров, въпреки че аз дълбоко уважавам всичко, което е свършил. Просто съм различен човек\", каза Петрунова при поемането на поста през ноември.", "date": "2018.01.30", "title": "На 5 февруари историческият музей може да има нов - или стар - директор"}
{"url": "https://www.dnevnik.bg/sviat/2018/01/30/3121263_ukraina_obiavi_che_e_suzdala_purvata_sobstvena_krilata/", "text": "Съветът за национална сигурност на Украйна обяви, че са проведени първите полетни изпитания на разработена в страната крилата ракета за атакуване на наземни и морски цели. Ръководителят на съвета Александър Турчинов нарече новото оръжие \"важен фактор за сдържане на противника\". Той поясни още, че \"за Украйна това е много важно събитие, тъй като след тоталното разоръжаване на украинската армия в съответствие с Будапещенския меморандум на въоръжение не остана нито една крилата ракета\". По думите му обхватът и бойното снаряжение на новите ракети не противоречат на подписаните от страната международни споразумения. Ракетата е разработена от киевското конструкторско бюро \"Луч\" в консорциум с други компании от отбранителния сектор. Националната програма, за реализирането на която отговаря Съветът за национална сигурност, предвижда разработване на крилати ракети и с морско и въздушно базиране.", "date": "2018.01.30", "title": "Украйна обяви, че е създала първата собствена крилата ракета"}
{"url": "https://www.dnevnik.bg/bulgaria/2018/01/30/3121308_reshenieto_na_konstitucionniia_sud_ne_otmenia/", "text": "Решението  на Конституционния съд (КС), с което отказът на парламента да приеме оставката на депутата от ГЕРБ Делян Добрев, беше обявен за противоконституционен, няма да промени по никакъв начин факта, че Добрев остана народен представител. Това се разбира от решението на КС, което беше публикувано на сайта на институцията и прието със седем гласа \"за\" срещу четирима против. Докладчик по делото е бившият омбудсман Константин Пенчев. Съдиите припомнят, че решенията на Конституционния съд нямат обратно действие и че оттеглената от Добрев оставка няма отношение към предмета на разглежданото искане. Мнозинството приема, че единствено Народното събрание може да се произнесе по статута на Добрев, но неговата воля вече е променена и той не иска да напусна парламента. \"Народното събрание, а не Конституционният съд, е овластеният от конституцията орган да се произнесе по прекратяване пълномощията на народен представител на основание подадена оставка. Затова настоящото решение, освен че поначало , не решава и въпроса за статуса на Делян Добрев като народен представител. Парламентарната процедура по приемане на оставка е установена в интерес на подалия я народен представител, поради което продължаването й е обвързано с неговата последна свободно изразена воля\", е записано в решението на КС. Жалбата на БСП до Конституционния съд дойде след консултация с редица конституционалисти, които твърдят, че оставка не се гласува, а само се констатира дали е дадена доброволно. В решението си конституционните съдии отбелязват, че няма как парламентът да отхвърли една оставка по целесъобразност. \"В адресираната до Народното събрание оставка народният представител Делян Добрев изразява категоричната си воля за предсрочно прекратяване на пълномощията му, която воля препотвърждава и в пленарно заседание на 4 октомври 2017 г. Ето защо последвалият отказ на Народното събрание да приеме оставката на Делян Добрев по съображения за целесъобразност - неговите качества и ползата от неговата работа като народен представител, е в несъответствие с чл. 72 от конституцията. Обвързването на правните последици на оставката с наличието на други обстоятелства, които могат да бъдат различни във всеки конкретен случай, води до въвеждане на нови и неясни основания за предсрочно прекратяване или непрекратяване на пълномощията на народния представител. Това разбиране че предсрочното прекратяване на пълномощията на народен представител, като изключение в развитието на правоотношението на политическо представителство, може да се осъществи само на изрично посочени в конституцията основания\", пише още в решението. Според мнозинството от КС \"упражняването на функциите на народния представител може да е пълноценно и в интерес на обществото само ако те се изпълняват с необходимата добросъвестност и желание\". \"Поради това принудителното продължаване на правоотношението на политическо представителство, въпреки волята на народния представител то да бъде предсрочно прекратено, Отказът за предсрочно прекратяване на пълномощията въпреки изричното желание на депутата за това нарушава и правото на свободна воля (чл. 6, ал. 1 от конституцията), както и правото на свободен избор на професия и място на работа (чл. 48, ал. 3 от конституцията)\", приемат още седмина членове на КС. Особените мнения: Може да има отклонения от конституционната процедура На сайта на КС са публикувани две от четирите мнения на съдиите, които са били против. Според  Кети Маркова и Анастас Анастасов  не е правилен изводът, че от конституционно предвидената процедура не може да има отклонения. Те приемат, че искането на БСП е трябвало да бъде отхвърлено като неоснователно. \"Според нас актът на Народното събрание представлява т.нар. решение-отказ, или негативно решение, както го категоризира конституционноправната доктрина. Казано по друг начин, става дума за индивидуален юридически акт с отрицателно съдържание. Именно тези му правни характеристики разкриват и една съществена особеност, свързана и с упражнявания контрол за конституционност и неговите граници. Конституционният съд не може на отделния участвал в гласуването народен представител, за да ревизира \"правилността\" на всеки подаден \"за\", \"против\" и \"въздържал се\" депутатски глас. Както вече беше изтъкнато, обратното означава да се отрече един от основополагащите принципи на парламентарната демокрация - правото на лична и автономна оценка на народния представител как да упражни правото си на глас в представителната институция, независимо дали става дума за гласуване на предложен законопроект или на всякакъв друг проект за акт, чието приемане е в компетентността на Народното събрание. Не може изначално да се отрече възможността да възникнат отклонения от обичайното развитие на конституционната процедура, впрочем както и при всяка друга процесуална дейност, за които обаче да липсват основания те да бъдат отнесени към категорията \"превратно упражняване на власт\", съобразно приетото с посоченото тълкувателно решение\", пишат двамата конституционни съдии. Останалите гласове против са на Филип Димитров и Гроздан Илиев, но те не са публикувани на сайта.", "date": "2018.01.30", "title": "Решението на Конституционния съд не отменя решението Делян Добрев да остане депутат"}
{"url": "https://www.dnevnik.bg/sport/2018/01/30/3121331_mok_nakaza_roiters_zaradi_snimka_ot_repeticiiata_po/", "text": "Международният олимпийски комитет наказа \"Ройтерс\" с недопускане до церемонията по откриване на зимните игри в Пьонгчанг 2018. Решението идва след неправомерно публикуване на снимка от репетицията по запалването на олимпийския огън. Снимката се появи на 29 януари по обед местно време, но по-късно беше свалена след острата реакция на организационния комитет. В отговор МОК отне акредитациите на репортерите и фотографите на \"Ройтерс\" за церемонията по откриването на игрите. Авторът на снимката е с отнета акредитация за целите олимпийски игри. МОК поиска няколко местни сайта да свалят статии и репортажи, в които е използвана забранената снимка. Олимпийският комитет им даде срок до 15.00 часа в понеделник с предупреждението, че в противен случай може да последва санкция като тази на \"Ройтерс\", съобщават местни издания. Зимните олимпийски игри ще бъдат открити на 9 февруари.", "date": "2018.01.30", "title": "МОК наказа \"Ройтерс\" заради снимка от репетицията по запалването на огъня в Пьонгчанг"}
{"url": "https://www.dnevnik.bg/zelen/2018/01/30/3121342_sled_namesata_na_premiera_ministur_dimov_nameri_nachin/", "text": "Двете лъвчета от зоопарка в Разград ще заминат в най-кратки срокове за Холандия, обяви на извънредна пресконференция днес министърът на екологията Нено Димов. Той обясни, че в продължение на пет часа днес е търсил законово решение на казуса. По рано днес, на протест срещу изпращане на лъвчетата в зоопарка в Пазарджик,  екоминистърът обяви , че няма как по законен начин да прати лъвчетата в Холандия. Малко след неговото изявление излезе информация, че  с казуса се е заел лично премиерът Бойко Борисов . Директорът на Българската агенция за безопасност на храните Дамян Илиев, който също присъстваше на извънредната пресконференция обяви, че решението е свързано със здравословното състояние на лъвчетата. Той допълни, че след преглед от ветеринарни експерти е станало ясно, че в България не може да се окаже продължителна специализирана ветеринарна грижа за животните. Според Илиев лъвчетата още утре ще заминат за спасителния център за диви котки в Холандия. След пресконференцията обаче Явор Гечев от \"Четири лапи\" заяви, че процедурно няма как животните да заминат още утре. Той допълни, че от организацията ще се опитат това да стане до края на седмицата. Казусът с лъвчетата започна през септември миналата година, когато о бщината в Разград обяви за продажба  на търг три лъвчета, родили се в зоокъта в града. Заради лошите грижи за тях едното почина, а другите две бяха в тежко състояние, което наложи намесата на природозащитници, които да организират лекуването им във ветеринарна клиника. Покрай случая  се разкриха и редица нарушения в зоопарка в Разград . В края на ноември от фондация \"Четири лапи\" съобщиха, че  оцелелите лъвчета Масуд и Тери от зоокъта в Разград  ще заминат за спасителен център за животни в Холандия, а когато укрепнат достатъчно, ще бъдат транспортирани до резерват в Южна Африка. На 15 декември пък  излезе за първи път информацията , че общината в Разград мисли да дари лъвчетата на зоопарка в Пазарджик. Това предизвика протести на природозащитници. Броени дни преди Коледа  премиерът Бойко Борисов обеща , че спасените от зоокъта в Разград лъвчетата ще бъдат преместени в спасителния център за диви котки в Холандия. На 26 януари  общинският съвет в Разград обаче отново реши  Масуд и Терез да се подарят на Пазарджик , където дори започна изграждането на клетка за тях. Последваха нови протести на природозащитници.", "date": "2018.01.30", "title": "След намесата на премиера министър Димов намери начин да прати лъвчетата в Холандия"}
{"url": "https://www.dnevnik.bg/bulgaria/2018/01/30/3121307_vdovica_sudi_zdravnoto_ministerstvo_za_fatalnoto/", "text": "Една година след смъртта на съпруга ми – Георги Хрисимов, който кандидатства за финансиране на белодробна трансплантация в чужбина към Министерство на здравеопазването и Комисията за лечение в чужбина, аз, неговата съпруга Христина Хрисимова, съдя МЗ за незаконосъобразни действия, бездействие и неоснователно бавене на процедурата по одобрение, които доведоха до невъзможността съпругът ми да дочака трансплантацията. Стойността на иска е 500 000 лв. Това пише в писмо до медиите вдовицата на 43-годишния Хрисимов, който е починал през януари 2017 г. от тежко, нелечимо и агресивно заболяване на белия дроб, за което единствено спасение е белодробната трансплантация - идиопатична белодробна фиброза. Зам.-министърът на здравеопазването Бойко Пенков обясни пред медиите, че работата на Комисията за лечение в чужбина вече се проверява обстойно, а от днес е разпоредена проверка и по конкретния случай. Той увери, че ако се установи административна вина за забавянето, отговорните ще си понесат последиците, но без засега да твърди, че има такава. Разказът на вдовицата В писмото си Христина Хрисимова разказва с подробности как на всяка стъпка от процедурата по кандидатстване към Комисията за лечение в чужбина към Министерството на здравеопазването има забавяния в сроковете и протакане, които в крайна сметка отнемат надеждата на съпруга й за живот. Документите, с които човекът кандидатства за финансиране на трансплантацията на бял дроб в чужбина, по разказа на Хрисимова, са подадени на 22 юли 2016 г. През август кандидатурата му е одобрена, но се изискват още документи. Същото се повтаря на заседание на комисията и през септември. През октомври вече се одобрява и издаването на необходимия формуляр S2 за лечение в чужбина, както и плащането на авансовата сума от 30 хил. евро към болницата във Виена, където е планувана трансплантацията. След това обаче отново има забавяне, защото от здравното министерство изискват пояснение от болницата за какви дейности е необходим авансът, разказва вдовицата. След още кореспонденция плащането е направено на 10 ноември. През декември мъжът е приет за изследвания в болницата във Виена и е под съмнение дали състоянието му позволява трансплантацията, тъй като здравето му е вече много влошено от напредването на болестта и досегашните лечения. Няколко дни по-късно семейството получава положителен отговор, че ще може да бъде опериран, след като предприеме някои мерки за укрепване, но така и не доживява този шанс. Човекът се влошава рязко на 3 януари и е приет в болница в България. Седмица по-късно издъхва.  - пише към края на писмото си с главни букви Христина Хрисимова. В началото тя посочва и конкретните имена на виновниците според нея - членовете на комисията към момента, когато съпругът й е кандидатствал, и тогавашните министър и зам.-министър на здравеопазването: д-р Ивелина Георгиева, проф. Николай Габровски, проф. Георги Михайлов, доц. Костадин Ангелов, д-р Мария Гичева, Стела Здравкова, проф. Любомир Спасов; и Петър Москов и Ваньо Шарков. Отговорът на здравното министерство  Заради медийния интерес днес министерството свика спешна пресконференция, на която зам.-министър Бойко Пенков поясни на първо място, че става въпрос за \"много тежко, нелечимо и бързо развиващо се заболяване\". Пенков обясни, че и преди този сигнал от началото на годината е задействана проверка на Комисията, защото има проблеми със забавяния, както и известни случаи на злоупотреби от пациенти. От днес е разпоредена и проверка по конкретния случай и сроковете, които вдовицата посочва в писмото си. \"В момента събираме информация от болниците, в които той е бил, в България и чужбина, включително току-що ни донесоха становището на проф. Валтер Клепетко, който е трябвало да извърши трансплантацията. За мое съжаление се потвърждава мнението на виенските лекари, че той е бил в доста тежко състояние и те не биха го приели в никакъв случай заради общото му състояние да бъде трансплантиран\", посочи Пенков и показа писмо с днешна дата от виенската болница от специалиста, който наблюдавал Хрисимов в отговор на запитване от здравното министерство по случая. Според зам.-министъра изглежда, че това е възможната причина за забавянето - активната кореспонденция между България и Виена за това дали изобщо трансплантацията е оправдана. \"В този случай е била много важна точната преценка и това, което ни дават като обяснение в момента, е, че те са се забавили по простата причина, че са уточнявали стриктните показания може ли да се направи белодробна трансплантация и тя ще има ли полза за човека. Това е била една от причините - непрекъснато разменяща се кореспонденция между България и Виена относно показанията за трансплантация\", обясни Пенков. \"Документите са подадени през юли и в началото на ноември вече е имал S2 направление, включително и превод на средства. Забавянето - това е момент, който искаме да разберем - кой точно не си е свършил работата от администрацията, за да може да понесе последствията. Това е наша вътрешна работа и се надявам, че министърът ще бъде безкомпромисен\", каза още зам.-министърът. Пенков коментира, че също е попитал защо е било необходимо да се иска допълнителна информация за предназначението на авансовото плащане от 30 хил. евро. Причината е, че вече е бил издаден формуляр S2, който покрива в голяма степен цялото лечение, затова министерството е трябвало да уточни за какво ще послужи депозитът.", "date": "2018.01.30", "title": "Вдовица съди здравното министерство за фаталното забавяне на трансплантация за съпруга й"}
{"url": "https://www.dnevnik.bg/bulgaria/2018/01/30/3121348_izgrajdaneto_na_tri_centura_za_vurhovi_postijeniia/", "text": "Изграждането за три центъра за върхови постижения ще бъде финансирано със 128 751 962.34 лв. по оперативна програма \"Наука и образование за интелигентен растеж\".  Оценката на проектите , която продължи близо година, е била одобрена днес. Бенефициент на единия от одобрените проекти е Институтът по обща и неорганична химия към БАН, а в другите два участва Софийския университет \"Св. Климент Охридски\". До 10 дни те трябва да представят необходимите документи, след което да се пристъпи към сключване на договори. Бенефициентите и одобрените проекти са:  Осребряването на разходи от Брюксел по оперативна програма \"Наука и образование за интелигентен растеж\" е замразено от година заради  редица нарушения . Плащанията по проектите се правят от националния бюджет.", "date": "2018.01.30", "title": "Изграждането на три центъра за върхови постижения ще бъде финансирано със 129 млн. лв. от ЕС"}
{"url": "https://www.dnevnik.bg/detski_dnevnik/obrazovanie/2018/01/30/3121358_informaciite_za_djendur_anketa_v_uchilishtata_e/", "text": "Няма анкета в училищата, която да иска от учениците да попълват данни за сексуалната си ориентация, какво обличат и коя тоалетна предпочитат да посещават. Това каза днес по Би Ти Ви заместник-министърът на образованието Деница Сачева. Според нея става въпрос за фалшива новина, която взима повод от  един конкурс , провеждан от неправителствена организация. Става въпрос за фондация \"Джендър образование, изследвания и технологии\", която от 2013 година  провежда конкурс за училище без насилие и стереотипи, определени от пола . Анкетата се попълва не от децата, а от учителите, като участието на училищата е на доброволен принцип. Деница Сачева допълни, че ролята на Министерството на образованието е само да уведоми учебните заведения, че има подобен конкурс. Тя поясни, че сред въпросите има такива дали се назначават мъже за учители при равни условия, дали има равнопоставеност на участието на момичета и момчета в ученическите съвети, дали майки и бащи участват в еднаква степен в училищните инициативи и други. Самата анкета може да се види в прикачения документ. Сачева допълни, че фондация \"Джендър образование, изследване и технологии\" е неправителствена организация, която е регистрирана по Закона за юридическите лица с нестопанска цел, в обществена полза е, съответно отчетите й също са публични. Занимава се с проекти, които най-общо казано насърчават това в училищата да има толерантна и приобщаваща среда. Има и проекти, свързани с правата на бащите, с правата на жените, с правата на децата\", допълни Деница Сачева. В отговор на въпрос Деница Сачева обяви, че джендър образование, което да говори да сексуалната идентичност и свободното избиране на пола, няма да има, а  Истанбулската конвенция  не задължава страната да въведе такова. \"Училището няма други ангажименти, освен да насърчава равнопоставеността между момичетата и момчетата\", допълни заместник-министърът.", "date": "2018.01.30", "title": "Информациите за джендър анкета в училищата е фалшива новина, обяви зам.-министър на образованието"}
{"url": "https://www.dnevnik.bg/sport/2018/01/30/3121354_turski_futbolen_klub_osushtestvi_purviia_transfer_s/", "text": "Аматьорският футболен клуб \"Харунустаспор\" влезе в историята като първия отбор, който плати част от трансферната сума за играч в  криптовалута . Турският тим е привлякъл 22-годишния Омер Фарук Кироглу за приблизително 4500 турски лири, съобщава \"Ройтерс\" по информация на Си Ен Ен - Турция. За правата на играча \"Харунустаспор\" е дал 2500 лири в брой, а останалата сума е преведена под формата на биткойни (около 0.051 биткойна, или 377,6 паунда). Президентът на клуба Халдун Сехит изрази задоволството си от \"първия по рода си трансфер\". \"Направихме го, за да направим име в страната и по света. Горди сме от свършеното.\" \"Това е нещо ново за мен и за света. Отворен съм за нови неща\", каза 22-годишният футболист. Биткойнът  показва нестабилност  в последните няколко месеца. След пика на криптовалутата на 17 декември, когато тя се оценяваше на 20 хиляди долара, последва 50% спад. В момента биткойнът се търгува за около 11 хиляди долара. Турското правителство предупреди да не се извършват плащания с криптовалути, тъй като за такива сделки не са налице правни основи.", "date": "2018.01.30", "title": "Турски футболен клуб осъществи първия трансфер с криптовалута"}
{"url": "https://www.dnevnik.bg/sport/2018/01/30/3120821_arsenal_shte_privleche_obameiang_v_troina_sdelka_s/", "text": "Арсенал\" е много близо до привличането на нападателя на \"Борусия\" (Дортмунд)  Пиер-Емерик Обамеянг , съобщава Sky Sports News. Двата клуба са постигнали договорка за сделка на стойност 60 милиона паунда, като в последните седмици комуникацията между тях е много усилена. Представители на \"Арсенал\" дори бяха в Дортмунд преди няколко седмици, за да се срещнат с Обамеянг. Сделката обаче беше временно забавена, заради желанието на жълто-черните да намерят заместник на Обамеянг. Според няколко издания на Острова това ще стане факт, като в посока Германия се отправя Миши Бачуай от \"Челси\". Белгийският нападател е предпочитана опция пред Антони Модест, който е добре познат в Бундеслигата, но в момента играе в Китай. Бачуай се е съгласил да премине на \"Сигнал Идуна парк\" с надежда да играе на световното първенство през лятото. В сделката по преминаването на Обамеянг на \"Емиратс\" е свързан и трети отбор, като това е \"Челси\". Сините ще вземат Оливие Жиру, който в последния сезон е със статут на резерва в \"Арсенал\". Французинът е получил предложение и от \"Борусия\", но не иска да се мести от Англия, където семейството му се е установило. Освен това Жиру се вписва в профила търсен от мениджъра на \"Челси\" за конкуренция на Алваро Мората, след като считаният за сигурен трансфер на Един Джеко от \"Рома\" при сините е пред провал. Съгласието на Арсен Венгер да се раздели с Жиру, който играе за \"Арсенал\" от 2012 г. идва и заради освобождаването на бюджет за заплатата на Обамеянг. Счита се, че той ще взима по 180 хиляди паунда на седмица на \"Емиратс\". \"Арсенал\" преследва Обамеянг отдавна, но най-накрая ще може да го вземе. Ако сделката стане факт, габонецът ще стане най-скъпият футболист в историята на \"артилеристите\". До момента рекордът се държи от Александър Лаказет, който премина от \"Лион\" през миналото лято за 53 милиона паунда. С пристигането на нападателя \"Арсенал\" трябва да запълни дупката след трансфера на  Алексис Санчес в \"Манчестър юнайтед\" . Обамеянг е втори сред голмайсторите в Бундеслигата, като има 13 попадения през сезона.", "date": "2018.01.30", "title": "\"Арсенал\" ще привлече Обамеянг в тройна сделка с \"Дортмунд\" и \"Челси\""}
{"url": "https://www.dnevnik.bg/sviat/2018/01/30/3120704_v_germaniia_do_petuk_shte_ima_poredica_ot_24-chasovi/", "text": "Работници в машиностроенето и металодобива в Германия започват от тази вечер поредица от 24-часови стачки, след като се провалиха преговорите между работодателите и големия профсъюз IG Metall. Двете страни може да се срещнат отново, но след като протестите приключат в петък вечерта. Тази седмица ще бъдат засегнати около 260 компании, от които 70 ще са от провинция Северен Рейн - Вестфалия, където е съсредоточена значителна част от индустриалния сектор. Тук една от най-зависимите от стачките компании е американският производител на автомобили \"Форд\". Още 40 фирми ще спрат работа в Бавария, където са разположени \"Сименс\" и производителят на камиони MAN. Работодателите обявиха, че ще поискат от съда да спре протеста, който според тях ще причини огромни финансови щети. Стимулирани от най-бързият от 6 години икономически растеж и рекордно ниската безработица в Германия, профсъюзите поискаха 8% увеличение на заплатите в рамките на 27 месеца за 3.9 милиона работници. Друго основно искане е за срок от 2 години да е възможно служители да работят не 35, а 28 часа седмично, за да се грижат за болни роднини или малки деца. Бизнесът им предложи 6.8% по-високо заплащане и отхвърли идеята за намалената работна седмица, освен ако синдикатите не се съгласят при необходимост да се увеличават часовете труд за останалите работници. В противен случай компаниите просто няма да успяват да си изпълнят договорения обем продукти. През януари в кратки стачки в подкрепа на позицията на IG Metall участваха почти 1 милион души. От профсъюза казват сега, че верижната 24-часова стачка е последното предупреждение преди да поискат от членовете си да гласуват дали да не се премине към безсрочен протест. През 1984 г. работниците стачкуваха 7 седмици в защита на искането на IG Metall да се намали работната седмица от 40 на 35 часа. Сега, обаче, производството е много по-зависимо от прецизно адаптирани вериги за доставка и продължително спиране на работата може да създаде сериозни проблеми не само за запазване производството, но и за подновяването му след края на протеста.", "date": "2018.01.30", "title": "В Германия до петък ще има поредица от 24-часови стачки"}
{"url": "https://www.dnevnik.bg/evropa/2018/01/30/3120726_amsterdam_ne_e_gotov_da_prieme_regulatora_za/", "text": "Италианското правителство ще поиска от Европеската комисия да преосмисли решението регулаторът на лекарствения пазар в ЕС да се премести в Амстердам след Брекзит. Милано изгуби гласуването миналата година след теглене на жребий, а в понеделник от Европейската агенция по лекарствата (ЕМА) заявиха, че холандският град няма да е готов са обещаната нова централа до 2020 г. Новината съобщи \"Ройтерс\" като се позовава на правителствени източници от Рим. В понеделник изпълнителният директор на ЕМА - италианецът Гуидо Раси, заяви, че агенцията няма друг избор, освен да приеме временно настаняване в комплекса Spark, въпреки че офис площите в него са два пъти по-малко в сравнение със сегашнага лондонска централа. Решението не е оптимално, но е възможно най-доброто предвид обстоятелствата, се казва в специалното извление на Раси. ЕМА бърза да се премести преди Великобритания да напусне Европейския съюз в края на март 2019 г. Но холандците още не са достроили новата централа и временно ще настанят персонала в бизнес комплекса в западната част на Амстердам. Според здравното министерство това ще трае само няколко месеца - до началото на 2020 г. \"Физическото преместване на ЕМА в нова страна е най-голямото предизвителства, пред което се е изправяла агенцията от самото си основаване\", допълва изпълнителният директор. Малко по-късно източник на \"Ройтерс\" каза, че \"правителството в Рим ще предприеме всички подходящи стъпки в Европейската комисия и съответните власти, за да постигне преосмисляне на решението, с което Милано изгуби\". София бе предложена от българското правителство като кандидат да приюти ЕМА, но никога не е била смятана за фаворит. Проф. Гуидо Раси е във втория си мандат начело на ЕМА, който започна на 16 ноември 2015г. Първият му мандат бе през 2011-2014 г., след което за една година той бе главен съветник по стратегическите въпроси. Раси е член на управителния съвет от 2009 г., като по същото време ръководеше италианската Агенция по лекарствата в периода 2008-2011 г.", "date": "2018.01.30", "title": "Амстердам не е готов да приеме регулатора за лекарствата, Италия иска прегласуване на избора"}
{"url": "https://www.dnevnik.bg/sport/2018/01/30/3120582_eho_ot_bansko_film_fest_shte_predstavi_17-te_nai-dobri/", "text": "Екстремно, изпълнено с високи дози адреналин и много приключения. Това е обещанието на \"Ехо от Банско филм фест\" към любителите на екстремните преживявания и киното. Фестивалът ще се проведе от 5 до 8 февруари в сградата на Полския институт в София. Програмата включва прожекции на наградените филми от миналогодишния филмов фестивал в Банско. По време на \"Ехо от Банско филм фест\" ще бъдат представени 17 филма. Сред вълнуващите заглавия в програмата е \"Навлизане в две вселени – епопея в Гренландия\". В него Сара Макнейър-Лендри, сестрата на един от гостите на \"Банско филм фест\" -  Ерик  Макнейър-Лендри , и още двама приключенци се отправят на мисия в Гренландия. Със ски и кайтове те теглят своите каяци в продължение на 1000 км, преди да се спуснат по най-северната река, по която някой някога е гребал. Билети за събитието няма да се предлагат на място. Пропуските могат да бъдат закупени  само онлайн.  Цената за един ден е 6 лева, а билет за всички прожекции струва 18 лева.", "date": "2018.01.30", "title": "\"Ехо от Банско филм фест\" ще представи 17-те най-добри филма от фестивала"}
{"url": "https://www.dnevnik.bg/biznes/2018/01/30/3120727_choveshkiiat_kapital_i_evrozonata_sa_vuv_fokusa_na/", "text": "Ще постигне ли България устойчив ръст, докато губи човешки капитал и как икономиката й да стане атрактивна за работещите в чужбина. Тези проблеми ще се обсъждат на днешната 12-та годишна среща на бизнеса с правителството, организирана от седмичника \"Капитал\". Годишната среща на бизнеса с правителството традиционно ще събере ключови представители на властта със собствениците на най-големите компании в България. Те ще имат възможност да обсъдят какви са държавните политики, както и стратегии от страна на бизнеса, които могат да се противопоставят на негативната тенденция. Срещата се провежда в началото на българското председателство на ЕС - подходящ момент за България да предложи промяна в съюзни регулации и политики, така че да защити своя интерес. Приветствие към участниците във форума ще поднесе президентът Румен Радев. Премиерът Бойко Борисов ще представи икономическата стратегия на кабинета за задържане и развитие на човешкия капитал и приоритетните европейски политики в тази област.  Министърът на финансите Владислав Горанов и управителят на БНБ Димитър Радев ще оценят ефектите от усилията на България за присъединяване към еврозоната. На форума ще бъде представено и проучване на \"Капитал\" и Colliers International за загубата на човешки капитал през последните години - колко голям е проблемът, какви са ефектите за икономиката и какви държавни политики могат да го решат. Програмата и имената на лекторите вижте  тук .", "date": "2018.01.30", "title": "Човешкият капитал и еврозоната са във фокуса на годишната среща на бизнеса и правителството"}
{"url": "https://www.dnevnik.bg/sviat/2018/01/30/3120528_moje_li_bulgariia_da_prieme_istanbulskata_konvenciia_s/", "text": "България ще приеме т.нар. Истанбулска конвенция \"с резерви, така че всички да са спокойни\". Това  обяви премиерът  Бойко Борисов миналата седмица, след като управляващите отложиха  ратификацията  на документа, разделил общественото мнение, в Народното събрание.  Действително ли може  Истанбулската конвенция , насочена срещу домашното насилие, но подтикнала опозицията да  иска референдум  заради спорни текстове, а църквата -  да призове за всеобщи молитви , да се приеме с резерви, \"текст по текст\", както казва Борисов? Съдържанието на документа и практиката на държавите, приели го досега с резерви, сочат, че отговорът е \"Не\". Това са направили 18 от всички 44 страни, подписали конвенцията, като документът им позволява да представят резервите си както при подписване, така и при ратификация в парламентите им. С какви аргументи са го направили? За какво може да се приемат резерви Конвенцията  позволява това  В първия (чл. 78, ал. 3) става дума за няколко разпоредби, които могат да не се прилагат или да се прилагат само при специални случаи по преценка на страната: - дали да се дава държавно обезщетение за лица, получили тежка телесна повреда; - възможността да бъде съден извършител с обичайно пребиваване в страната, но намиращ се извън нея или разследван за престъпление, извършено извън нея; - необходимостта страната да може да разследва престъпление дори без жертвата да е подала жалба (резерви по този въпрос се допускат при случаи на физическо насилие, но само когато става дума \"незначителни престъпления\"); - необходимостта от \"достатъчно голяма\" давност за престъпления по чл. 36-38 (сексуално насилие, насилствен брак, осакатяване на женски гениталии); - правила за статута на пребиваване на жертви на насилие. Във втория (чл. 78, ал. 3) случай страните по конвенцията могат да \"си запазят правото да предвидят ненаказателни вместо наказателни санкции\" по чл. 33 (психологическо насилие) и чл. 34 (преследване). Кои държави какво отхвърлят Голяма част от страните членки на Съвета на Европа са представили резерви само по един от посочените критерии, други са се възползвали от правото си да го направят по няколко или по всички (Словения се е възползвала и от петте точки по чл. 78, ал. 2). Армения, например, го е направила заради всички разпоредби, които могат да се приемат с резерви, с изключение на тези за юрисдикцията, когато престъпления се извършват на чужда територия. Само заради обезщетенията за лица, получили тежка телесна повреда или с усложнено здравословно състояние тази стъпка са предприели Андора, Грузия и Малта. Те си запазват правото да прилагат собствено законодателство, когато става въпрос за държавни помощи. Армения, Финландия, Латвия, Румъния, Словения и Швейцария си запазват правото да не прилагат чл. 55, ал. 1 по отн. на чл. 35 от Конвенцията - т. е. да гарантират, че разследването или наказателното преследване няма да могат да започват единствено при  от жертвата и могат да продължат дори при оттегляне на жалбата. Тази резерва е в сила, само когато става дума за \"незначителни престъпления\". Със задължения за   няма да се обвързват Кипър, Чехия, Германия, Франция, Германия, Малта, Монако, Румъния, Сърбия, Словения и Швейцария. Германия е \"особен случай\", доколкото отхвърля клаузите за статута на чужди граждани, пребиваващи в страната и станали жертви на престъпления по Конвенцията, и случаите, в които той може да бъде подновен. Причината е, че според съобщението, представено от германското външно министерство, условията, предвидени в Конвенцията, са двусмислени, а в някои случаи националното право е по-изчерпателно за нуждата да се прави разлика между подновяване на статут заради случаи, свързани със семейното право и по хуманитарни причини. Германия също така смята за достатъчно добри процедурите за подновяване на разрешителни за пребиваване, то е необходимо заради \"лична ситуация\" или нужда от сътрудничество с правосъдието. Изключение е и Испания, която смята за необходимо да уточни как би се прилагала Конвенцията към Гибралтар, ако Великобритания я ратифицира. Съседите на България  Румъния е приела с резерви по   на чл. 78, ал. 2 без този за давността, чийто период според конвенцията трябва да е \"достатъчен и съизмерим с тежестта на съответното престъпление, така че да позволи ефективното започване на производството, след като жертвата достигне пълнолетие.\" Сърбия си запазва правото да не прилага клаузите за  , и за задължението да отговаря за престъпления, когато те са извършени от лица с обичайно пребиваване на нейна територия и да се увери със законодателни и други мерки, че юрисдикцията ѝ не е подчинена на условието деянията да са \"криминализирани на мястото, където са извършени\" и да не зависи от условието да може да бъде започнато \"единствено след жалба от жертвата за престъплението или след известяване от страна на държавата, където е извършено.\" Тези резерви са представени, защото Наказателният кодекс на Сърбия все още не съответства на изискванията в конвенцията. Гърция, която е подписала текста, няма резерви към момента. Турция го е подписала и ратифицирала без резерви. Македония все още не го е подписала. Особеният случай Полша Въпреки бурята от български коментари, най-големият спор между страните по Конвенцията все още не е предизвикан от България, а от Полша. Варшава настоява, че клаузата за държавни помощи за жертви на престъпленията, описани в документа, може да се приложи само към \"жертви, които са граждани на Полша или на ЕС, съобразно процедура, за която националното право дава възможност\". Същностният проблем обаче дойде от декларация, подписана през лятото на 2015 г., с която Полша заяви, че ще прилага Конвенцията само  . Срещу тази декларация формално възразиха Холандия, Норвегия, Швеция, Финландия, Австрия и Швейцария. За тях декларацията от една страна би следвало да се счита за резерва, но от друга - не за типа резерва, който допуска конвенцията (\"единствено за ограничен и определен брой членове\", т.е. за двете алинеи от чл. 78). В повечето от възраженията на тези страни се казва, те   с целта и принципите на Конвенцията\" и възразяват срещу нея\". Те същевременно обявиха, че ще продължат двустранно да прилагат Конвенцията по отношение на Полша, независимо от възраженията си. Още във времето между ратификацията (април 2015 г.) и влизането в сила няколко месеца по-късно, когато във Варшава не беше на власт партията \"Право и справедливост\", църквата и други организации в страната, както и тогавашната опозиция, възразяваха срещу Конвенцията, иначе подписана още през декември 2012 г. По-късно кабинетът на ръководената от Ярослав Качински партия дори загатна, че страната може да се оттегли от международния договор, тъй като той не съответства на някои ценности и норми в страната. Но това не се случи, а с времето Полша даде заден ход по темата. Така България би могла да се ограничи в резервите си единствено до общо половин дузина члена, за които това е възможно според чл. 78 от Конвенцията. Дори и да посочи други - например  силно оспорваните от мнозина  термини като \"джендър\" и въпроси, свързани с образованието и промяна на националното законодателство - те ще бъдат тълкувани от другите участници в Конвенцията като несъвместими с нея и няма да бъдат зачетени като валидни, но членките на Съвета на Европа ще смятат България за страна по договора.", "date": "2018.01.30", "title": "Може ли България да приеме Истанбулската конвенция с резерви и \"текст по текст\""}
{"url": "https://www.dnevnik.bg/detski_dnevnik/2018/01/30/3120400_kogato_triangel_sreshtne_organ/", "text": "Любопитните истории на най-големия и най-малкия музикален инструмент във филхармоничния оркестър ще разкаже на младите почитатели на класическата музика концертът \"Приказка за триангел и концертен орган\". Той е четвъртият от от тазгодишния сезон на  поредицата \"Фортисимо Фамилия\" . На сцената в зала \"България\" на   ще излезе органистът Велин Илиев, а Павел Златаров ще дирижира оркестъра на Софийска филхармония. Приказната история този път е поверена на актьорите от Народния театър \"Иван Вазов\" Деян и Дарин Ангелови. И концерт за възрастни Програмата на поредицата включва и специален образователен концерт за възрастни \"Бетовен девета\" на  Диригент на Софийския филхармоничен оркестър отново ще бъде Максим Ешкенази, а Ана Пападопулу и Юлиан Вергов ще разкрият детайли от музиката на Бетовен. Билети могат да бъдат купени на касите на Софийска филхармония, както и онлайн от eventim, ticketsbg, epay. Очаквайте и играта на \"Детски Дневник\" и \"Фортисимо Фамилия\", която ще донесе на един късметлия безплатен семеен билет.", "date": "2018.01.30", "title": "Когато триангел срещне орган"}
{"url": "https://www.dnevnik.bg/sport/2018/01/30/3120824_izgubeni_v_prevoda_obedineniiat_koreiski_otbor_po/", "text": "Обединеният  хокеен отбор на Корея  е изправен пред неочаквани трудности по време на подготовката си за участието на олимпийските игри в Пьонгчанг. Оказа се, че хокейната терминология е доста различна в двете страни от Корейския полуостров. След като почти седем десетилетия Северна и Южна Корея бяха напълно разделени, а контактите между тях прекъснати, в някога общият им език има и доста разлики. Двете Кореи все още споделят една и съща система за писане, известна като Хангул – азбука, създадена през 15 век, за да замени китайските йероглифи. В двете страни обаче се появяват различни думи, когато те се развиват отделно една от друга. Освен това в капиталистическия юг са адаптирани доста от английските думи в спортната терминология. Пързалянето например се нарича сиу-ки-тин (от англ. Skating), a защитната техника от вратарите тий-пу-ш (T-push). В Северна Корея обаче тези думи не са известни, като там има съвсем различни. За да преодолеят проблемите с езика шефовете на хокея в Южна Корея са направили речници и са раздали на всяка една от участничките в обединения отбор. В него са включени дори и английските произношения на всички севернокорейски термини. Това е направено за улесенение на треньора Сара Мъри, която е канадка. Местните медии описват обстановката на първата съвместна тренировка като \"сериозна, но приятелска\" и допълват, че състезателките от Северна Корея са демонстрирали \"боен дух\". Обединеният хокеен отбор на Корея  предизвика много полемики  в последните седмици. Сформирането на тима стана факт след споразумението между двете страни и разрешението на Международния олимпийски комитет (МОК), както и съгласието Северна Корея да участва в Пьонгчанг. Това е първият път след 1991 г., в който двете страни имат общ отбор. Преди 27 години те спечелиха златен медал в тениса на маса на световното първенство в Япония. Хокейният отбор на Корея ще бъде сформиран от 23 южнокорейски и 12 севернокорейски състезателки. От тях само 22 ще бъдат записани в разширения състав за всеки мач, а според договорката най-малко три трябва да са севернокорейки. Освен хокеистките  Северна Корея ще изпрати  други 10 състезатели, които ще участват на Игрите.", "date": "2018.01.30", "title": "Изгубени в превода: обединеният корейски отбор по хокей среща неочаквани трудности"}
{"url": "https://www.dnevnik.bg/evropa/2018/01/30/3117301_nepoznata_teritoriia_-_kakvi_sa_scenariite_za_italiia/", "text": "Италия ще проведе избори на 4 март по нова сложна избирателна система, която е смесица между пропорционалното представителство и системата на простото мнозинство, пише \"Ройтерс\". За разлика от предишните избирателни системи, новият закон не дава никакво предимство на спечелилата първо място партия или коалиция. Социологическите агенции изчисляват, че победителят този път ще се нуждае от поне 40% от гласовете, а дори вероятно и от повече, за да управлява. От месеци нито една партия или коалиция не е получавала подкрепа от 40% в социологическите проучвания. Ето някои от възможните сценарии след вота. Правителството на президента Президентът Серджо Матарела е върховният арбитър в италианската политика и ще има централна роля, ако, както се очертава според проучванията, изборите завършат в задънена улица. Според единия от сценариите той ще се опита да постигне междупартийна сделка, за да създаде правителство с ясно определена политическа програма. Начело на един такъв кабинет би могъл да застане технократ. Голямата коалиция При този сценарий водещите дясноцентристка и лявоцентристка партии начело съответно с бившите премиери Силвио Берлускони и Матео Ренци, ще се съгласят да съставят нещо като голямата коалиция,  която се оформя в Германия . За момента и двете партии изключват подобен съюз, но те все пак успяха да управляват заедно, макар и за кратко, след завършилите с неокончателен резултат избори през 2013 г. Според последните социологически проучвания те няма да спечелят достатъчно места, за да управляват, което означава, че ще трябва да търсят подкрепа от други групи, усложнявайки коалиционните преговори. Победа на дясоцентристите Според скорошни проучвания дясноцентристкият блок на Берлускони печели около 37% от гласовете. Той казва, че се стреми към 45%, което би позволило на  съюза му  да управлява самостоятелно. Неговата партия \"Форца Италия\" (\"Напред, Италия!\") и антиимигрантската \"Северна лига\" на Матео Салвини са двете основни партии в съюза. Те се договориха, че който получи повече гласове, ще посочи бъдещия премиер. \"Форца Италия\" има пет пункта преднина пред Лигата в момента и Берлускони, който има забрана за заемане на публични длъжности заради присъда за данъчни измами, все още не е казал кого ще номинира да застане начело на евентуалното коалиционно правителство. Нови избори Ако не се състави работещо правителство след 4 март, някои политици допуснаха, че лявоцентристкото правителство на премиера Паоло Джентилони може да остане на власт, докато се проведат нови избори, както се случи в Испания между 2015 и 2016 г. Според някои анализатори партиите може да дадат на Джентилони ограничен мандат да пренапише избирателния закон отново, но постигането на консенсус по въпроса в близко време изглежда трудно. Пет звезди Популисткото движение \"Пет звезди\"  отстъпи от дългогодишната си съпротива  срещу сключването на съюзи с други партии и вероятно ще се превърне в най-голямата отделна партия в Италия. Проучванията дават на \"Пет звезди\" подкрепа от около 27%. Според партията това означава, че трябва първа да получи възможност да създаде правителство. \"Пет звезди\" намекна, че ще се опита да постигне сделка, базирана на отделни политики, вместо формална коалиция. Партията е открит враг на Берлускони и на Ренци, но някои анализатори са на мнение, че може да сформира коалиция или с Лигата на Салвини, или с лявата група \"Свободни и равни\". Не е ясно дали някоя от тези партии ще спечели достатъчно места, за да бъде работещ вариант.", "date": "2018.01.30", "title": "Непозната територия - какви са сценариите за Италия след изборите"}
{"url": "https://www.dnevnik.bg/zelen/2018/01/30/3120739_zashtitnici_na_jivotnite_shte_protestirat_sreshtu/", "text": "Протест срещу решението на общинските съветници от Разград да изпратят спасените лъвчета Тереза и Масуд в зоопарка в Пазарджик, организират днес фондациите \"Четири лапи\" и \"Дивите животни\". В 12 часа те ще се съберат пред сграда на Министерски съвет, за да поискат лъвчетата да бъдат преместени в спасителен център в Холандия, който разполага с условията и специалистите, които да се грижат за тях. Лъвчета се родиха през септември 2017 г.  в зоопарка в Разград, бяха стъпкани от по-едри животни в клетката. Тереза и Масуд бяха изведени от зоопарка и бяха спасени от природозащитници и доброволци.  Впоследствие на извънредна среща между  премиера Бойко Борисов , министъра на околната среда Нено Димов и председателя на сдружение \"Четири лапи\" Явор Гечев беше взето решение, че най-добрия вариант е лъвчетата да бъдат изпратени в спасителен център в Холандия,  а след това да бъдат изпратени в Република Южна Африка . В края на миналата седмица обаче общинските съветници в Разград взеха решение да изпратят лъвчетата в зоопарка в Пазарджик. Според \"Четири лапи\" и \"Дивите животни\"  изградените нови клетки в зоопарка не отговарят на нуждите на двете спасени лъвчета , чието състояние продължава да е нестабилно. Същевременно според тях в зоологическата градина няма опитни и обучени специалисти гледачи, а в града \"няма ветеринарни лекари и клиники, които имат достатъчен опит с диви животни.", "date": "2018.01.30", "title": "Защитници на животните ще протестират срещу изпращането на двете лъвчета в Пазарджик"}
{"url": "https://www.dnevnik.bg/sviat/2018/01/30/3120783_madrid_i_barselona_ochakvat_reshenieto_na_puchdemon/", "text": "Да опита да даде \"защита\" на Карлес Пучдемон и да се опълчи на Конституционния съд, да отложи днешното заседание на каталунския парламент за избор на премиер, да го започне и прекрати. Председателят на каталунския парламент Роже Торен има няколко варианта да действа днес, когато депутатите в Барселона трябва да изберат нов лидер на автономната област. Те обаче всички зависят от решението на бившия (и единствен кандидат за бъдещ) премиер Пучдемон дали ще опита да се върне в Испания за заседанието с риск да бъде арестуван. Конституционният съд в Мадрид  даде на бившия лидер  възможност да бъде избран от парламента, но настоя, че това може да стане само лично и само с позволението на върховния съд, който започна разследване срещу него. Ден преди заседанието на парламента Пучдемон изпрати до законодателния орган в Барселона искане председателят Торен да му предостави \"защита\" като депутат и кандидат-премиер. Според Пучдемон председателят трябва да \"вземе нужните мерки, за да защити правата и приоритетите на парламента и неговите членове,\" според \"Ла вангуардия\" и \"Ел паис\", които твърдят, че разполагат с копия на документа. В текста уволненият лидер припомня на Торен, че парламентът защитава правото му да присъства на дебатите и гласуванията в пленарната зала и би трябвало да му гарантира правото му на \"имунитет\", така че \"да не може да бъде задържан, ако не става дума за изключително престъпление.\" Пучдемон е разследван за бунт, подстрекателство към размирици и разхищение на държавни средства. Само няколко часа преди изпращането на документа трима от депутатите, които като бивши министри избягаха в Брюксел заедно с Пучдемон, се отказаха от депутатските си места в сегашния парламент. Целта беше да се осигури мнозинство на партиите, подкрепящи независимостта, като тримата отстъпят на следващите в листата си. Възможно завръщане Искането беше изпратено след изявление на един от адвокатите на Пучдемон, според когото не би имало смисъл бившият премиер да се обръща към Върховния съд с молба да му разреши да присъства на заседанието, макар такива да бяха първоначалните планове. Впоследствие обаче защитата му предложила да се откаже от идеята - заради молбата съдия Пабло Ярена би поискал той най-напред да мине през съдебната зала и това би могло да доведе до задържането му. Адвокатът не отхвърли възможността Пучдемон да се яви лично и да рискува да го арестуват, макар да настоя, че бившият премиер има имунитет като депутат. След тези коментари испанският вицепремиер  Сорая Саенс де Сантамария  - на която премиерът Мариано Рахой възложи прякото управление на Каталуня преди три месеца - припомни на Пучдемон, че ако действително се върне в Испания, трябва първо да отиде във Върховния съд. Ако няма как на утрешното заседание да бъде избран премиер, процедурата може да се повтори два дни по-късно, а впоследствие да започнат нови преговори за формиране на мнозинство, които да продължат два месеца.", "date": "2018.01.30", "title": "Мадрид и Барселона очакват решението на Пучдемон дали ще се върне, за да стане премиер"}
{"url": "https://www.dnevnik.bg/analizi/2018/01/30/3120572_kontroliraniiat_i_kupen_vot_i_zavladianata_durjava/", "text": "В тази книга се опитахме да разгледаме проблема за завладяната държава през различни призми и ъгли. От специфичния случай на Северозапада към националното равнище и от персоналните истории на широк кръг респонденти към серия от мащабни теренни изследвания. Много може да се спекулира с мащаба на контролирания и купен вот. Тук представяме доста данни, които, разбира се, не могат да обхванат всеки един аспект на проблема, но става ясно, че контролираното гласоподаване е инструмент за завладяване на държавните институции, който използва самата демократична процедура. Неформалните институции, неопатримониализмът, клиентелизмът и корупцията, които привидно изглеждат като отделни парадигми в социалната диагностика на съвременното българско общество, помагат в своята интегрална цялост да разберем проблемите и процесите, протичащи в него. Като прибавим към това и нехомогенното в културно, етническо и социално отношение общество, картината става още по-пъстра. В последните вече приблизително 30 години българският социум и държавно ръководство доказва, че не може да интегрира, а напротив дезинтегрира маргинализираните общности, хвърляйки ги в ръцете на местни неформални лидери и феодали. Разбира се, голяма роля в този процес имат и самите общности, които при сблъсъка с различни културни норми, предпочитат да се самоизолират, отколкото да търсят смисъл в някакво общо съществуване. Това, в съчетание с демографските и емиграционни процеси, засилва относителното присъствие на клиентелистките културни норми в цялостния обществен микс, което прави цивилизационното решение още по-трудно постижимо, а то е много трудно само по себе си. Заблудата, че с нормативни мерки и институционален инженеринг ще се оправят нещата, вече е ясна за все по-широк кръг експерти, политици и анализатори както в България, така и в страните, с които развиваме тесни партньорски взаимоотношения. Индикативно за високата рисковост на тази политическа среда е ниското ниво на преки чуждестранни инвестиции и слабото реинвестиране в съществуващите бизнеси с външно участие на фона на уникално ниска данъчна тежест. Независимо от позитивните послания на външнополитическо ниво, страната е отбягвана дестинации за инвестиции и за това не е виновно нито международното положение, нито пък случайността. Вината не може да бъде хвърляна и единствено върху политическия и икономическия елит. Проблемът засяга всеки един член на това общество. Промяната не може да дойде от Брюксел или Вашингтон, а от всеки отделен гражданин, който е готов да жертва собствения си комфорт, за да участва в изграждането на ефективна и прозрачна система от правила, спазването на които би довело до по-добро развитие за всички. Без да хиперболизираме ролята на гражданските протести от последните няколко години, те са индикативни за наченките на имунен социален отговор срещу корупцията и клиентелизма като жизнени системи на българското общество. Самите те дори се възприемат като вирус, който ще се разпространи на широко и дълбоко в публичните институции и ще започне да генерира опити за промяна, които в тяхната мрежова цялост да доведат до постепенното откопчване на държавата от контрола на организираните клиентелни мрежи. Тези граждански системи интуитивно се насочват към промяна в избирателната система съзнавайки, че именно изборите и контролирането на гласоподаването в тях, са чукът и ръженът в ръцете на задкулисието, използвани за изковаването на оковите на поробената държава. Протестите, инициативните комитети, активистките ядра в социалните мрежи и референдумите в последните 4 години неслучайно бият в една и съща цел – електоралната реформа. Проблемът е, че се подхожда отново нормативно. Несъществуваща социална реалност не може да се създава с нормативни регулации. По тази причина не исканията или дори действията на тези граждански мрежи са истински важни, а самото им съществуване, което променя стереотипи и манталитети на общностно, групово и индивидуално ниво. Затова те трябва да бъдат предпазени от грешката да играят вабанк за мажоритарната система и дистанционното гласуване. Тези, които дирижират играта по настоящите правила, не само ще се адаптират към новите, но ще имат решаваща роля в самото им създаване. Това е съзнателно търсен ефект, не само защото ще им гарантира непрекъснатост в достъпа до преразпределението на ресурси, а защото провалът на мажоритарната система и дистанционното гласуване ще обезкуражи гражданските мрежи, изградени около тези искания и ще ги разпокъса. Така би могъл да бъде убит импулсът за социална промяна. Тук разбира се не настояваме, че пазарната икономика и представителната демокрация са единствените форми на устойчиво развитие. Светът, особено около нас, изобилства от примери за точно обратното. България обаче е направила, за добро или лошо, своя цивилизационен избор и отстъпленията от него, нарушават достойнство, което не принадлежи на днешните поколения, а на тези преди тях. Затова не може да се подхожда лековато по този, изключително важен въпрос. Истинската борба с клиентелната държава и контролирания вот може да се води само чрез широко обхватна социална промяна, а не чрез наказателна политика. В теоретично отношение, тази книга има приносен характер към концептуализирането на проблема за \"завладяната държава.\" Съществуващата литература приема, че не съществува емпиричен пример за напълно завладяна държава, защото тя представлява комплекс от сложни взаимоотношения и конвергенции между много индивиди и по-малки организации с различни функционални роли. Това прави почти невъзможно завладяването и реконфигурирането на всички държавни функции от една обособена група (Garay-Salamanca et al. 2010). Разглеждана в институционален, времеви и пространствен контекст, социалната ситуация, в която се развива завладяването на държавата, предопределя неговия мрежов характер. Иновационното ни предложение в тази книга е въвеждането на понятието \"конкурентно мрежово завладяване на държавата (competitive network state capture)\". То се базира на емпиричната ситуация в българския случай. Тук не става дума единствено за политическите партии и техните \"обръчи от фирми\", а за целия комплекс от корупционни и клиентелни отношения, които по-широки мрежи развиват, за да получат контрол върху преразпределението на ресурсите. Тези мрежи не са част от някаква архи-мрежа (олигархия), а са конкуренти, които си взаимодействат, взаимно се ограничават и в различни етапи имат различна относителна тежест. Конкуренцията между престъпните мрежи се разгръща на много равнища, но най-важните са а) овладяването на законодателния процес, изпълнителната власт и администрацията чрез контролиране на гласоподаването в степен, която ресурсите на мрежата позволяват и б) овладяването на съдебната система чрез назначения на \"свои хора\", подкупничество и търговия с влияние, и използването и в съревнованието с останалите конкуриращи престъпни мрежи. В първия случай, демонстрираме как демократичните процедури се изкривяват и използват за, по-същество, противообществени действия. И двата случая системата на мрежова конкуренция използва инфраструктурата на корупцията, организираната престъпност и на цели криминализирани общности, в рамките на криминални пазари и клиентелни отношения. От чисто политологична гледна точка, приносът на това изследване е в дезагрегирания анализ на българското общество по отношение на изборния процес. Тук показваме, че съвкупността от хората, притежаващи българско гражданство, е значително нехомогенна по отношение на политическата култура и определяното от нея отношение към държавата и публичните регулации. Правното равнопоставяне на българските граждани в юридическия смисъл на думата, не означава наличие на равнозначна интерпретация на правото на глас на общностно и индивидуално ниво. За едни това право е основен инструмент за гражданско и политическо участие във формирането на механизмите за национално развитие, за други то представлява стока, която може да се размени за облаги или да се предостави в услуга на някого. Дълбочинните интервюта, които представихме във втора и трета глава, нагледно показват тази картина. Върху типологичния пример на Северозападна България показахме сложното взаимодействие между националните политически елити, местните политически, административни и бизнес елити и неформалните общностни лидери в условията на социална ситуация, изградена върху домодерни клиентелистки и патримониални обществени отношения. Серията от национално представителни емпирични проучвания помага да определим мащаба на това явление и интензитета на различните му проявни форми. Данните показват, че основните политически партии на национално ниво и определящите местни партии на локално ниво в някои общини не само не се борят за ограничаване на контролираното гласоподаване, както завяват официално, а напълно съзнателно, организирано и в сътрудничество с криминални, неформални и полулегални агенти, разгръщат мащабни схеми за овладяването на политическата власт. Това ни дава основание да твърдим, че контролираният и купен вот са основният инструмент за завладяване на държавата, именно от организирани престъпни мрежи. Това не означава, че омаловажаваме значението на корупцията, подкупничеството, търговията с влияние и злоупотребата със служебно положение, не само за лична облага, но и за изгодата на мрежите (или нейни отделни членове), в които индивидуалните агенти участват. Тази система се развива зад паравана на демократичния политически процес и междупартийната конкуренция в нейния политологически смисъл. Ето защо, настоящото изследване допринася и към литературата върху \"фасадната демокрация\", като показва, че не само корупцията, а самата обществена структура е факторът за подмяната на смисъла на демократичните процедури. Тази паралелна система на социална регулация в българската политическа полемика е известна като \"задкулисието\", а в полемиката на Европейската комисия като \"незадоволителни резултати в борбата с корупцията и организираната престъпност.\" И в двата случая става дума за формално присъствие, но реално отсъствие на върховенство на правото, ефективни пазарни отношения и междупартийна конкуренция, които са фундаментът на представителната демокрация. Без реален фундамент, всяка конструкция би била само холограма. Част от обвиненията на публични анализатори, че демокрацията и преходът \"ни докараха то тоя хал\" на бедност, беззаконие и дълбоки социални разслоения, биха имали смисъл, само ако в страната беше установена функционално ефективна представителна демокрация. Нейната холограма не е причината, а е един от реквизитите на ирационалната и клиентелна българска политическа система, която възпрепятства рационализацията на обществените отношения не само след промените, но и преди тях. Социалните и културни фактори, които компрометират демократичния режим, компрометират и социалистическия, и монархическия преди него. По тази причина говорим не за политически, а за цивилизационен процес. В приложно-политически план изследването емпирично показва, че създаването на специализирани институции за борба с корупцията и престъпността, въвеждането на специално законодателство в тази посока и усложняването на изборния процес с неговата кодификация не могат да постигнат официално поставените си цели, а само да се превърнат в инструмент за задълбочаване на проникването в публичните институции. Това наблюдение поставя на изпитание съдържателността на демократизационните и евроинтеграционни обяснения на обществената реалност в България. Накрая, мрежовият отговор на мрежовия проблем, който регистрираме в четвъртата част на това изследване има потенциала да се превърне в решение, макар все още да е далеч от това. Даването на съдържателно решение на изследователския проблем, прави тази книга различна от преобладаващите опити за социална диагностика, които регистрират факти, но песимистично завършват с обречеността на социално-културната ситуация или пък предлагат чисто правни и институционални решения, които не биха имали ефект, дори ако бяха пълноценно приложени.", "date": "2018.01.30", "title": "Контролираният и купен вот и завладяната държава (откъс от новата книга Стойчо Стойчев)"}
{"url": "https://www.dnevnik.bg/zelen/2018/01/30/3120843_sled_signali_za_mrusen_vuzduh_zapochva_izvunredna/", "text": "Регионалната инспекция по околната среда и водите ще започне извънредна проверка на комплексното разрешително на \"Лукойл Нефтохим Бургас\", съобщи БТА като се позова на съобщение от общината. Причината са десетки сигнали за остра и задушлива миризма в различните комплекси на града през последните дни. Екоинспекцията трябва да установи дали е нарушена клаузата, според която при определени метеорологични условия и инверсия на въздуха предприятието трябва временно да ограничава производствения капацитет на инсталациите си, за да не се допуска завишени нива на миризми, независимо дали има превишение на допустимите по норма параметри за чистотата на въздуха. На срещата Николов е настоял още от днес работата по изчистването и преработката на старите екощети, които са на три работни площадки - Росенец, до \"Меден рудник\" и на територия на предприятието. \"Разрешението за технологията по изгребването е дадено през 2002 г. и според нас трябва да се търси съвременна технология, която да намали изпускането във въздуха на остри и задушливи миризми на въглеводороди\", е пояснил кметът на Бургас. Той ще иска съдействие от Министерството на околната среда и водите, което е издало разрешението и одобрило технологията и след като специалистите препоръчат ново технологично решение за рекултивация, работата по преработката в тези басейни трябва да продължи, тъй като това е необходимо за подобряване на екологичните условия в Бургас. Кметът на Бургас ще изпрати и писма до ръководствата както на \"Лукойл\", така и на \"Кроношпан\" с искане двете предприятия да купят със свои средства ново оборудване - газ-анализаторни станции, които да бъдат монтирани в комплекс \"Славейков\" и да извършват 24-часов мониторинг на показателите на въздуха, а резултатите от замерването да се излъчват онлайн на сайта на екоинспекцията и община Бургас. Комплексното разрешително на \"Кроношпан\" ще бъде променено като изискване към предприятието ще бъде да извършва 24-часов мониторинг на емисиите във въздуха.", "date": "2018.01.30", "title": "След сигнали за мръсен въздух започва извънредна проверка в \"Лукойл Нефтохим\""}
{"url": "https://www.dnevnik.bg/bulgaria/2018/01/30/3120761_kutiia_s_tradicii_oranjeriia_i_prosveta_se/", "text": " За седма поредна година Българският център за нестопанско право (БЦНП) ще избере неправителствени организации с добри бизнес идеи, които да подкрепи с програмата си  \"Предприемачество за нестопански организации\" . Вече са известни осемте финалисти, от които специално жури ще отличи пет. Те ще си поделят наградния фонд от   за стартиране на стопанската си дейност, с която да си осигурят устойчиви доходи и да разширят обхвата на благотворителните си каузи. Сред финалистите тази година има много идеи, свързани с образованието и детското развитие, но също и с опазването на природата и културното наследство, и за осигуряване на заетост за хора със затруднения. В седмото издание на програмата на БЦНП са се включили общо 25 организации, които са преминали обучение и консултиране в Центъра през есента на 2017 г. От тях 16 са разработили свои бизнес планове и 8 са избрани за финала. Финалистите за деца от 1 до 5 клас, с фокус върху ключови умения , коeто да дава възможност на млади артисти да стартират кариера и да продуцират своята авторска музика, а на по-напредналите – да получат качествен запис, миксинг и мастериране на своята музика, в оптимална среда за творчество.    - разработване на продукт - кутия-подарък с продукти от малки ферми в Западна Стара планина, като представителен подарък, който \"разказва\" чрез храната за съхранените традиции и българската природа. , както и за работа с други безплатни онлайн инструменти за образование, развитие на дигитални умения и управление на класната стая с помощта на технологиите.  в цялостен етнографски комплекс   – компас за родители в света на детските книги, онлайн платформа за лесно откриване на подходящи детски книги за възраст 0-16 г., препоръчвани според индивидуалните интереси на читателите.  ще предлага услуги през индивидуални програми и подходи, като в студиото ще работят добре обучени масажисти със зрителни увреждания в екипи със зрящи масажист-ментори   , която ще осигурява подходящи условия на труд за хората с интелектуални затруднения при производството и отглеждането на цветен разсад. Кога и къде  Петимата победители ще бъдат обявени на церемония този петък в столичния \"Сердика център\". Те ще бъдат избрани от 7-членно жури с представители от бизнеса, потенциални инвеститори и медии. Както и миналата година  в рамките на два дни около финала, БЦНП организира и   със стоки и услуги на различни социални предприятия, които са участвали в предишни издания на програмата. Базарът ще работи на   (петък и събота) в търговския център на бул. Ситняково, № 48 и ще е разположен при Голямата ротонда на ниво -1. Всички желаещи са поканени както да разгледат и да си купят от продуктите с благотворителна цел, така и да се включат заедно с децата си в работилниците и игрите, предвидени в програмата през двата дни (подробности в  страницата на събитието във \"Фейсбук\" ).", "date": "2018.01.30", "title": "Кутия с традиции, оранжерия и просвета се надпреварват в конкурс за социално предприемачество"}
{"url": "https://www.dnevnik.bg/bulgaria/2018/01/30/3119566_bulgarski_injeneri_razrabotvat_i_testvat_umna_maska/", "text": "Проблемът с  мръсния въздух в София  се задълбочава. Покрай масовото притеснение и недоволство някои виждат необходимост и възможност за създаване на ценен продукт - маска, която да помага за пречистването на въздуха, който достига до организма. Специалистите смятат, че има  полза от носенето на специални маски . Специфичното при тях е, че са със сменяеми филтри с динамичен активен въглен. Български инженери  разработват подобна маска , като целта им е тя да бъде практична за носене във всекидневието. Особеното за нея е, че е \"умна\", тъй като е свързана с приложение. Проектът за маската започва преди половин година и в момента е в етап на ранно проектиране. Българският екип начело с Петър Живков е направил задълбочен анализ на петте \"най-ефективни и най-добре изглеждащи маски на пазара\". Създателите се опитват в най-кратки срокове да получат обратна връзка за продукта, за да започне процесът на техническо разработване. Тестовете са в ход от 25 януари и ще продължат до сряда. Идеята е екипът да получи обратна връзка, за да прецени кои елементи да премахне или доразвие преди продуктът да бъде пуснат за масово производство. Близо 300 души са изявили желание да изпробват маската. Бюджетът на екипа обаче е позволил осигуряването на десет прототипа за използване. Живков обясни пред \"Дневник\", че много от хората са изявили желание да се включат заради проблема с мръсния въздух, а други са откликнали заради това, че проектът е български.  По-ефективна и по-красива Целта на създателите е маската да има по-голяма лекота, комфорт и ефективност при пречистването на въздуха. Идеята им е да се създаде дълготраен продукт, който \"да се използва с години\". Маската има висок клас биоразградими филтри, които пречистват до 99% ФПЧ 2.5 (най-вредните за човека, които попадат в кръвта) и други по-едри частици, обясни Живков. Тя използва вентилатори за по-лесно дишане и е свързана с мобилно приложение. То информира потребителя при нужда от смяна на филтрите и кога се очакват високи нива на ФПЧ.  Живков казва, че проблемът при маските на пазара, е, че те не прилепват достатъчно добре към лицето. \"Колкото и да е ефективен филтърът, ако не прилепва добре, се губи смисълът. Нашата маска е под формата на джоб, който прилепва към лицето\", заяви той пред \"Дневник\". Другият търсен плюс на маската е възможността за свободно общуване при носенето ѝ. Инвестицията Екипът е спечелил финансиране от 50 хил. евро от европейския фонд \"Хоризонт 2020\". То е по проектa Wear Sustain, който подпомага изобретяването на умни преносими устройства. Местен партньор е софийската работилница за иновации Smart Fab Lab. В проекта вече са вложени 25 хиляди евро, а ако предварителният план бъде изпълнен до април, ще бъдат получени и останалите средства. До момента Живков и екипът му не са похарчили никакви пари за маркетинг. Те са рекламирали продукта си в предварително подбрани групи във \"Фейсбук\", насочени към активно спортуващи. По думите му в началото на тестовете маската е срещнала одобрение от спортистите любители като колоездачи и бегачи, както и от хора с леки дихателни проблеми. Обратната връзка е дала насоки и за промени във визията на продукта. Живков смята, че е твърде рано, за да се каже каква ще е цената на маската. Според него тя  като 50 евро е цената, към която се стреми екипът му. Сумата търпи промяна заради допълнителни елементи около дизайна и изработването на мобилно приложение. Маската  , а в средата на годината ще има онлайн кампания, с която да се съберат допълнителни средства. \"Проектът е сезонен. Мине ли май и юни, хората не мислят за маски и мръсен въздух, а за плаж и море\", каза Живков.", "date": "2018.01.30", "title": "Български инженери разработват и тестват \"умна\" маска срещу мръсния въздух"}
{"url": "https://www.dnevnik.bg/kultura/2018/01/30/3120666_v_kafeneto_na_ekzistencialistite_otkus/", "text": "Париж, 1933 г. Трима млади философи седят в бар \"Бек-дьо-Газ\" на улица \"Монпарнас\" в Париж, обсъждат последните клюки и посръбват от специалитета на заведението – кайсиевите коктейли. Това са Жан-Пол Сартър, Симон дьо Бовоар и дългогодишният приятел на Сартър – философът Реймон Арон, който тъкмо ги запознава с концептуална рамка на нова наука, наречена феноменология. Ако беше феноменолог, казва той на Сартър, би могъл да философстваш за всичко, дори и за кайсиевите коктейли. Тази идея толкова поразява Сартър, че той я интегрира в собствения си хуманистичен подход, чиито основни теми са свободата, личният избор и политическата ангажираност. Това ново философско движение ще се промъкне в джаз клубовете и кафенетата на Левия бряг, преди да намери своя път в света под името екзистенциализъм. Според някои изследователи екзистенциализмът е не толкова философия, колкото нагласа на духа и начин на живот. Увлекателният разказ за раждането и развитието на екзистенциализма и феноменологията съчетава биографичната и философската линии с погледа на авторката Сара Бейкуел, която открива идеите на екзистенциализма като ученичка, впоследствие, под влияние на Сартър, учи философия в Есекския университет, за да се върне след десетилетия с нов прочит към старите си фаворити. *** Книгата запознава с живота на Жан-Пол Сартър, Симон дьо Бовоар, Албер Камю, Мартин Хайдегер, Едмунд Хусерл, Карл Ясперс, Морис Мерло-Понти и други. С техните противоборства, любовни афери, съперничества и партньорства. \"Ню Йорк Таймс\" нарежда \"В кафенето на екзистенциалистите\" сред 10-те най-добри книги за 2016 г.. Преведена е на повече от 20 езика, а от есента на 2017 г. - и на български език.  В която екзистенциалистите се изпокарват заради бъдещето В своя лекция, изнесена през 1951 г., Мерло-Понти споделя наблюдението, че двайсети век е дал на хората много повече поводи от всяка друга епоха да си припомнят колко \"случайно\" е тяхното съществуване, в каква степен са захвърлени на милостта на историческите събития и други промени извън тяхната власт. Това усещане продължавало да тлее дълго след края на войната. След пускането на атомните бомби над Хирошима и Нагасаки мнозина се опасявали, че ще последва Трета световна война, този път между Съветския съюз и Съединените щати. Военновременният пакт между двете суперсили се разпаднал почти мигновено и сега двата колоса си мятали кръвнишки погледи от двата края на омаломощената, разорена и самоизяждаща се от съмнения Западна Европа. Избухването на една нова война можело да доведе до гибелта на човешката цивилизация и дори на живота на планетата. Съединените щати първи създали атомна бомба, но било публична тайна, че съветските инженери и шпиони не стоят със скръстени ръце, а не след дълго обществеността осъзнала мащабите на угрозата от радиационното замърсяване и опустошението на околната среда в резултат от ядрените взривове. В отговор на унищожението на Хирошима Сартър написал, че сега, когато човечеството е овладяло силата да се самозаличи от лицето на земята, то трябва всеки божи ден да преподновява решението си дали да живее. В своя статия Камю също заявявал, че човекът като вид е изправен пред задачата да избира между колективното самоубийство и по-интелигентните приложения на технологиите – \"между ада и разума\". Ала след 1945 г. като че не можело да се има вяра в способността на човечеството да взема правилни решения. След Хирошима и Нагасаки всеки нов ядрен опит нагнетявал допълнително страховете. Бовоар си спомня как след изпитанията на още по-мощна атомна бомба от страна на САЩ през юли 1946 г. чула водещият по радиото да съобщава, че експериментът е задействал верижна реакция, предизвикваща разпад на самата материя, която в момента бавно се разпространявала по цялата планета, подобно на вълна. В рамките на часове всичко на Земята щяло да изчезне. И това ако не е нищо, зейнало в самото сърце на битието! По-късно през същата година плъзнали слухове, че Съветският съюз подготвя свои агенти да подхвърлят из важни градове в САЩ куфари с радиоактивен прах, самозадействащи се с часовников механизъм, които щели да предизвикат гибелта на милиони. През 1956 г. Сартър осмял тази история в пиесата си \"Некрасов\", но по времето, за което става дума, малцина знаели в какво да вярват. Повече от всичко хората се плашели от факта, че радиоактивните частици не само били невидими, но и било толкова лесно да се използват за пагубни цели; цялата мощ на вселената се побирала в няколко куфара. Докато едни се боели от близостта на Края, други хранели също тъй жарки надежди за ново начало. Или както е казал Хьолдерлин: \"но дето е опасността, расте / спасението също.\" Може би, разсъждавали част от хората, катастрофата, предизвикана от войната, нямало да доведе до всеобща гибел, а до коренна транс­формация, която завинаги да сложи край на конфликтите и останалите злини. Популярно идеалистично желание било създаването на ефективно световно правителство, което да разрешава военните спорове, да привежда в сила международни споразумения и да осуетява войните. Един от хората, които споделяли тази мечта, бил Камю. Според него непосредственият урок от Хирошима бил, че е нужно да се създаде \"истинско международно общество, в което великите сили ще се ползват със същите права като по-малките народи, а подобно унищожително оръжие ще се контролира не от апетитите и доктрините на отделни държави, а от интелекта\". Донякъде Обединените нации изпълнили тези цели, но дейността на организацията не успяла да се разгърне на широк фронт, каквито били надеждите. Други виждали пътя на Европа в следването на американския модел. В резултат от войната Америка натрупала огромен капитал от признателност и доброжелателство, който успяла да консолидира със задействането на плана \"Маршал\", довел до изливането на милиарди долари в разорените европейски страни. Целта му била както ускоряване на възстановяването на пострадалите държави, така и овладяване на комунизма в рамките на тази част от Централна Европа, която Съветският съюз вече бил стегнал в менгемето на мечешката си прегръдка. САЩ предложили финансова помощ дори на СССР и на страните в неговата сфера на влияние, но ръководната върхушка в Москва се погрижила всички те да дадат отказ. За някои хора в Западна Европа приемането на американските долари било унизително, но нямало как да не признаят, че средствата са повече от нужни. Наред с привържениците на интернационализма и проамерикански настроените кръгове в следвоенна Европа се появила и трета групировка, която възлагала надеждите си на Съветския съюз. В крайна сметка, това била единствената голяма държава в целия свят, където в действителност се правел опит за осъществяване на великия комунистически идеал – мечтата, един ден (в някакъв далечен-далечен момент, след като се свърши мръсната работа) завинаги да бъде сложен край на бедността, глада, неравенството, войните, експлоатацията, фашизма и всяка друга неправда единствено със средствата на разумното управление. Това бил най-амбициозният проект за подобряване на ситуацията на човечеството, предприеман някога. Ако сега се провалял, можело да не последва втори, така че си струвало да бъде бранен на всяка цена.Събитията, за които става дума, са се случили преди едва седем десетилетия – един не много дълъг човешки живот – но вече ни е трудно да вникнем достатъчно добре в логиката на онази епоха, за да проумеем как този идеал е спечелил симпатиите на толкова много интелигентни, ерудирани люде на Запад. В днешно време общоприетата мъдрост е наложила мнението, че комунизмът не е осъществим в нито един възможен свят и следователно онези, които не са прозрели безплодността му от самото начало, са били наивници. И все пак, в очите на хората, преживели изпитанията на трийсетте години и Втората световна война, комунизмът може би е изглеждал идея, в която си е струвало да се вярва въпреки общопризнатата ѝ неосъществимост. Възприемали го не като сън, от който човек се буди със смътното чувство, че му се е присънило нещо изумително, но невероятно. Напротив, смятали постигането му за реална цел, па макар пътят до нея да бил дълъг и труден и осеян с множество клопки. А тези капани се забелязвали с просто око. На списъка с прекрасни далечни комунистически цели можел да се противопостави не по-кратък списък от зловещи реалности – трудови лагери, терор, несправедливи присъди и затвор, убийства, глад, недоимък и отнемане на личната свобода. Първият голям потрес дошъл през трийсетте години с достигналите от Москва вести за показни съдебни процеси над изпаднали в немилост партийни функционери, които \"признавали\" за саботажи и заговорнически действия, преди да бъдат изпратени на смърт. През 1946 г. от изток изтекла още информация. Част от нея станала достояние чрез книгата на невъзвращенеца Виктор Кравченко \"Аз избрах свободата\". Когато през 1947 г. била преведена на френски, ползващото се с комунистическа подкрепа списание \"Ле летр франсез\" я изобличило като фалшификация на американското правителство. Адвокатите на Кравченко подали иск срещу изданието. На делото, състояло се в Париж в началото на 1949 г., защитата призовала свидетели, чиято роля била да възвеличаят живота в Съветския съюз и да дискредитират автора. Технически погледнато, Кравченко спечелил, но присъденото обезщетение било в размер на един франк. На следващата година друг писател повдигнал обвинения срещу \"Ле летр франсез\" – оцелелият от Бухенвалд Давид Русе, който бил атакуван от списанието, след като призовал за разследване на съветските лагери. Русе спечелил делото. И двата казуса били много оспорвани, но изиграли важна роля за привличане на общественото внимание в Европа към факта, че Съветският съюз далеч не бил работническият земен рай, за какъвто се представял – или поне не още. Дори след тези разкрития мнозина продължавали да отстояват мнението, че комунизмът е за предпочитане пред ултракапиталистическия модел на Съединените щати. Америка поизгубила високите си морални позиции, след като безумният страх тласнал правителството към предприемане на крути мерки срещу всяка организация с дори бегло левичарски уклон, кактo и към следене и тормоз на собствените си граждани. Всеки, заподозрян, че е \"червен\", бил застрашен от уволнение, вписване в черните списъци и отказ да му бъде издаден задграничен паспорт. През 1951 г. наивните Етел и Джулиъс Розенберг били осъдени на смърт за шпионаж и предаване на технологични тайни, свързани с американската ядрена програма, на руснаците. Екзекуцията им през 1953 г. потресла мнозина както във, така и извън страната. Сартър избухнал с гневна статия на страниците на вестник \"Либерасион\". Приблизително по същото време в кореспонденцията си с Ясперс Хана Арент споделила опасенията си, че подобни произшествия вещаят национална катастрофа, съпоставима с претърпяната от Германия. \"Америка е завладяна от невъобразима глупост. Боим се, защото това ни е добре познато.\"", "date": "2018.01.30", "title": "\"В кафенето на екзистенциалистите\" (откъс)"}
{"url": "https://www.dnevnik.bg/bulgaria/2018/01/30/3120845_godishnata_izdrujka_na_dete_v_socialen_dom_e_edva/", "text": "Единният разходен стандарт за 1 дете в социален дом е 11 580 лв. годишно. В сумата влиза заплатата на персонала, храната и всички останали разходи. Това съобщи пред Би Ти Ви социалният министър Бисер Петков, поканен да коментира случая на насилие в центъра за настаняване на деца от резидентен тип \"Хризантема\" в Габрово. Ниското заплащане в домовете е един от проблемите, посочи той. През тази година започва планирано обучение на всички 6000 души, заети с предоставяне на услуги за деца и възрастни, съобщи Петков. Разработва се и промяна в методиката, разработват се и нови стандарти за социалните услуги. Случаят в дома \"Хризантема\" е неприемлив и неприятен, но не е показателен за 282-та центъра за настаняване от резидентен тип, в който са настанени над 3000 деца, каза министърът и увери, че над 5000 работещи в тези центрове влагат душа и сърце в работата си.", "date": "2018.01.30", "title": "Годишната издръжка на дете в социален дом е едва 11580 лв."}
{"url": "https://www.dnevnik.bg/sviat/2018/01/30/3120597_kitai_udarno_investira_v_razvivashti_se_strani_i/", "text": "Китай инвестира активно в развиващите се страни, без да обръща внимание на екологичните стандарти и положението с правата на човека. Това буди тревога у неправителствени организации. Устремът на Китай да инвестира в развитието на бедни страни удря по правозащитните асоциации, екологичните групи и други неправителствени организации, за които е по-трудно да играят традиционната си роля, изразяваща се в контрол върху необузданото развитие, коментират адвокати. Китай лансира един от най-големите планове за развитие в чужбина след американския \"План Маршал\" след Втората световна война, с над 100 милиарда долара инвестиции чрез проектта си \"Един пояс, един път\" за изграждане на пътища, железопътни линии, пристанища и друга инфраструктура, свързваща Азия, Европа и Африка. За разлика от кредиторите, подкрепяни от Запада, които често обвързват финансирането на развитието със социални и екологични условия и позволяват все повече да се чува гласът на неправителствените организации, поддържаните от Китай заемодатели възприемат подход, при който се набляга повече на ненамесата във вътрешните работи на съответната страна, според бизнес лидери и кредитори, интервюирани на Световния икономически форум в Давос. \"Ситуацията с Китай сега очевидно трябва да бъде наблюдавана\", заяви Дженифър Морган, изпълнителен директор на Greenpeace International. \"Какви са стандартите, които задават те с отпусканите от тях кредити или финансиране в целия свят?\" Кенет Рот, изпълнителният директор на Human Rights Watch, определи китайския подход като аморален и заяви, че той е смекчил икономическия натиск, който страните са усещали, когато помощта или инвестициите са били \"по-силно обвързани със спазването на правата на човека\". Институциите, подкрепяни от Китай, възприемат различен подход от Световната банка (СБ) и други кредитори, поддържани от Запада, които подпомагат развитието. Например, СБ е твърдо против новите топлоелектрически централи поради екологични съображения, но новата китайска Азиатска банка за инфраструктурни инвестиции (АБИИ), която помага за финансирането на плана \"Един пояс, един път\", не е толкова строга. Вицепрезидентът на АБИИ за политиката и стратегията Йоахим фон Амсберг каза за \"Ройтерс\" в Давос, че подкрепяният от Китай заемодател иска да насърчи прехода към възобновяеми източници на енергия, но не и да \"сложи на предната врата знака \"Въглища не\". \"Ние не разглеждаме всеки проект като лост за по-общи политически промени в нашите страни членки\", обясни той. \"Това допълнение е добре дошло в света на финансирането на развитието, тъй като според мен избягва риска от прекалено амбициозни цели, от опит да се направи прекалено много с индивидуални инвестиционни проекти\".За сметка на това финансирането чрез институции като СБ отдавна е използвано от богатите страни като начин за оказване на натиск върху държавите, които взимат заеми, за да подобрят социалното положение. Като част от тази тактика, неправителствените организации играят ролята на контрольори, помагайки за промяната на курса по въпроси като построяването ноа язовири и говоренето на висок глас за правата на човека. Адвокати заявиха, че насрещните ветрове са се усилили на фона на надигащия се популизъм и на възприемането от Съединените щати на президента Доналд Тръмп на един по-мълчалив подход по теми като правата на човека и на обръщането на американската политика по проблеми като промените в климата. \"Дали съм обезпокоена за свиващото се пространство за гражданското общество и че то няма толкова силен глас в правителствата на различни страни в целия свят? Абсолютно!\", каза Дженифър Морган. Без допълнителни условия Йоахим фон Амсберг, който е работил около 25 години в СБ преди да се присъедини към АБИИ през 2016 година, заяви, че тази кредитна институция, с 84 страни членки, се придържа към високи стандарти в областта на екологията, социалното развитие и нормите за управление, и отрече тя да е отслабила гражданското общество. В отговор на въпрос на \"Ройтерс\" говорителката на китайското министерство на външните работи Хуа Чунин каза на брифинг в Пекин: \"Китайското правителство винаги е искало от компаниите, които ще извършват операции в съответните страни, да действат в правна рамка в съответствие със законите и правилата и да изпълняват своите отговорности към обществото.\" Някои държави приветстват помощ без по-широк дневен ред. Бангладеш, например, сключи с Китай сделки за милиарди долари под формата на кредити за различни проекти, когато президентът Си Цзинпин дойде на посещение в края на 2016 година. \"Всеки би предпочел китайски инвестиции, ако алтернативата е Световната банка\", каза Мошиур Рахман, икономически съветник на бангладешкия премиер, в интервю, което даде за \"Ройтерс\" в столицата Дака този месец. \"За разлика от западните инвеститори те не са обезпокоени от това колко хора сте хвърлили в затвора\", отбеляза той. Обща основа Някои неправителствени организации търсят обща основа, за да намерят въпроси, по които могат да работят. Фондацията на Бил и Мелинда Гейтс работи с Китай по проекти от повече от едно десетилетие и черпи от китайците опит в области като земеделието в други части на Азия и в Африка, каза Марк Сузман, който отговаря за стратегията на тази благотворителна асоциация. Сузман отбеляза, че фондацията води дискусии, за да установи дали проекти по линия на \"Един пояс, един път\" в Югоизточна Азия могат да бъдат използвани, за да се работи за превенция в делтата на река Меконг срещу маларията, а Китай имат натрупан опит и познания в борбата с тази заразна болест. \"Ние всъщност сме настроени доста оптимистично, че има потенциал за взаимноизгодно сътрудничество\", допълни той. Миналия месец китайското правителство разпространи в ООН статия за своя подход по въпроса за правата на човека, обяснявайки как страната превръща своите \"вътрешни философии за управлението в международен консенсус\". \"Мирът и сигурността са най-важните човешки права\", написа Ли Баодун, заместник-министър на външните работи. \"Развитието е най-важно\". \"Постигнахме нов напредък в увеличаването на нашия авторитет по въпроси от областта на правата на човека\", написа той. /БТА", "date": "2018.01.30", "title": "Китай ударно инвестира в развиващи се страни и притеснява активисти"}
{"url": "https://www.dnevnik.bg/sviat/2018/01/30/3120847_sasht_publikuvaha_spisuka_putin_s_200_imena/", "text": "Говорителят на Кремъл Дмитрий Песков, десетки имена от президентската администрация и почти всички министри от руското правителство, шефове на агенции и парламентарни представители са в дългоочаквания \"списък Путин\", публикуван снощи от Министерството на финансите на Съединените щати. Общо 114 политици и държавни служители и 96 олигарси влязоха в списъка с лица, за които се смята, че властта или богатството им са свързани с президента Владимир Путин. Той е съставен въз основа на закон, приет от Конгреса на САЩ миналата година. Текстът даваше възможност за наказване на Русия за предполагаемата ѝ намеса в президентските избори през ноември 2016 г., отбелязва \"Асошиейтед прес\". Правителството на американския президент Доналд Тръмп имаше  краен срок да го публикува до вчера . Вечерта обаче администрацията на президента съобщи, че засега не смята да налага санкции на никого. И в документа се казва, че включването на съответните имена \"по никакъв начин не бива да се тълкува като налагане на санкции на тези лица или организации.\" \"Само по себе си\" то не създава пречки и във взаимодействието с тях от американски или чуждестранни граждани, нито показва, че правителството знае за техни \"злонамерени дейности\". Ако обаче санкции бъдат задействани по-късно на базата на списъка, засегнатите няма да могат да пътуват зад граница или да имат достъп до банковите си сметки в чужбина. Не е изключено да бъдат замразени активи зад граница и да стане нежелателно за чуждестранни политици, банки и официални лица да контактуват с тях. В петък САЩ обявиха разширяване на отделния списък със санкции заради събитията в Украйна. В него  беше и компания доставчик  на основното оборудване на замразения проект АЕЦ \"Белене\". Политици и държавни служители В списъка са  прессекретарят на Путин Дмитрий Песков и няколко десетки имена от президентската администрация, включително началникът ѝ Антон Вайно и двамата му заместници Алексей Громов и Сергей Кириенко и дългогодишни негови помощници като Владислав Сурков. Фигурират и представители на президента за федералните райони на Русия. Песков по-рано каза, че Кремъл разглежда доклада единствено катоо неуспешен опит да се влияе на президентските избори в Русия на 18 март. Добавен е и почти целият руски кабинет начело с премиера Дмитрий Медведев, първият вицепремиер Игор Шувалов и всички други вицепремиери, както и министрите (но не и заместници). Там са и ръководството на парламента (главите на Съвета на федерацията и Думата, Валентина Матвиенко и Вячеслав Володин), директорът на Службата за външно разузнаване (СВР) Сергей Наришкин, главният прокурор Юрий Чайка, кметът на Москва Сергей Собянин и други. Сред директорите на държавни предприятия са тези на \"Газпром\" (Алексей Милер), на \"Роснефт\" (Игор Сечин), на \"Сбербанк\" (Герман Греф), на \"Аерофлот\" (Виталий Савельов) и много други. Олигарсите Списъкът с олигарсите включва 96 души като бившия губернатор на Чукотска област Роман Абрамович, алуминиевия магнат Олег Дерипаска, шефа на \"Лукойл\" Вагит Алекперов и на \"Стройтрансгаз\"  Генадий Тимченко  (която трябваше да участва в изграждането на \"Южен поток\"), както и считаните за близки до Путин братя Аркадий и Борис Ротенберг. Записани са и шефът на втората най-голяма банка ВТБ Андрей Костин, председателя на наблюдаващия съвет на \"Алфа груп\" Михаил Фридман, металургичния магнат и издател на \"Комерсант\" Алишер Усманов, шефа на базираната в Москва компания за киберсигурност с неговото име Евгений Касперски и много други. Интересни имена са и сенаторът  Сулейман Керимов  (който наскоро беше задържан като част от разследване във Франция) и строителният предприемач  Арас Агаларов  (с когото американският президент, тогава бизнесмен, смяташе да работи по изграждане на \"Тръмп тауър\" в Москва). Подборът е направен на базата на \"обективни критерии, свързани с официалните позиции на лицата в случаите на високопоставени политически фигури, или нетно богатство над 1 милиард или повече за олигарсите.\"", "date": "2018.01.30", "title": "САЩ публикуваха \"списъка Путин\" с 200 имена"}
{"url": "https://www.dnevnik.bg/sport/2018/01/30/3120848_hyon_chun_se_otkaza_ot_turnira_v_sofiia/", "text": "Шампионът от младежките финали на АТП Хьон Чун  се отказа от тенис турнира в София. Корейският тенисист ще пропусне надпреварата в зала \"Арена Армеец\" заради кожните проблеми в стъпалото, които го принудиха да прекрати  участието си в полуфинала с Роджър Федерер на Australian Open . \"Много съжалявам, че се налага да се оттегля от турнира в София. Очаквах с голямо нетърпение да се завърна в България и да играя отново пред невероятната българска публика. Кракът продължава да ме боли много, ще отнеме повече време да се възстановя\", каза Чун. Мястото му в София ще бъде заето от словенеца Блаж Кавчич. Още един азиатски тенисист се оттегли от турнира от категория \"АТП 250\", който ще се проведе от 4 до 11 февруари. Това е Йен Хсун Лу от Тайван, който ще бъде заменен от тунизиеца Малек Джазири. Отсъствието на Чун е още един голям удар за организаторите на турнира в София. В събота шампионът от 2017 г. Григор Димитров обяви, че  участието му е под въпрос заради травма в рамото , получена на Australian Open. Евентуален отказа на четвъртия в световната ранглиста ще означава, че най-големите имена в българския турнир ще са ветеранът от Люксембург Жил Мюлер, третата ракета на Франция Адриан Манарино и финалиста в София от 2016 г. Виктор Троицки. Чун беше очакван с голям интерес в България след фурора, който предизвика в Австралия. 21-годишният тенисист, който заемаше 58-ото място в световната ранглиста преди турунира, пренаписа историята на корейския тенис с достигането до полуфиналите. По пътя към финалната четворка той записа поредица впечатляващи победи. Във втория кръг Чун разби в три сета друг от големите таланти в тениса - руснака Данийл Медведев. В третия кръг кореецът триумфира в петсетова битка със световния №4 Александър Зверев, като спечели последния сет на нула. В осминафиналите той се изправи срещу шесткратния шампион в Мелбърн и свой идол от детските години Новак Джокович.  Чун изигра впечатляващ мач , като успя да победи бившия №1 в три сета. Силното представян в Австралия осигури на корееца изкачване до 29-ото място в световната ранглиста. Детски ден на турнира в София Вход свободен за деца до 14 години ще има в третия ден на тенис турнира в София - 6 февруари (вторник). Тогава ще се изиграят първите мачове от втория кръг на надпреварата. Организаторите обявиха, че за децата са предвидени много игри и изненади, които ги очакват във фензоната и залата. В рамките на детския ден на \"София оупън\" ще се включат преподаватели и ученици от училището за приложни изкуства \"Свети Лука\". Те ще представят на децата и гостите на турнира традиционни занаяти. Най-малките посетители ще имат възможност да се включат в уъркшоп, да сътворят свои произведения с помощта на художниците и да експериментират с различни материали. Възможност за изява ще имат и всички деца от програмата на Българската федерация по тенис \"3Т - тенис тийм талант\". 16-те таланти до 12 и 14 години ще играят на централния корт преди основния мач от 18 часа с някой от тенисистите от световния елит.", "date": "2018.01.30", "title": "Хьон Чун се отказа от турнира в София"}
{"url": "https://www.dnevnik.bg/evropa/2018/01/30/3120854_irlandiia_shte_provede_referendum_za_smekchavane_na/", "text": "Ирландското правителство предложи в края на май да бъде произведен референдум за смекчаване на закона за абортите, предадоха информационните агенции. Гласоподавателите ще имат възможност за пръв път от 35 години да променят един от най-строгите закони в света, посочва \"Ройтерс\", цитирана от БТА. През 1983 г. в конституцията на Ирландия - страна със силни католически традиции, бе приета поправка за пълна забрана на абортите. Тя бе леко смекчена през 2013 г., когато бе направено изключение, в случай че животът на майката е застрашен. Избирателите ще бъдат попитани дали желаят да отменят осмата поправка в конституцията, въведена през 1983 г., която гарантира равни права на живот на ембриона и на майката, или ще упълномощят парламента да изготви закон. Премиерът Лео Варадкар каза, че неговото правителство ще започне да подготвя законодателство в съответствие с препоръките, направени миналия месец от парламентарна комисия, която призова за премахване на ограниченията върху абортите до 12-а седмица на бременността. Две проучвания на общественото мнение, направени през последните дни, показват подкрепа от 51 и 56 процента на предложението за узаконяване на абортите до 12-а седмица на бременността. Под 30 процента от анкетираните са се обявили против предложението, а останалите още не са взели решение. Голямо мнозинство от гласоподавателите над 65 години обаче са категорично против узаконяването на абортите, става ясно от анкетите. Ирландия преживя редица социални промени през последните години. Тя стана първата страна в света, която одобри еднополовите бракове с референдум през 2015 г., припомня \"Ройтерс\".", "date": "2018.01.30", "title": "Ирландия ще проведе референдум за смекчаване на закона за абортите през май"}
{"url": "https://www.dnevnik.bg/video/s_dve_dumi/2018/01/30/3120710_spasiavaneto_na_dve_luvcheta_video/", "text": "През септември историята на родените в разградския зоопарк и оставени почти да загинат лъвчета предизвика вълна от съчувствие в социалните мрежи. Стотици хора се включиха в кампанията за купуване на сухо мляко за животните. Месеци по-късно, когато с помощта на грижите от лекари и специалисти от организации за защита на животните лъвчетата укрепнаха и пораснаха, историята им придоби друг привкус - за неочаквани управленски решения, протести и подозрения за натиск. Вижте историята на Терез и Масуд във видеото. Още видео от рубриката \"С две думи\" -  тук", "date": "2018.01.30", "title": null}
{"url": "https://www.dnevnik.bg/evropa/2018/01/30/3120857_siriia_oshte_ne_e_gotova_za_masovo_zavrushtane_na/", "text": "Германският президент Франк-Валтер Щайнмайер заяви, че е твърде рано да се репатрират масово сирийски бежанци и че международната общност ще трябва да продължи да подкрепя близкоизточните страни, които са приели милиони от тях, предаде \"Асошиейтед прес\", цитирана от БТА. След среща в Ливан с ливанския президент Мишел Аун Щайнмайер каза, че в голяма част от Сирия все още няма подходящи условия за безопасно завръщане на бежанци. В Ливан по данни на ООН живеят близо 1 милион сирийски бежанци, което се равнява на над една пета от населението. Правителството на Ливан смята, че след като Дамаск вече контролира големи части от Сирия, е време бежанците да бъдат репатрирани. По-рано Щайнмайер се срещна с германския контингент от близо 300 войници във военновъздушна база в Североизточна Йордания. Германия извършва разузнавателни мисии и презареждания във въздуха над Сирия и Ирак, където \"Ислямска държава\" доскоро контролираше големи райони. Нелегална имиграция  През изминалата 2017 г. във Франция са разкрити рекорден брой мрежи за незаконна имиграция, предаде \"Франс прес\", като се позова на френски полицейски източници. Разбити са 307 мрежи за незаконна имиграция, което е с 5.9% повече в сравнение с 2016 г. Сред разбитите мрежи 139 са били за незаконно вкарване и незаконно пребиваване на имигранти, 62 са за незаконна работа на имигранти, 35 са за изработване на фалшиви документи, 12 са за узурпиране на самоличност, две са за организиране на фиктивни бракове с цел имиграция, 21 са за неправомерно признаване на бащинството над деца с цел имиграция, а 32 са за неправомерно получаване на административни документи за незаконни имигранти. Основните мрежи за вкарване на незаконни имигранти са от Ирак и Демократична република Конго, следвани от Китай, Мароко, Албания. Общо 2098 души са били обвинени, а 1627 са били задържани под стража. На съд са дадени досега 940 души. Предстои министерството на вътрешните работи на Франция ще представи проект на закон за предоставяне на убежище и за имиграцията, който ще даде на силите на реда повече възможности за действие срещу незаконната имиграция. Различни организации, подкрепящи миграцията и мигрантите, критикуват проекта и твърдят, че той ще затегне миграционните правила.", "date": "2018.01.30", "title": "Сирия още не е готова за масово завръщане на бежанци, каза германският президент"}
{"url": "https://www.dnevnik.bg/bulgaria/2018/01/30/3120861_kircho_kirov_deloto_sreshtu_men_e_politichesko_za_da/", "text": "Бях осъден в едно бързо, поръчково и политическо дело. По удивителен начин личеше невероятния синхрон между военната прокуратура и военния съд\", каза бившият директор на Националната разузнавателна служба (НРС) ген. Кирчо Киров в интервю за Би Ти Ви. Миналата седмица той  беше осъден на 15 години  лишаване от свобода и конфискация на половината имущество за присвояване на близо 5 млн. лв. от разузнаването. По думите му, независимо от твърденията на прокурора, той е осъден без доказателства, върху показанията на само един човек. Според него делото е политическо, защото се развило и приключило точно сега, когато България е председател на Съвета на Европейския съюз. Целта е била да се покаже, че страната се бори с корупцията и има осъдена знакова фигура. \"Ще дойде времето, когато ще назова точните поръчители\", закани се генералът. Той отрече да е взел парите. \"И когато съм утвърждавал тези разходи, и сега продължавам да мисля, че са отишли по своето целево назначение\", каза ген. Киров. \"Удивлявам се как военната прокуратура си позволява да чете пред журналисти страници от секретно дело, да изнася класифицирана информация, а почти за нищо, след телевизионно участие, на мен ми беше образувано дело за изнасяне на класифицирана информация\", каза още той. Най-големите опасности за България са вътрешните проблеми В отговор на въпрос ген. Киров подчерта, че най-големите опасности по време на българското европредседателство към този момент по негова преценка нямат външен характер. \"Това са проблемите от вътрешен характер – корупцията, образованието, в икономиката. Ако говорим за заплахи с външни характер, това са развитието на обстановката в източните региони на Украйна, Близкия изток и потенциалната заплаха от вълна на мигранти\", посочи той.", "date": "2018.01.30", "title": "Кирчо Киров: Делото срещу мен е политическо, за да покаже, че България се бори с корупцията"}
{"url": "https://www.dnevnik.bg/na_put/2018/01/30/3117621_bulgariia_e_sred_stranite_v_es_s_nai-malko_radari_po/", "text": "Поляци разработиха мобилно приложение, което показва колко и къде са разположени радарите по европейските пътища. Пътниците ще знаят къде се контролира скоростта със стационарни устройства, а камери засичат преминаването на червен сигнал на светофара. Апликацията  \"Яношик\"  първоначално заработи в Полша и Литва, после се разрасна към Чехия и Словакия. Днес компанията предоставя услугите си в почти цяла Европа - България, Белгия, Германия, Великобритания, Франция, Италия, Холандия, Швейцария, Австрия, Норвегия, Швеция, Латвия, Естония, Словения, Гърция, Финландия, Унгария, Испания, Румъния, Сърбия, Босна и Херцеговина, Хърватия, Португалия, Беларус и Украйна. В базата данни са включени 27 хил. стационарни устройства в тези 29 държави, а обещанието е, че данните ще се обновяват редовно. Разработчиците са създали и карта на радарите, според която най-много устройства са разположени на територията на Италия - 5.9 хил. радара. На второ място е Великобритания с 5.5 хил., а на трето - Германия с 3.9 хил. В България поляците са засекли 142 радара, това са всички стационарни и мобилни устройства за контрол на скоростта, но от Пътна полиция не веднъж коментираха, че не всички сред тях работят. Преизчисляването на броя на радарите на единица площ показва, че най-добре покрита с устройствата е Белгия - 37.6 на 1000 кв. км. България е в долната част на списъка: Великобритания - 22.27 Италия - 19.52 Холандия - 19.21 Швейцария - 15.7 Австрия - 12.54 Германия - 10.94 Франция - 4.19 Литва - 3.28 Швеция - 3.11 Словения - 3.06 Гърция - 2.87 Финландия - 2.64 Унгария - 2.5 Испания - 2.29 Румъния - 1.78 Полша - 1.53 Чехия - 1.44 Естония - 1.41 Сърбия - 1.06 Босна и Херцеговина - 1.01 Хърватия - 1 Норвегия - 0.81 Португалия - 0.7 Беларус - 0.34 Латвия - 0.32 Словакия - 0.26 Украйна - 0.1", "date": "2018.01.30", "title": "България е сред страните в ЕС с най-малко радари по пътищата"}
{"url": "https://www.dnevnik.bg/sport/2018/01/30/3120862_levski_kupi_portugalec_ot_dinamo_bukuresht_za_200_hil/", "text": "Португалецът Филипе Нашименто е петото ново попълнение в \"Левски\" oт началото на зимния трансферен прозорец. 23-годишният полузащитник подписа договор за две години и половина в понеделник вечерта. Нашименто пристига на \"Герена\" от \"Динамо\" (Букурещ), където играeше от лятото на миналата година. Според медиите в Румъния \"Левски\" ще плати 200 хиляди евро трансферна сума. Португалският футболист е избрал да продължи кариерата си в България заради по-високата заплата, която са му предложили сините, твърди румънското издание \"Про спорт\". \"Много съм щастлив, че съм тук. Дойдох в най-големия клуб в България. Тук съм, за да помогна на отбора да печели титли. От мен може да очаквате голямо себераздаване и страст в това, което правя на терена. Сигурен съм, че ще спечеля много мачове със синята фланелка\", каза Нашименто преди клубната телевизия на \"Левски\". \"Левски\" има много титли и славна история и се нуждае отново да започне да печели трофеи. Знам, че сега трябва да спечелим купата и имаме шансове за първенството. Нямам търпение да облека синия екип и да се боря за този отбор\", допълни португалецът. Нашименто е юноша на \"Бенфика\", като е част от академията на португалския шампион от 2003 до 2014 г. Освен това той преминава през всички младежки гарнитури на португалския национален отбор. Полузащитникът не успява да пробие в първия отбор на \"Бенфика\" и през 2014 г. подписва с втородивизионния \"Атлетико де Визеу\". Година по-късно той преминава в румънския \"Клуж\", където изкарва два сезона, преди да подпише с \"Динамо\". Португалецът е петият нов в \"Левски\", но първият, който пристига на \"Герена\" с трансферна сума. Преди това сините взеха със свободен трансфер  Станислав Костов ,  Аймен Белаид ,  Паулиньо  и сина на Ривалдо  Ривалдиньо. Очаква се в близките дни на \"Герена\" да пристигне и левият краен бранител на \"Рен\" Афонсо Фигерейдо.", "date": "2018.01.30", "title": "\"Левски\" купи португалец от \"Динамо\" (Букурещ) за 200 хил. евро"}
{"url": "https://www.dnevnik.bg/ot_vas/chitatelski_dnevnik/2018/01/30/3120671_za_istanbulskata_konvenciia_poziciia_otliavo/", "text": "Скандалът около Истанбулската конвенция разкри тревожна тенденция в българското общество. Под претенцията, че са срещу насилието над жени и деца, противниците на споразумението се застъпват за \"традиционните семейни ценности\", макар и сред тях неминуемо да е традиционно подчинената позиция на жените и децата. Зад \"традиционния морал\" застана и така наречената левица, представлявана от БСП – партия, която отново предава собствената си история и егалитарните ценности на левите движения по света и у нас. С настоящия текст, който, вярваме, представя мнението на широк кръг леви хора, ние се разграничаваме от такава позиция. Заставаме в подкрепа на Истанбулската конвенция и настояваме тя да се ратифицира като първа стъпка към сериозен обществен дебат за необходимите дълбоки структурни реформи, които да изкоренят причините за насилието и неравенството. Противопоставяме се на коментарите, че скандалът около конвенцията е просто \"прах в очите\". Случващото се е израз на тлеещ обществен конфликт, който само беше изведен наяве. И въпреки че партии, медии и анализатори внушават наличието на обществен консенсус против международното споразумение, такова единомислие е далеч от реалността. Днес Истанбулската конвенция се оказва въпрос на живот и смърт за цялото българско общество, страдащо под ударите на ежедневно икономическо насилие, престъпност и междучовешка озверялост. Такъв въпрос изисква ангажиране с дебат, в който домашното насилие се разглежда като част от по-широки системни проблеми, които, оставени на самотек, могат да удавят обществото в реки от кръв. Свръхреакцията към конвенцията е израз на сериозен идеен сблъсък в българското общество, на дълбоки процеси, наследени от така наречения преход. В този контекст преводът на изрази и понятия не е езиково и правно упражнение, а е проблем със сериозен политически залог, който ни поставя пред непреодолима пропаст. От едната страна застават хора с либерални и прогресивни виждания, активисти и правозащитни организации. За нас терминът \"джендър\" е оръжие в борбата за справедливо демократично общество. От другата страна е удобният за политическата класа консерватизъм и неотрадиционализъм, най-присъщ на крайнодесните в управляващата коалиция. С огромен арсенал от конспиративни теории и достъп до медии с национално покритие те успешно карат мнозина да се чувстват обсадени от външна заплаха за тяхната сигурност и идентичност. Подобен похват е добре познат от кампаниите на всенародна омраза към врага при фашистките режими. За съжаление шокиращо широк спектър от партии, медии и интелектуалци се вписаха безпроблемно в тълкуването на Истанбулската конвенцията като международна конспирация срещу българския народ. Наред с рояк реакционни десни политически сили в и извън парламента, ужким левите БСП също биха фалшива тревога срещу заплахата за традиционните ценности и запяха в хор с ултранационалистическите и фашистки партии (Европейската комисия срещу расизма и нетолерантността дава това определение за партиите ВМРО-БНД, НФСБ и \"Атака\" в своя  доклад  за петия мониторингов цикъл за България от 16 септември 2014 г.), подкрепени от мракобесните послания на Българската православна църква. В този хор особено силно се чуха гласове на жени с ръководни позиции. Най-проблемно е поведението на Корнелия Нинова, която по тъжна ирония е и първата жена - лидер на БСП, от създаването на партията. Като се застъпва за традиционните ценности, Нинова се позовава на традиция, далечна на собствената ѝ партия, която – без да отричаме тъмните авторитарни страни в миналото ѝ – провежда мащабни реформи за женска еманципация. Благодарение на тях България изпреварва с десетилетия утвърждаването на социалните, женски и сексуални права на запад. И до днес жените у нас се радват на право на глас, професионална реализация, противозачатъчни средства и аборт. Тяхна е и заслугата за въвеждането на майчински надбавки, детски кухни, градини и ясли, все по-трудно достъпни днес. Тези реформи, постигнати с огромни усилия от работнически и женски движения през двайсети век, поставят икономическото равенство на преден план, но и променят патриархалните норми за ролята на мъжа и жената. Зачеркването на тази история е цинично от страна на Нинова, защото така тя отрича утвърдена модерна традиция, с която българското общество може и трябва да се гордее. Загърбим ли тези постижения под напора на новата консервативна вълна, бързо губим извоюваните права и свободи. Тази позиция обаче едва ли трябва да ни учудва. БКП формира икономическа номенклатура още по времето на социализма, която под ново име се превърна в олигархия през годините на прехода. Партията столетница спомага сериозно за дискредитацията на лявото и реабилитацията на фашизма, като организира мафиотски структури на местно и национално ниво. Тя често застава редом до реакционни партии срещу реформи, утвърждаващи равенството. Именно БСП прокара плоския данък и други политики, с които дори и най-консервативни десни партии само биха могли да се гордеят. Насилието не се изкоренява с клетва в традиционни или цивилизационни ценности. Необходимо е да се изкоренят условията, които поддържат неравенствата – икономически и идентичностни. Защо се учудваме, че в общество, в което човешките отношения са сведени до икономическа транзакция, мъжете се виждат в правото си да третират жените и децата като частна собственост и да упражняват насилие без санкция? Защо се учудваме, че в такова общество, в което на женското тяло се гледа като на стока, жената не е насърчавана да бъде независима? Нима е странно, че в това общество потребностите на децата остават невидими и те се превръщат или в още едно гърло за хранене, или в средство на родителите си за социална мобилност? И нима такова общество не поражда възможността малцинствата – етнически и сексуални – да бъдат третирани като втора категория хора, от които се изстисква евтин труд без социална и политическа защита? За нас изкореняването на тези норми, залегнали дълбоко в капиталистическите и патриархални общества, е единственият път към прекратяването на всяка форма на насилие и експлоатация в дома, на работното място, на улицата. Тази борба не може да бъде спечелена с едно международнo споразумение, но то е важна крачка в правилната посока. \" Въвеждането на правни инструменти като Истанбулската конвенция е решителна, но не и последна крачка към значима промяна. Дебатът по нейното приемане въпреки истеричната си понастоящем форма трябва да бъде продължен и доведен до положителен завършек. При синхронизацията на националното законодателство с международното споразумение ще се насърчат важни промени като изграждане на работещи институции за защита и реинтеграция на жертвите на насилие, увеличаване на бюджета за образователни програми, работа с мъжете, които упражняват насилие, и други. Приемането на Истанбулската конвенция като израз на твърда политическа позиция задължително трябва да бъде подкрепено с визия за дълбоки законодателни и обществени промени и санкции, които да гарантират ефекта им. Необходимо е да се работи за реформи, които овластяват жените, адресират задълбочаването на домашния дълг, неравенството в доходите и тежката бедност, въвеждат задължително образование за равнопоставеността между половете и подобряват правораздаването. Както подчерта в становището си \"Солидарна България\", предвидените промени засягат например правни и психологически консултации, финансова подкрепа, настаняване в жилище, образование, обучение и помощ при намиране на работа. Включени са и санкции за координация на органите на реда и мерки срещу органите, неизпълнили задълженията си, и присъждане с оглед предишни провинения на насилника. Криминализира се умишлено многократно заплашителното поведение и - за пръв път в България - сексуалното насилие, извършвано от бивши/настоящи съпрузи. Необходимо е и да се признае, че защитата от основаното на пола насилие се отнася до човешкия пол във всички измерения на личността, което няма как да изключи членовете на гей, транс и интерсекс общностите. Съществуващата правова рамка за защита от дискриминация на база пол (Закон за защита от дискриминация, Закон за равнопоставеност между жените и мъжете и Закон за убежището и бежанците) трябва да бъде надградена с конкретни санкции, които да гарантират равното икономическо и социално третиране за всички. Необходимо е и да се изостави очакването, че в името на натрупване на евтин политически кредит парламентарно представени партии могат да оставят решението \"ЗА или ПРОТИВ насилието\" на плебисцит. Релативизацията на дълбоки социални проблеми като насилието само ги задълбочава. Уви, през последните десетилетия подобни реформи са все по-трудно осъществими заради строгите бюджетни икономии и преноса на обществен ресурс в частния сектор. Неспособни да дадат отговор на кризата, властимащите използват поводи като Истанбулската конвенция, за да трупат популярност за сметка на по-уязвимите социални групи, като изострят и без това тежките идейни конфликти. Във време, в което политическите партии отказват да заемат твърда позиция в защита на равенството, справедливостта и демокрацията, е необходимо всички, за които тези ценности все още означават нещо, да отстояват непримиримо ратификацията на Истанбулската конвенция. Този път трябва да се включим активно в дебата за изкореняването на домашното насилие и насилието, основано на пола. Това е важна стъпка във вековните усилия срещу всички форми на икономическа и социална принуда, в които левите движения винаги са играли ключова роля.", "date": "2018.01.30", "title": "За Истанбулската конвенция: позиция отляво"}
{"url": "https://www.dnevnik.bg/bulgaria/2018/01/30/3120924_arestuvani_sa_rodninite_na_deteto_koeto_pochina_sled/", "text": "За срок от 24 часа са задържани лелята, бащата и чичото на починалото вчера след ухапване от куче 3-годишно дете от село Мокрище. Това съобщи говорителят на Областната дирекция на МВР - Пазарджик, Мирослав Стоянов, цитиран от агенция \"Фокус\". Той обясни, че собственик на кучето е лелята на детето. Продължават процесуалните действия до пълното изясняване на трагичния случай, който стана вчера следобед около 15.00 часа в двора на къща, намираща се в пазарджишкото село Мокрище. След подаване на сигнал за случилото се на мястото незабавно са изпратени дежурни екипи на районното управление в Пазарджик и \"Спешна помощ\". Медиците са констатирали смъртта на 3-годишно момченце, което живеело в къщата заедно с баща си и свои роднини. Разследващите установили, че то излязло на двора и там по неустановени до момента причини е било нападнато от вързаното със синджир куче от породата питбул. За случилото се е уведомен прокурор от Районната прокуратура в Пазарджик. Тялото на детето е транспортирано в отделение \"Съдебна медицина\" в болницата в Пазарджик за аутопсия, уточни Стоянов. По-късно от районната прокуратура уведомиха, че кучето е прегледано от ветеринар и на собственика - лелята на убитото дете, са направени предписания като не се посочва какви. Проверката установила, че не са положени достатъчно грижи за животното, заради което се е стигнало до инцидента, с което е извършено престъпление по наказателния кодекс. След изготвяне на съдебно-медицинската експертиза предстои Районна прокуратура-Пазарджик да прецени по нататъшните си действия. ", "date": "2018.01.30", "title": "Арестувани са роднините на детето, което почина след ухапване от питбул (допълнена)"}
{"url": "https://www.dnevnik.bg/politika/2018/01/30/3120939_bojidar_dimitrov_osnovava_dvijenie_za_vuzhod_i/", "text": "В неделя в сградата на Народния театър \"Иван Вазов\" бившият вече директор на Националния исторически музей Божидар Димитров ще основе надпартийно движение, което най-вероятно ще се нарича \"Кан Крум\". Това се разбра от думите му в сутрешния блок на Би Ти Ви. Той обяви това си намерение в края на декември пред същата телевизия. Още тогава обясни, че то ще е съставено от професори от всички сфери, като целта е да се възроди традицията на професорските правителства от 1935-1943 г. За разлика от декември, когато обясняваше, че идеята му може да се осъществи само с участие в политиката, днес Димитров посочи, че движението ще е надпартийно. Въпреки това то имало много важна цел - ще работи не за спасение на България, а за двете В - възход и величие на България, което можело да стане само при президентска република. В отговор на въпрос уточни, че далеч преди президентът Румен Радев да обяви парламентарната република за атрофирала, той и съмишлениците му обявили, че тази форма на управление на България се е изчерпала. Щом е атрофирала, може да се оправи само с президентска република, както са направили редица страни, обяви Димитров. На въпрос дали това няма да отвори възможността за авторитарно управление на страната историкът попита риторично: Примерно, ако аз бъда президент, мислите ли, че ще докарам нещата до авторитаризъм?! Оценката на Димитров е, че ще са нужни поне година и половина-две, преди набелязаната цел да бъде изпълнена. Не може да продължаваме да се влачим с тази атрофирала република, в която фризьорки стават министри на културата, социоложки на МВР и т.н., анализира той. Успокои, че не предвижда да се забраняват политическите партии, но пък можело депутатите да се намалят до 100. Божидар Димитров обяви и че ще бъде направено копие на меча на кан Кубрат, открит през 1912 г. край село Малая Перешчепина в Украйна. Заедно с множество сребърни съдове се съхранява в Ермитажа в Санкт Петербург, като не е част от постоянната експозиция. ", "date": "2018.01.30", "title": "Божидар Димитров основава движение за възход и величие на България"}
{"url": "https://www.dnevnik.bg/bulgaria/2018/01/30/3120975_sudut_otmeni_ponijenie_na_shefa_na_devinskata/", "text": "Върховният административен съд (ВАС) отмени понижението на бившата ръководителка на девинската прокуратура Мария Дамянова. То е било наложено през 2016 година по дисциплинарно производство, образувано по искане на главния прокурор Сотир Цацаров заради наказателно дело, свързано със сина на Дамянова, съобщава  в. \"Сега\" . Решението е на петчленен състав, от което се разбира, че бившият състав на съвета е решил да накаже Дамянова, защото е участвала в разследване за противозаконно отнемане на кола, свързано със сина й. Съдиите - Анна Димитрова, Диана Добрева, Йовка Дражева, Еманоил Митев и Илиана Славовска, приемат, че ако извършеното не беше от шеф в прокуратурата, а от редови прокурор, той нямаше да бъде наказан. Освен това нямало вредни последици, а Дамянова е направила необходимото за обезпечаване на доказателствата и за разглеждане на делото от прокурор, който не е заинтересуван от изхода на делото. Синът й е нямал качество на обвиняем, за да се налага отвод, смятат върховните съдии. Така те отменят решението на първа инстанция - тричленен състав - с което понижението е потвърдено.", "date": "2018.01.30", "title": "Съдът отмени понижение на шефа на девинската прокуратура"}
{"url": "https://www.dnevnik.bg/citat_na_deniia/2018/01/30/3120973_citat_na_denia_tamun_se_dogovorim_s_rumunskite_kolegi/", "text": "Седем пъти правим срещи с румънските колеги и два месеца след това са в ареста.\" Това каза премиерът Бойко Борисов на срещата на бизнеса с правителството за постоянните смени в румънския кабинет, заради които не напредва проектът за трети мост на Дунав. \"Не е смешно. Тамън се договорим, и ги няма\", заключи той.", "date": "2018.01.30", "title": "Цитат на деня: Тамън се договорим с румънските колеги, и влизат в ареста"}
{"url": "https://www.dnevnik.bg/sport/2018/01/30/3120450_bnt_shte_izluchva_chastichno_olimpiiskite_igri_ot/", "text": "Българската национална телевизия (БНТ) ще излъчва зимните олимпийски игри в Пьонгчанг. Телевизията се договори с \"Дискавъри\", която  купи за 1.3 млрд. долара правата за следващите два олимпийски цикъла  и до 2024 г. игрите ще се предават по \"Евроспорт\". БНТ ще излъчи 110 часа състезания на живо и студийна програма от София. На място се изпращат двама репортери и оператори. От олимпийските игри в Токио през 2020 г. ще бъдат излъчени 250 часа от състезанията, заяви генералният директор на БНТ Константин Каменаров. \"Прекрасно е, че това споразумение ще гарантира на спортните фенове в България възможността да проследят интересните олимпийски моменти по най-добрия начин за тях. Богатият опит на БНТ в отразяването на олимпийските игри заедно с иновативния подход на \"Дискавъри\" и целогодишното проследяване на олимпийските спортове от \"Евроспорт\" ще ни позволи да пренесем чрез телевизионните екрани всеки миг от олимпиадата до хората. Гордеем се, че можем да споделим вдъхновяващите истории на българските спортисти и техния път към осъществяване на мечтите\" – каза Виктория Дейвис, генерален мениджър на \"Дискавъри нетуъркс\" за Централна и Източна Европа, Североизточна Европа, Турция и Средиземноморието. Досега БНТ придобиваше права за излъчване на олимпийските игри в качеството си на член на Европейския съюз за радио и телевизия (EBU). След като \"Дискавъри\" спечели правата за излъчване, компанията проведе поредица от преговори с обществени телевизионни оператори в Европа за сублицензиране, за да отговори на изискванията на МОК да бъдат осигурени минимум 100 часа безплатно излъчване на зимните олимпийски игри и 200 часа от летните олимпийски игри. Наскоро БНТ загуби правата за излъчване на тенис турнира в София. \"Нова броудкастиг груп\" се възползва от  промените около организацията на надпреварата  и взе както телевизионните, така и правата за името на турнира. Компанията може да понесе голям удар, ако Григор Димитров пропусне надпреварата в \"Арена Армеец\". Шампионът  заяви, че е под въпрос заради проблем с рамото .", "date": "2018.01.30", "title": "БНТ ще излъчва частично олимпийските игри от Пьонгчанг"}
{"url": "https://www.dnevnik.bg/sviat/2018/01/30/3120944_rusiia_iska_da_se_namesi_v_mejdinnite_izbori_v_sasht/", "text": "Русия ще продължи с кампанията си за намеса през междинните избори, които предстоят тази есен в Съединените щати. Това каза директорът на Централното разузнавателно управление Майк Помпео в интервю за Би Би Си. Помпео обясни, че не е забелязал \"значителен спад\" в руската дейност и е обезпокоен за предстоящите избори в Камарата на представителите и Сената на САЩ. Надпреварата обхваща всички 435 места в камарата и 33 от 100 в Сената, както и губернаторски места. \"Силно очаквам, че ще продължават да опитват да го правят, но съм уверен, че Америка ще успее да има свободни и честни избори (и) ще дадем отпор по начин, който е достатъчно мощен, така че въздействието, което ще има върху изборите ни, няма да е голямо\", отбеляза Помпео. ЦРУ заключи, че Москва се е намесила в президентските избори през 2016 г. заедно с други разузнавателни агенции на САЩ и че е свързана с изтичането на комуникации на демократите и наводняването на социални медии с дезинформация. Самият Помпео каза миналата година, че по негови оценки  тази дейност не е повлияла  на резултата от вота. Според него Русия въпреки сътрудничеството при контратероризма остава \"основно враг\" и руските подривни опити в Европа и САЩ не са намалели. Китайският \"отпечатък\" Помпео същевременно предупреди, че китайските опити за скрито влияние върху Запада  са точно толкова голямо притеснение , колкото и руската подривна дейност. Китайците обаче \"имат много по-голям отпечатък от руснаците\", с който могат да влияят. \"Помислете за размерите на двете икономики.\" Според него редица държави трябва да работят заедно, за да се борят по-успешно с китайските опити за упражняване на власт над Запада. \"Можем да наблюдаваме много фокусирани опити да се открадне американска информация, да проникнат шпиони в САЩ и хора, които ще работят за китайското правителство срещу Америка... Виждаме го и в училищата си. Виждаме в болниците и медицинската система. Виждаме го из цяла корпоративна Америка. Истина е и в други части на света... включително в Европа и Великобритания.\" Като опасност за сигурността на САЩ той изтъкна и ядрената програма на Северна Корея: \"Говорим за способността (на Ким Чен-Ун) да достигне до САЩ с ядрено оръжие в рамките на няколко месеца. Задачата ни е да дадем разузнавателните данни на президента на Съединените щати, които ще му дадат набор от възможности, които продължават да намаляват риска с недипломатически средства.\" Помпео, попитан за  езика, използван от Тръмп  за Ким (\"малкия човек с ракетата\", \"огън и ярост\" и пр.), обясни, че \"за езика, който избира президентът, има достатъчно публика... и ви уверявам, че Ким Чен-Ун разбира посланието, че Америка говори сериозно\". При споменаване на  \"огън и ярост\"  стана дума и за книгата за Тръмп и Белия дом, публикувана по-рано тази година, със скандални твърдения за президента и администрацията му. Помпео отхвърли написаното в нея като \"абсурдно\", а спекулациите за умственото здраве на президента като \"опасни\". \"Тръмп е любопитен какви факти му представяме\" Директорът на ЦРУ косвено коментира информацията за трудностите на Тръмп да задържи вниманието си при брифингите на институцията. \"Почти всеки ден лично му доставяме най-подробната истина, която знаем от ЦРУ. Много е фокусиран, тъй като е любопитен какви факти му представяме... Иска да разбере защо им вярваме.\" Помпео , който вече беше изслушан от специалния прокурор  Робърт Мюлър  заради \"руското разследване\", се смята за близък до президента Доналд Тръмп и дори е споменават като потенциален държавен секретар, ако Рекс Тилърсън подаде оставка ( както твърдят  някои американски медии в последните месеци). Самият президент, който изрази готовност също да бъде изслушан, досега многократно е описвал случващото се около разследването като \"лов на вещици\".", "date": "2018.01.30", "title": "Русия иска да се намеси в междинните избори в САЩ, обяви шефът на ЦРУ"}
{"url": "https://www.dnevnik.bg/sport/2018/01/30/3120882_deivid_bekum_obeshta_da_izgradi_nai-dobriia_futbolen/", "text": "Дейвид Бекъм се закани да изгради най-добрия футболен клуб в САЩ. В понеделник проектът на бившата звезда на \"Манчестър юнайтед\" и \"Реал\" (Мадрид) за нов отбор в Маями получи одобрението на Мейжър лийг сокър (МЛС). \"Много съм развълнуван от възможността да доведем този страхотен отбор в този страхотен град. Беше едно адски дълго пътуване. Обещавам ви, че това ще е най-добрият отбор в лигата\", каза Бекъм на церемония, на която получи официално одобрение от комисионера на МЛС Дон Гарбър. Бившият английски национал ще е първият футболист със собствен отбор в лигата. Маями пък ще бъде част от МЛС за пръв път от 2001 г., когато се стигна до разпадането на просъществувалия само четири години \"Маями фюжънс\". Името на новия клуб в Маями все още не е известно. Очаква се влизането му в МЛС да се осъществи през 2020 г. Отборът ще играе на 25-хиляден стадион, разположен в квартала Оувъртаун. През март миналата година воденият от Бекъм консорциум Miami Beckham United, в който влизат още агентът му Саймън Фулър и бизнесмените Марсело Клауре и Тим Лейуики, купи земята и получи разрешение за строеж след няколко неуспешни опита преди това.  Опитите на Бекъм за създаването на собствен отбор продължиха близо четири години и половина. Англичанинът имаше такова споразумение с МЛС от 2007 г. То беше заложено в договора му, когато той премина в \"Лос Анджелис галакси\" от \"Реал\" (Мадрид). Заради наличието на тази клауза таксата, която Бекъм ще плати за вкарването на нов отбор в МЛС, ще е само 25 милиона долара. За сравнение - влизането на \"Нешвил\", който тази година ще стане 24-ият отбор в лигата, струваше 150 милиона долара. Отборът на Маями ще е 25-ият в МЛС.  \"Една дългогодишна моя мечта се сбъдна. Искаме да достигнем звездите, искаме най-добрите играчи, но по-важното - искаме да създадем академия, която да бъде извор на млади таланти от тази част на Америка\", каза Бекъм. 42-годишният англичанин допълни, че иска да вкара в клуба духа на легендарния випуск '92 на сър Алекс Фъргюсън в \"Манчестър юнайтед\". Бекъм беше част от този набор заедно с Райън Гигс, Пол Скоулс, Гари Невил и Фил Невил. Те бяха основата на изключително успешния отбор на \"червените дяволи\" от края на миналия и началото на настоящия век. \"През 2007 г. се присъединих към \"ЛА Галаски\", защото осъзнах дългосрочния потенциал на тази лига. Преминах от легендарен клуб като \"Реал\" в една лига, която все още не беше напълно утвърдена. Това беше голям ход за мен и знаех, че ще е голямо, но много вълнуващо предизвикателство\", каза още той.  Бекъм обясни, че няма желание да бъде мениджър, но една от ролите му като собственик ще бъде набирането на играчи. \"Имах дълга кариера във футбола. Натрупах голям опит в различни клубове от различни градове по света. Сблъсках се с различни първенства и различни култури. Това ще бъде моята роля - да доведа страхотни, талантливи играчи, но и да изградя тази академия, за която говорим.\" \"Тук има изобилие от талантливи деца и вярвам, че ако изградим подходящите съоръжения, ако доведем подходящите треньори, имаме шанс да създадем успешен отбор от собствени футболисти\", допълни той. Решението на МЛС да даде зелена светлина за проекта на Бекъм беше посрещнато с еуфория. Много от големите звезди на спорта, актьори, музиканти и популярни лица се включиха в поздравленията към бившия английския национал. Сред тях бяха Уил Смит, Дженифър Лопес, Марк Антъни, Джейс Зи, Владимир Кличко, Серена Уилямс, Том Брейди, Неймар и Юсейн Болт. \"Ако ти трябва нападател, ако ти трябват голове, аз съм човекът\", обърна се Болт към Бекъм.", "date": "2018.01.30", "title": "Дейвид Бекъм обеща да изгради най-добрия футболен клуб в САЩ в духа на випуск '92"}
{"url": "https://www.dnevnik.bg/photos/2018/01/30/3120881_fotogaleriia_karnavalut_otnovo_prevzema_veneciia/", "text": "За поредна година италианският град Венеция е превзет от стотици хора, скрити зад карнавални маски.", "date": "2018.01.30", "title": "Фотогалерия: Карнавалът отново превзема Венеция"}
{"url": "https://www.dnevnik.bg/biznes/2018/01/30/3121008_pravitelstvoto_shte_produlji_da_nasurchava/", "text": "Правителството ще продължи със заявената си политика на изпреварващо нарастване на минималните доходи. Тя може да бъде критикувана като нов данък върху производството, но се видя, че обратното разрушава пазара на труда и на него остават само хора без квалификация. Това заяви финансовият министър Владислав Горанов на 12-ата среща на бизнеса с правителството, организирана от седмичника \"Капитал\". Във форума участват премиерът Бойко Борисов, управителят на БНБ Димитър Радев и представители на големи компании в България. Целта на България е да се издигне по равнище на доходите поне до долната част на средната класа в Европа. В противен случай няма да можем да се справим сами на тази прекрасна територия, коментира Горанов. Според него сегашната ситуация на пазара на труда, при която бизнесът изпитва недостиг на квалифицирани кадри, е възможност за постигане на \"подоходна конвергенция\", за която и бизнесът по естествен път допринася. Ако не продължаваме да инвестираме в образование, разликата между образовани и неграмотни ще продължи да се задълбочава, подчерта Горанов. По негови данни за последните 5 г. в България са се върнали около 40 хил. души от чужбина, като в първите години от периода това са били хора над 40-годишна възраст, докато в последно време преобладават по-младите поколения. Финансовият министър разкритикува висшето образование, откъснало се напълно от реалността. Масовостта доведе до пълна девалвация на системата на висшето образование, което е разочароващо за младите хора и те търсят възможности за обучение в чужбина, каза Горанов.", "date": "2018.01.30", "title": "Правителството ще продължи да насърчава нарастването на най-ниските доходи"}
{"url": "https://www.dnevnik.bg/evropa/2018/01/30/3121004_polsha_se_pita_dali_shte_ima_dostatuchno_ukrainci/", "text": "Липсата на работна ръка е основното притеснение за полската валутна политика, заяви гуверньорът на централната банка на страната Адам Глапински, цитиран от \"Ройтерс\". Той се опасява дали Полша ще успее да привлече достатъчно работници от съседните Украйна и Беларус. В последно време броят на безработните в Полша спадна до рекордно ниски нива, което доведе до ръст на заплатите и събуди страха от инфлация. През декември безработицата бе 6.6% основно заради стабилния икономически растеж, застаряващото население и бягството на млади хора в по-богатите части на Европа. Евтината работна ръка от съседните Украйна и Беларус компенсира възникналите липси, но либерализирането на визовия режим на ЕС за Украйна буди опасения, че все по-малко хора ще избират Полша за своя работна дестинация. \"От какво се безпокоим? Например по отношение на трудовия пазар – дали ще намерим достатъчно работници в Украйна и Беларус, за да компенсират дефицита на работна ръка в Полша\", коментира Адам Глапински. Между един и един и половина милиона украинци работят в Полша, голяма част от тях без разрешително. Преди две години полският Съюз на предприемачите и работодателите оцени, че страната се нуждае от около пет милиона допълнителни работници, за да поддържа икономическия си растеж. Миналата година брутният вътрешен продукт отбеляза ръст от 4.5%.", "date": "2018.01.30", "title": "Полша се пита дали ще има достатъчно украинци, които да работят за нея"}
{"url": "https://www.dnevnik.bg/sviat/2018/01/30/3120965_koi_popadna_v_doklada_kremul_-_pulniiat_spisuk/", "text": "Над 200 души - руски държавни служители, ръководители на държавни компании и милиардери - попаднаха в т.нар. доклад \"Кремъл\", съставен от администрацията на САЩ според закона за санкциониране на Москва заради намесата ѝ в американските избори през 2016 г. Списъкът не означава, че тези хора са санкционирани или ще бъдат санкционирани, изтъква Министерството на финансите, което го състави съгласно изискванията на \"За противопоставяне на противниците на Америка чрез санкции\" (CAATSA). Този закон бе наложен на президента Доналд Тръмп с почти пълно единодушие от двете камари на парламента във Вашингтон в началото на август 2017 г. Освен това в него изрично се забранява Белият дом да отменя санкции без предварителното съгласие на Конгреса. Относно подбора на бизнесмените докладът \"Кремъл\" използва оценки на сп. \"Форбс\" за руснаците с лично богатство над 1 млрд. долара, но за които се смята, че са ги натрупали благодарение близостта си с Кремъл или че са извършвали \"злонамерени действия\". Докладът има и непублична част, в която може да са и други имена на политици и бизнесмени, служители с по-ниски длъжности в администрацията или с лично богатство под 1 млрд. долара, обясняват от министерството на финансите. Ето всички имена от публичната част, подредени по категории: Високопоставени служители 1. Ръководител на администрацията на президента  2. Първи зам.-ръководител на администрацията на президента  3. Първи зам.-ръководител на администрацията на президента  4. Зам.-ръководител на администрацията на президента  5. Зам.-ръководител на администрацията на президента  6. Говорител на президента  7. Ръководител на протокола на президента  8. Помощник на президента  9. Помощник на президента  10. Помощник на президента  11. Помощник на президента  12. Помощник на президента  13. Помощник на президента  14. Помощник на президента  15. Помощник на президента  16. Помощник на президента  17. Помощник на президента  18. Помощник на президента  19. Съветник на президента  20. Съветник на президента  21. Съветник на президента  22. Съветник на президента  23. Съветник на президента  24. Съветник на президента  25. Съветник на президента  26. Председател на Съвета по правата на човека  27. Съветник на президента  28. Пълномощен представител на президента в Съвета на федерацията  29. Пълномощен представител на президента в Държавната дума  30. Пълномощен представител на президента в Конституционния съд  31. Пълномощник при президента за правата на детето  32. Пълномощник при президента за защита правата на предприемачите  33. Пълномощен представител на президента в Приволжкия федерален окръг  34. Пълномощен представител на президента в Северозападния федерален окръг  35. Пълномощен представител на президента в Северокавказкия федерален окръг  36. Пълномощен представител на президента в Централния федерален окръг  37. Пълномощен представител на президента в Сибирския федерален окръг  38. Пълномощен представител на президента в Далекоизточния федерален окръг  39. Пълномощен представител на президента в Южния федерален окръг  40. Пълномощен представител на президента в Уралския федерален окръг  41. Началник на управлението на администрацията на президента по външната политика  42. Началник на управлението на президента по междурегионалните и културните връзки с чужбина  43. Началник на управлението на президента по социално-икономическото сътрудничество с държавите от ОНД, Република Абхазия и Република Южна Осетия Правителство 44. Министър-председател  45. Първи вицепремиер  46. Ръководител на апарата на правителството  47. Зам.-председател на правителството  48. Зам.-председател на правителството  49. Зам.-председател на правителството  50. Зам.-председател на правителството  51. Зам.-председател на правителството  52. Зам.-председател на правителството  53. Министър на отвореното правителство  54. Министър на селското стопанство  55. Ръководителят на Министерството за извънредните ситуации  56. Министър на съобщенията  57. Министър на строителството и жилищното настаняване  58. Министър на културата  59. Министър на отбраната  60. Ръководител на Министерството на икономическото развитие  61. Министър на образованието  62. Министър на енергетиката  63. Министър за развитието на Далечния изток  64. Министър на финансите  65. Министър на външните работи  66. Ръководител на Министерството на здравеопазването  67. Руководителят на министерството на търговията  68. Министър на вътрешните работи  69. Министър на правосъдието  70. Министър на труда  71. Ръководител на Министерството за опазване на природата  72. Министър по въпросите на Северен Кавказ  73. Министър на спорта  74. Министър на транспорта  Други високопоставени политически лица 75. Председател на Съвета на федерацията (горната камара на парламента)  76. Директорът на Службата за външно разузнаване (СВР)  77. Председател на Държавната дума (долната камара на парламента)  78. Специален представител на президента по въпросите на защита на природата, екологията и транспорта  79. Секретар на Съвета за сигурност на Русия  80. Ръководител на Федералната митническа служба  81. Началник на Генщаба на Въоръжените сили  82. Ръководител на Главното разузнавателно управление на армията (ГРУ)  83. Зам.-секретар на Съвета за сигурност на Русия  84. Губернатор на Санкт-Петербург  85. Кмет на Москва  86. Главен прокурор на Русия  87. Ръководител на Следствения комитет  88. Ръководител на \"Росгвардия\"  89. Директор на Федералната служба за охрана  90. Директор на Федералната служба за сигурност (ФСБ)  91. Ръководител на \"Росархив\"  92. Директор на \"Росфинмониторинг\"  93. Началник на главно управление на специалните програми на президента  94. Управляващ делата на президента  95. Директор на федералната фелдегерска служба (извършва кореспонденцията с особено важни, строго секретни, секретни и други служебни документи)  Шефове на държавни фирми и банки 96. Председател на Управителния съвет на \"Газпром\"  97. Главен изпълнителен директор на \"Роснефт\"  98. Президент на \"Сбербанк\"  99. Генерален директор на Руските държавни железници  100. Президент – председател на управителния съвет на \"Внешторгбанк\" (ВТБ)  101. Генерален директор на \"Ростех\"  102. Бивш генерален директор на \"Россет\"  103. Председател на управителния съвет на \"Интер РАО Единни енергийни системи\"  104. Генерален директор на \"Росатом\"  105. Председател на управителния съвет и президент на \"Транснефт\"  106. Председател на управителния съвет на \"Газпромбанк\"  107. Генерален директор на \"Татнефт\"  108. Генерален директор на\"Аерофлот\"  109. Президент на \"Башнефт\"  110. Президент на Обединената авиостроителна корпорация  111. Председател на управителния съвет и генерален директор на \"Русгидро\"  112. Председател на управителния съвет на \"Внешекономбанк\"  113. Президент на компанията за добив на диаманти \"Алроса\"  114. Главен изпълнителен директор на компанията \"Сахалин енерджи\"  \"Списъкът на олигарсите\" 1. Александър Абрамов 2. Роман Абрамович 3. Араз Агаларов 4. Фархад Ахмедов 5. Вагит Алекперов 6. Игор Алтушкин 7. Алексей Ананиев 8. Дмитрий Ананиев 9. Василий Анисимов 10. Роман Авдеев 11. Пьотр Авен 12. Елена Батурина 13. Алексей Богачов 14. Владимир Богданов 15. Леонид Богуславский 16. Андрей Бокарев 17. Олег Бойко 18. Николай Буйнов 19. Олег Дерипаска 20. Александър Джапаридзе 21. Леонид Федун 22. Глеб Фетисов 23. Михаил Фридман 24. Александър Фролов 25. Филарет Галичев 26. Сергей Галицкий 27. Валентин Гапонцев 28. Сергей Гордеев 29. Андрей Гуриев 30. Юрий Гушчин 31. Михаил Гуцериев 32. Саит-Салам Гуцериев 33. Зарах Илиев 34. Дмитрий Каменшчик 35. Вячеслав Кантор 36. Самвел Карапетян 37. Евгений Касперский 38. Сергей Кациев 39. Сулейман Керимов 40. Игори Кесаев 41. Данил Хачатуров 42. Герман Хан 43. Виктор Харитонин 44. Александър Клячин 45. Пьотр Кондрашов 46. Андрей Косогов 47. Юрий Ковалчук 48. Андрей Козицин 49. Алексей Кузимичев 50. Лев Кветной 51. Владимир Лисин 52. Анатолий Ломакин 53. Зиявудин Магомедов 54. Игори Макаров 55. Искандер Махмудов 56. Александър Мамут 57. Андрей Мелниченко 58. Леонид Михелсон 59. Юрий Милнер 60. Борис Минц 61. Андрей Молчанов 62. Алексей Мордашов 63. Вадим Мошкович 64. Александър Несис 65. Год Нисанов 66. Александър Пономаренко 67. Сергей Попов 68. Владимир Потанин 69. Михаил Прохоров 70. Дмитрий Пумпянский 71. Мегдет Рахимкулов 72. Андрей Раппопорт 73. Виктор Рашников 74. Аркадий Ротенберг 75. Борис Ротенберг 76. Дмитрий Риболовлев 77. Айрат Шаймиев 78. Радик Шаймиев 79. Кирилл Шамалов 80. Юрий Шефлер 81. Алберт Шигабутдинов 82. Микаил Шишханов 83. Леонид Симановский 84. Андрей Скоч 85. Александър Скоробогатко 86. Рустем Султеев 87. Александър Светаков 88. Геннадий Тимченко 89. Олег Тинков 90. Роман Троценко 91. Алишер Усманов 92. Виктор Векселберг 93. Аркадий Волож 94. Вадим Якунин 95. Владимир Евтушенков 96. Гавриил Юшваев", "date": "2018.01.30", "title": "Кой попадна в доклада \"Кремъл\" - пълният списък"}
{"url": "https://www.dnevnik.bg/bulgaria/2018/01/30/3121027_v_770_uchilishta_v_stranata_niama_da_se_uchi_dnes/", "text": "Поради обявена грипна епидемия в 770 училища в страната днес няма да има учебни занятия, съобщи Министерството на образованието и науката тази сутрин. За 138 училища в област Бургас грипната ваканция беше удължена в понеделник до края на седмицата - 2 февруари. В столицата София са преустановени занятията в 276 училища също до петък. В 40 училища в област Сливен и 71 училища в област Русе няма да се учи от днес. Вчера  община Варна обяви грипна ваканция, но не и цялата област . По тази причина в общината са затворени 63 училища, но в областта има учебни занятия. В 13 училища в област Габрово и в 61 училища в област Монтана няма да има учебни занятия до 2 февруари. Обявена е грипна ваканция и за 60 училища в област Хасково и за 44 училища в област Ямбол. Още четири училища са изрично изброени в съобщението на МОН: ОУ \"Иван Вазов\" в село Мусачево, Софийска област, ОУ \"Св. Св. Кирил и Методий\" в с. Ставерци, община Долна Митрополия, област Плевен; СУ \"Хр. Ботев\" – гр. Белоградчик, и ОУ \"Васил Левски\" – с. Бойница, област Видин.", "date": "2018.01.30", "title": "В 770 училища в страната няма да се учи днес"}
{"url": "https://www.dnevnik.bg/bulgaria/2018/01/30/3121024_kratki_novini_muj_napadnal_lekari_v_burgas_poluchi_4/", "text": "22-годишният мъж бил докаран в началото на лятото с линейка в Спешното отделение със съмнение за алкохолно отравяне. Още преди началото на прегледа, младежът повалил на земята с юмруци и ритници дежурния лекар, ударил притеклия се на помощ негов колега и близки на друг пациент, предаде Би Ти Ви. Нападателят има пет предишни присъди за кражби и грабеж. България се представила успешно на \"Зелената седмица\" С голям успех премина участието на България като страна-партньор на най-мащабното международно изложение за селско стопанство и хранителна промишленост \"Зелена седмица\" в Берлин, което се проведе от 19 до 28 януари, обяви земеделското министерство. За разлика от предишни години, когато страната се представя с щанд, този път е била в отделна палата, където продуктите си са представили 62 фирми и 12 земеделски производители. Кметът на Берлин Михаел Мюлер призовал жителите на града да посетят българската палата и да опитат продуктите. Около 400 хил. души са посетили изложението. \"ЕНЕРГО-ПРО Мрежи\" си сменя името От днес електроразпределителната компания в Североизточна България \"ЕНЕРГО-ПРО Мрежи\" АД променя името си на \"Електроразпределение Север\" АД. Дружеството предприема тази стъпка в изпълнение на изискванията на европейска Директива и на българския Закон за енергетиката. \"Електроразпределение Север\" АД продължава да е част от групата компании на \"ЕНЕРГО-ПРО\". Дружеството поддържа електроразпределителната мрежа в Североизточна България и обслужва близо 1.1 млн. клиенти. Специализирана операция срещу активния криминален контингент се провежда в цялата страна  Ден, след като главният прокурор Сотир Цацаров разпореди проверка на всички хора, които имат луксозни коли и имоти, от МВР съобщиха, че на територията на цялата страна се провежда \"специализирана полицейска операция по линия на активния криминален контингент\". Към 15 ч. няма задържани. Работи се по дела, които са процес на разследване съвместно с прокуратурата. Съдът осъди мъж на девет месеца затвор за кражба на две детски колела Софийският районен съд (СРС) осъди Фидос Димитров на девет месеца затвор за кражба на колело от междуетажна площадка на кооперация, съобщиха от съда. Миналата седмица стана известна  друга подобна присъда. Емил Милев - Крокодила окончателно остава в ареста Подсъдимият за магистрални грабежи Емил Милев - Крокодила остава окончателно в ареста по друго обвинение. Ден след като бе  оправдан от първата съдебна инстанция и пуснат от ареста  (по обвинение като организатор на престъпна група за магистрални грабежи, отвличания и опит за убийство на полицай - бел.ред.) Крокодила бе  задържан по друго обвинение . То е за стар грабеж от 2008 г. До ареста на Милев се е стигнало след като член на групата му го е издал пред разследващите. Макар той да е защитен в процеса свидетел Милев спомена името му пред съда - Николай Генов, който е участвал в подготовката на грабежа.", "date": "2018.01.30", "title": "Кратки новини: Мъж, нападнал лекари в Бургас, получи 4 години и 3 месеца затвор"}
{"url": "https://www.dnevnik.bg/bulgaria/2018/01/30/3120988_borisov_sprete_s_tezi_protesti_harchi_se_izlishno/", "text": "Премиерът Бойко Борисов смята, че обществото харчи излишна енергия в казуси като този с  разградските лъвчета  или  строителството на втори лифт на Банско , за които решенията са очевидни или регламентирани. На 12-ата среща на бизнеса с правителството Борисов емоционално заяви: Напомни на протестиращите, че акциите им струват пари, защото трябва да се плаща извънреден труд на полицаите, а това значи разходи и за самите протестиращи като данъкоплатци. Премиерът изрази мнение, че , защото там те могат да бъдат приучени към бъдещ живот на свобода в Африка. Като човек, който се занимава с животни, им казвам - генетично увреждане имат, размножават се братя и сестри. Инат страшен, възмути се той от позицията на общинския съвет в Разград, който отказа изпращането на лъвовете в чужбина. \"Но не, искаме си ги тях тук, а в зоопарка в София има още пет лъва, а във Варна пак се размножават. Харчим енергия, която излиза навън, за нещо, което е като черното и бялото. Не можем да кажем, че ще ги държим тук, защото децата ще им се радват. Ето имаме 6-годишния Асен\", продължи той и заради смеха в залата поясни: \"Вече и имената им знам на всички!\" Вметна и че не иска да го наричат диктатор, който е предопределил съдбата на животните. От темата за протеста срещу това, който е планиран за днес пред Министерския съвет, Борисов прескочи към протестите срещу строителството в Пирин, разрешено от правителството в последните дни на декември. Броя, броя, броя...А тук - протест, протест, протест за един лифт\", възмути се премиерът. Той повтори, че разрешението на правителството е дадено само за строителство на водохващания за питейна вода. \"Ние искаме едно лифтче – само едно лифтче още да има. Против съм конфликта между Зелените и една част от правителството, но за един лифт аз съм им дал гаранции. Една керемида повече няма да се допусне. А ако има повече - излизаме на протест и ние\", обеща той. И увери: \"Ние винаги сме били наистина \"зелени\", а не като някои зелени, които отвътре са червени – като динята\". Борисов заяви, че не е отишъл в Народното събрание за дебатите по вота на недоверие към правителството от уважение към самия парламент. Той изрази разочарованието си от нивото на изказванията там, които се свеждали до коментари за роднини и братовчеди. \"Като ме нападнат, мога да отговоря с каруцарския им език, да забравя, че председателстваме Съвета на ЕС\", призна той. Премиерът разказа на присъстващите, че при анкета с чужденци установил, че светът продължава да свързва България единствено с атентата срещу папа Йоан-Павел II през 1981 г. \"Стрелбата по папата излиза на първо място в съзнанието на хората. Ама папата че беше в България, че каза, че България не е виновна - няма.Колко десетилетия са минали оттогава - първо това излиза. Нула справедливост, но факт.\" Борисов подчерта, че резултатът от последните парламентарни избори се дължи на антитурската и антиемигрантската тема. \"Патриотичният фронт къде се изстреляха\", възкликна той. Подчерта, че България най-добре пази европейските граници: \"Мигрантската вълна е нула. Всеки ден викам министъра да ми докладва. Днес - нула, нула, нула, вчера - нула, нула, нула, по дни мога да ви ги кажа\". Защо проектът за трети мост на Дунава не напредва -  тук. Какво каза Борисов за Балканите -  тук .", "date": "2018.01.30", "title": "Борисов: Спрете с тези протести, харчи се излишно енергия (допълнена)"}
{"url": "https://www.dnevnik.bg/bulgaria/2018/01/30/3121006_gimnazii_iz_stranata_protestirat_sreshtu_zakrivaneto/", "text": "Математическата гимназия \"Баба Тонка\" в Русе протестира срещу планираното намаляване на профилираните паралелки в училището за сметка на професионалните. Това е поредното училище, което изразява недоволство от решението на Министерството на образованието и науката, след училища във Враца, Бургас и Сливен, пише в. \"Сега\". Директорът на русенската математическа гимназия Милко Кунчев дори заплашва да съди регионалното звено на МОН - регионалното управление по образованието (РУО), ако излезе заповед за промени в паралелките. Идеята е профилираните паралелки да се намалят от 5 на 4 и да се намали приемът, което по изчисленията на директора ще доведе до съкращаване на учители и намаляване на делегирания бюджет с 35 хил. лв., или фалит. Според директора на РУО - Русе, Росица Георгиева обаче гимназията може да се издържа и с 4 паралелки, а промяната така или иначе се налага, защото децата намаляват и бизнесът е отчаян от липсата на работна ръка с професионална подготовка. Освен в математическата гимназия има планове да се намалят с по една също паралелките и в още две от профилираните гимназии в Русе - Средно училище за европейски езици и \"Възраждане\". Още в началото на мандата си просветният министър Красимир Вълчев заяви, че политика на ведомството му ще е да насърчава увеличаването на приема в професионалните гимназии - както чрез финансови инструменти, така и чрез \"постепенно ежегодно минимално административно увеличаване на приема в професионални паралелки\", припомня вестникът. \"Трябва да осъзнаем, че има нужда от ученици, които да се включат в професионално обучение. След години във все по-голяма степен всички деца ще имат нужда от квалификация, отколкото от диплома за определена степен\", казва Вълчев. Намерението за увеличаване на професионалните паралелки обаче на много места води до свиване на профилираните заради намаляващия брой на учениците въобще. Срещу тенденцията от миналата седмица има протести също и във Враца. Там в СУ \"Хр. Ботев\" се закриват две от трите им профилирани паралелки, като причините отново са намаляващият брой на децата и заявките на бизнеса за кадри. Протестиращите родители обаче изтъкват, че само две от работодателските организации са били питани за мнение, а те представляват малка част от бизнеса във Враца. Протестиращите предлагат решението да се отложи за след 3-4 години, тъй като много от децата вече са се ориентирали къде искат да кандидатстват и така би се ограничил изборът им. Напрежение срещу преструктуриране на паралелките има и в Сливен, и в Бургас, обаче във Враца има също и застъпници на идеята за засилване на професионалното образование - директорите и представителите на професионалните гимназии там. Училищата вече са готови с план-приема си след седми клас (срокът за това беше до 15 януари), но тепърва той ще се анализира от регионалните управления по образованието, които имат последната дума - до 30 март. Министърът на образованието одобрява план-приема само в неспециализираните училища с национално значение, осъществяващи профилирано и професионално обучение.", "date": "2018.01.30", "title": "Гимназии из страната протестират срещу закриването на паралелки"}
{"url": "https://www.dnevnik.bg/sport/2018/01/30/3121048_britanskata_antidopingova_agenciia_poluchi/", "text": "Правителството на Великобритания отпусна допълнителни 6 милиона паунда на  Британската антидопингова агенция (UKAD) , за да повиши ефективността при борбата с допинга. Помощта на практика увеличава годишния бюджет на UKAD с повече от 50%. Цялата сума е 6.1 милиона паунда за две години, а в момента бюджетът на антидопинговата агенция е 5.5 милиона паунда. Финансовото състояние обаче не е добро, след като UKAD е заплашена от фалит заради дългогодишната битка в съда с боксьора Тайсън Фюри. Бившият световен шампион в тежка категория иска сериозно обезщетение, което може да изправи антидопинговата агенция на ръба на фалита. От правителството са решили да отпуснат допълнителни средства на UKAD, за да се решават по-лесно трудни казуси със съмнителни допинг проби. Така например през миналата година разследването за  мистериозния пакет на сър Брадли Уигинс  от \"Критериум Дофине\" през 2011 г. беше прекратено заради липсва на доказателства. Благодарение на финансовата инжекция от държавата UKAD ще може да продължи да разследва подобни казуси. \"Всички трябва да направим необходимото, за да изчистим спорта от допинг. Трябва феновете да знаят, че всичко е честно и се решава на игрището, шосето или терена. С допълнителните 6 милиона ние гарантираме, че UKAD ще продължи да се бори за чистотата на британския спорт\", каза спортният министър Трейси Крауч. UKAD ще проведе специална среща с Департамента за дигитализация, култура, медии и спорт (DCMS) към правителството, който да одобри как да бъдат похарчени допълнителните средства.", "date": "2018.01.30", "title": "Британската антидопингова агенция получи допълнително 6 милиона паунда от правителството"}
{"url": "https://www.dnevnik.bg/sviat/2018/01/30/3121035_katalunskiiat_parlament_otloji_izbora_na_premier/", "text": "Председателят на каталунския парламент Роже Торен отложи заседанието, на което автономната област трябваше да избере нов премиер, предадоха испанските медии. В обръщение пред журналисти Торен каза, че заседанието \"не се разпуска, но ще закъснее\". \"Няма да предложа нито един кандидат, който не е Пучдемон\", каза Торен на фона на неизвестността дали уволненият премиер Карлес Пучдемон ще се върне в Испания с риск да бъде задържан в опит да участва в избора. Процедурата трябваше да започне в 15 ч. местно (16 ч. българско) време. Торен също така обвини \"испанското правителство и Конституционния съд\", че искат да \"нарушат правата на милиони каталунци и каталунки\" и \"това няма да се приеме\". Конституционният съд  реши в края на миналата седмица , че Пучдемон, за когото има национална заповед за арест, може да е премиер само ако се яви лично в парламента в Барселона и ако получи разрешение за това от съда. Институцията обясни, че ще анулира заседанието на законодателния орган, ако Пучдемон бъде избран дистанционно. Депутатите на бившия премиер обаче оспорват това с възражение до съда и Торен каза, че заседанието ще продължи, докато това възражение не бъде разгледано в Мадрид. \"Никой няма да реши кой трябва да е премиер, нито вицепремиерът (Сорая Саенс де Сантамария), нито Конституцонният съд. Това ще направят депутатите\", каза още Торен и обеща, че ще стигне \"до края, за да защити правата\" на Пучдемон. \"Цялата ми енергия ще е насочена към това да защитя институцията; това е същината на демокрацията, защото демокрацията не се отменя. Този парламент представлява суверенитета на цяла Каталуня.\" \"Нарушени са основни права\" Каталуня в момента е в условията на пряко управление от Мадрид, което започна заради кампанията за отделяне от Испания - референдума на 1 октомври и декларацията за независимост, приета от парламента в Барселона. Това управление - първоначално поверено на вицепремиера  Де Сантамария , но на практика извършвано от ресорни министри в централните институции в Мадрид - ще продължи, докато не бъде избран нов премиер и назначението му не бъде подписано от крал Фелипе. Пучдемон, който е единственият кандидат, се намира в момента в Брюксел и даде сигнал, че не е напълно изключено да се върне. Той обаче поиска \"защита\" от Торен и заедно с адвокатите си от вчера се позовава на имунитета от наказателно преследване, с който се ползва като депутат. Това схващане сега се повтаря и от листата на Пучдемон - \"Заедно за Каталуня\" - която обвинява властите в Мадрид в нарушение на \"основни права\" заради решението на Конституционния съд, че няма да счита за валидно заседанието на парламента, ако на него Пучдемон бъде избран дистанционно, каквито бяха първоначалните му планове. Съдът се събира за обсъждане в 14 ч. българско време.", "date": "2018.01.30", "title": "Каталунският парламент отложи избора на премиер заради спор за Пучдемон с Мадрид"}
{"url": "https://www.dnevnik.bg/biznes/2018/01/30/3121055_zavodskite_ceni_rastat_s_4_prez_dekemvri/", "text": "Общият индекс на цените на производител през декември 2017 г. нараства с 4.1% в сравнение със същия месец на 2016 година, показват данните на НСИ. Увеличение на цените е отчетено при: производството и разпределението на електрическа и топлоенергия и газ - с 10.1%, добивната промишленост - със 7.9%, и преработващата промишленост - с 2%. В преработващата промишленост по-съществено увеличение на цените се наблюдава при производството на дървен материал и изделия от него, без мебели - с 6.9%, при производството на хартия, картон и изделия от хартия и картон - с 5.3%, както и при производството на автомобили, ремаркета и полуремаркета - с 4%, а намаление е регистрирано при производството на превозни средства, без автомобили - с 3.5%, и при производството на компютърна техника, електронни и оптични продукти - с 2.8%. Цените на вътрешния пазар растат с повече Данните на статистиката сочат, че цените на вътрешния пазара нарастват на годишна база повече от тези на външния. През декември те се повишават с 5.1% спрямо декември 2016 г. Увеличение на цените е регистрирано при производството и разпределението на електрическа и топлоенергия и газ - с 10.1%, в добивната промишленост - с 4.2%, и в преработващата промишленост - с 2.2%. По-високи цени в преработващата промишленост спрямо декември 2016 г. са отчетени при: производството на дървен материал и изделия от него, без мебели - с 6.3%, производството на химични продукти - с 4.5%, и производството на автомобили, ремаркета и полуремаркета - с 3.4%. Намаление на цените се наблюдава при производството на компютърна техника, електронни и оптични продукти - с 0.6%, и при производството на изделия от други неметални минерални суровини - с 0.3%. Спрямо ноември общият индекс на цените остава на същото ниво. По-високи цени са регистрирани в добивната промишленост - с 4.6%, при производството и разпределението на електрическа и топлоенергия и газ - с 0.3%, а в преработващата промишленост е отчетено намаление - с 0.4%. По-съществен спад на цените в преработващата промишленост се наблюдава при производството на основни метали - с 2%, както и при производството, некласифицирано другаде - с 0.4%, а увеличение е отчетено при производството на хартия, картон и изделия от хартия и картон - с 0.6%, както и при ремонта и инсталирането на машини и оборудване и при производството на химични продукти - по 0.5%. Поскъпването за международния пазар е с 2.3% Цените на международния пазар през декември 2017 г. нарастват с 2.3% в сравнение със същия месец на 2016 година. В преработващата промишленост увеличението на цените е с 1.7%. По-високи цени са отчетени при: производството на хартия, картон и изделия от хартия и картон - с 14.3%, производството на дървен материал и изделия от него, без мебели - със 7.7%, и производството на изделия от каучук и пластмаси - със 7%. Намаление на цените се наблюдава при производството на превозни средства, без автомобили - с 4.7%, и при производството на компютърна техника, електронни и оптични продукти - с 4%. Спрямо ноември цените спадат с 0.2% в сравнение с предходния месец. В преработващата промишленост е отчетен спад на цените с 0.9%. По-съществено намаление е отчетено при производството на основни метали - с 2.4%, при производството на мебели - с 1.9%, и при производството, некласифицирано другаде - с 0.5%, а увеличение се наблюдава при производството на хартия, картон и изделия от хартия и картон - с 1.1%, и при производството на изделия от каучук и пластмаси - с 0.6%.", "date": "2018.01.30", "title": "Заводските цени растат с 4% през декември"}
{"url": "https://www.dnevnik.bg/bulgaria/2018/01/30/3121031_cvetan_vasilev_e_prizovan_i_e_poluchil_obvinenieto_si/", "text": "Властите в Сърбия са връчили призовка и 11-те хиляди страници обвинителен акт на бившия мажоритарен собственик на КТБ Цветан Василев. Той е подсъдим като ръководител на престъпна група, която според прокуратурата е източила над 2.5 млрд. лв. от банката. Това съобщи за \"24 часа\" Иван Гешев, който е шеф на спецпрокуратурата, и когато делото се разследваше от градската прокуратура, бе наблюдаващ процеса обвинител. Гешев се позовава на данни от мрежата за съдебно сътрудничество \"Евроджъст\". Информацията бе потвърдена за \"Дневник\" и от адвоката на Цветан Василев - Константин Симеонов. На два пъти спецсъдът отложи делото за източването на банката. Една от причините за това бе, че Василев не е получил съдебните документи по процеса. По закон те трябва да бъдат връчени на всеки подсъдим, след като делото се внесе в съда. Затова се очаква призоваването на бившия банкер да позволи на съда да даде ход на процеса в негово отсъствие, ако той откаже да се яви пред магистратите. Следващото заседание по делото е насрочено за 14 февруари. \"Кога документите ще се върнат в България и дали това ще стане преди 14 февруари не е известно\", обясни за \"Дневник\" адвокат Константин Симеонов. \"Натам те пътуваха два месеца\", допълни той. По думите му Василев е получил съдебните документи в началото на миналата седмица. Те са били изпратени, след като съдът е насрочил първото заседание по делото на 13 декември, когато съдията докладчик е изпратил със съдебна поръчка документите чрез българското правосъдно министерство до сръбското. \"Ние много отдавна сме го заявили, и то няколко пъти, че искаме разпит чрез видеоконферентна връзка, но прокуратурата ни отказва с твърде елементарни аргументи - че това ще попречи на разкриване на обективната истина\", отговори Симеонов на въпроса дали Василев продължава да настоява за дистанционен разпит и в съдебната фаза на процеса. \"Това, че му повдигат задочно обвинение, няма да попречи на разкриването на обективната истина, но ако реши да даде обяснения, това вече ще попречи. Очевидно по някаква причина на прокуратурата не ѝ се иска нито Цветан Василев да се върне в България, нито иска той да бъде разпитван\", коментира Симеонов. Той обясни, че след есента на 2014 г. в България нещата не ставали по-добри, а обратното - по-лоши, от гледна точка на евентуалното очакване за провеждане на справедлив съдебен процес спрямо Василев. \"Прокуратурата се занимава с какво ли не, но не и с определени хора, които би трябвало да бъдат проверявани. Променят НПК, и то специално заради Цветан Василев. Затова аз лично съм на мнение, че ако има възможност, по-добре изобщо да не се връща в България.\" Симеонов припомни, че есента на 2014 г. той и подзащитният му са заявили желание той да се прибере, но нямало как да се случи, защото прокуратурата отказала комуникация. \"На 28 юли 2014 г. бе повдигнато задочно обвинение на Василев с прокурорска мярка за задържане от 72 часа. Аз бях първият, който обявих къде е Василев - в Сърбия, и предложих на прокуратурата, ако искат той да се прибере, да бъде свален от издирване в системата на Интерпол и да махнат мярката за процесуална принуда от три денонощия, за да може да се прибере. В противен случай на границата сръбските власти щяха да го задържат и върнат обратно\", обясни Симеонов. Прокуратурата е отказала с аргумента, че те поставят условия. \"Явно е нямала желание тогава той да се прибере в България, според мен и сега не гори от такова. Само че сега аз не искам да се прибира, защото тук не го очаква нищо добро.\" Преценка на съда ще бъде дали да разпита Василев чрез видеоконферентна връзка. Ако откаже, съдът не може да задължи бившия банкер да се прибере в страната, защото тече процедура по екстрадицията му, която не е известно кога и как ще приключи, обясни Симеонов. В този случай делото ще протече задочно спрямо основния подсъдим. Василев е в сръбската столица от 2014 г.  Обвинителният акт  беше внесен през юли 2017 г., като обемът му надхвърля 10 хиляди страници. С него на съд бяха предадени 18 души, за които се твърди, че са организирана престъпна група, чийто ръководител е бившият мажоритарен собственик на банката Цветан Василев.", "date": "2018.01.30", "title": "Цветан Василев е призован и е получил обвинението си"}
{"url": "https://www.dnevnik.bg/sport/2018/01/30/3121052_purva_goliama_sdelka_v_nba_za_2018_g_bleik_grifin/", "text": "Първата голяма сделка в Националната баскетболна лига (НБА) за 2018 г. вече е факт. Звездата на \"Лос Анджелис клипърс\" Блейк Грифин премина в \"Детройт пистънс\". 28-годишното тежко крило напуска тима от Калифорния след седем сезона и половина. Като част от сделката \"Клипърс\" получава гарда Ейвъри Брадли, крилото Тоби Харис, центъра Бобан Марянович, както и първия и втория избор на \"Детройт\" в тазгодишния драфт. В обратна посока освен Грифин заминават Брис Джонсън и Уили Рийд. Грифин беше избран от \"Клипърс\" под №1 в драфта през 2009 г. Той пропусна целия следващ сезон заради контузия и дебютира в НБА през 2010 г. 208-сантиметровият играч много бързо се утвърди като една от звездите в лигата и спечели наградата за новобранец на сезона. Тежкото крило изигра 555 мача за \"ножиците\". Грифин записа средно по 21.8 точки, 5.5 борби, 3 асистенции и 1.5 откраднати топки в 504-те си двубоя в редовните сезони. В плейофите той изигра 51 срещи, като се отчете със средно по 21 точки, 8.5 борби и 3.9 асистенции. \"Блейк има огромно влияние върху развитието на тази организация и наследството му в общността на Лос Анджелис ще бъде дълготрайно. Пожелаваме му късмет и всичко най-добро\", каза собственикът на \"Клипърс\" Стив Балмър. Грифин беше в основната на проекта за шампионски отбор на \"Клипърс\", който включваше още две големи звезди - Крис Пол и Деандре Джордън. Отборът обаче така и не успя да премине втория кръг на плейофите. Джордън остава единственият от тримата в състава, след като през лятото Пол премина в \"Хюстън рокетс\". \"Промяната е трудна, но доверието ми в нашия екип, ръководен от Лорънс Франк и Майкъл Уингър заедно с Джери Уест, никога не е било по-високо. Вярвам повече от всякога в нашата крайна цел - да спечелим титлата в НБА\", каза още Балмър. Според един от най-реномираните журналисти, отразяващи НБА - Ейдриън Войнаровски, \"Клипърс\" ще опита да изгради отбор от млади играчи и е готов да се раздели с двете останали звезди в настоящия си състав - Джордън и Лу Уилямс. В същото време сделката за Грифин е доста рискова за \"Детройт\". Въпреки че безспорно е един от най-добрите високи играчи в НБА, той много често има проблеми с контузии, а освен това получава огромна заплата. През лятото на 2017 г. крилото подписа петгодишен договор за 171 милиона долара. В \"Детройт\" Грифин ще се събере с един от водещите центрове в лигата - Андре Дръмънд. Успехът на подобен тандем обаче изглежда доста несигурен.", "date": "2018.01.30", "title": "Първа голяма сделка в НБА за 2018 г.: Блейк Грифин премина в \"Детройт\""}
{"url": "https://www.dnevnik.bg/bulgaria/2018/01/30/3121053_balkanite_ne_triabva_da_se_deliat_na_zapadni_i/", "text": "Страните от Балканите са толкова свързани, че напрежение в една от тях може да срине останалите. Това мнение изрази на 12-ата среща на бизнеса с правителството, организирана от седмичника \"Капитал\", премиерът Бойко Борисов. Не обичам да деля Балканите на Западни и други, каза той пред участниците във форума и напомни, че България и Македония са дали добър пример за съседи, които могат да разрешат противоречията си и \"да отворят пътя напред\". От друга страна, иронизира териториалния спор между Словения и Хърватия, който по думите му е ненужен на Европа. \"Конфликтът им е смешен, за ей такова малко заливче\" - показа с пръсти Борисов и поясни, че ако влезеш в морето по бански, попадаш в другата държава. Той подчерта, че влиянието на Турция в региона е голямо по линия на исляма, а на Русия - по линия на православието. Към това добави и интересите на Китай. Сега е моментът да покажем мъдрост и разум, да покажем на Европа, че можем да генерираме успехи и места за инвестиции, каза Борисов и добави: \"Затова България е лидер, правим винаги верните неща.\"", "date": "2018.01.30", "title": "Балканите не трябва да се делят на западни и източни, заяви премиерът"}
{"url": "https://www.dnevnik.bg/biznes/2018/01/30/3121060_po_putia_za_evrozonata_na_bulgariia_i_triabva/", "text": "По пътя към еврозоната България трябва да продължи с изпреварващия ръст на икономиката и да запази стабилността на публичните финанси. Това каза по време на 12-ата среща на бизнеса с правителството Димитър Радев, управител на БНБ. Радев добави, че в страната има трайна тенденция за увеличаване на износа и стабилност на икономиката. Необходимо е да се предпазваме от грешки, от всяко действие, което ще подкопае този изпреварващ ръст на БВП и балансираните публични финанси, подчерта той, цитиран от БТА. Резултатите на банките са на добро равнище и печалбата за миналата година ще е 1.2 млрд. лева, каза Радев. Кредитната активност се увеличава и достига 4.8 на сто за неправителствения сектор, а нивото на лошите кредити вече е под 11 процента при 17 процента за 2014 година, но остава на по-високи нива от тези в ЕС. Ниските лихви ще продължат да оказват влияние върху рентабилността на банковата система, каза още гуверньорът на БНБ.", "date": "2018.01.30", "title": "По пътя за еврозоната на България й трябва изпреварващ ръст на икономиката, обяви управителят на БНБ"}
{"url": "https://www.dnevnik.bg/biznes/2018/01/30/3121073_inspekciiata_po_truda_napomni_za_otpadnala_deklaraciia/", "text": "От 1 януари отпада задължението на работодателите да уведомяват държавата за това, че условията на труд в предприятията им не са се променили, напомня Главната инспекция по труда. Това напомня ведомството, тъй като фирми продължават да подават декларацията. Отпадането на декларацията стана със законодателни промени, обнародвани в бр. 97 на Държавен вестник от 5.12.2017 г., като част от изпълнението на програмата на правителството за намаляване на административната тежест за бизнеса и гражданите. От началото на годината е заличена и административната услуга на инспекцията за подаване на уведомленията, поради което подадените такива от началото на годината ще бъдат приемани само за сведение. Остава задължението да бъдат подавани декларации от новосъздадени предприятия, както и от предприятия, при които към 31 декември на предходната година има промяна в обстоятелствата, подлежащи на деклариране. Декларациите се подават в териториалната дирекция \"Инспекция по труда\" по адреса на регистрация на предприятието до 30 април. На сайта на Изпълнителна агенция \"Главна инспекция по труда\", в рубриката \"Административно обслужване\",  http://www.gli.government.bg/page.php?c=9 , са публикувани подробни указания за попълването и подаването на декларацията, включително и по електронен път. За улеснение на потребителите е публикувано и видео за конфигуриране на Java за работа в портала за електронни административни услуги на ведомството.", "date": "2018.01.30", "title": "Инспекцията по труда напомни за отпаднала декларация за бизнеса"}
{"url": "https://www.dnevnik.bg/evropa/2018/01/30/3121064_monitoringut_za_rumuniia_da_otpadne_predi_tozi_za/", "text": "След 10-годишно прилагане на Механизма за сътрудничество и проверка Румъния е на път да достигне европейските стандарти по отношение на правосъдието и върховенството на закона, както и във връзка с борбата с корупцията. На България обаче все още ѝ предстои дълъг път. Това се казва в проучване, озаглавено \"Оценка на 10-годишния период по механизма за сътрудничество и проверка за България и Румъния\". То е по поръчка на Комисията по бюджетен контрол в Европейския парламент. Целта на анализа е да се направят заключения за състоянието на двете държави и за това какво са постигнали в сравнение с изходната си позиция и задълженията си от 2007 г. Изследванията за проучването са били проведени от Центъра за стратегии и оценки (CSES) паралелно в България и Румъния. Според него \"докато в България все още съществува необходимост от въвеждане на ключови реформи, в случая на Румъния процесът на реформиране трябва да продължи, но в много отношения ключовото предизвикателство сега е да се предотврати връщането назад и да се гарантира необратимостта на промените\". В проучването се посочва, че мониторинговият механизъм е бил компромисно решение за ситуацията, при която двете страни са кандидатствали за присъединяване към ЕС, но е било счетено, че те не са готови за тази стъпка. \"Ако Механизмът за сътрудничество и проверка (МСП) не съществуваше, България и Румъния можеше да не успеят да се присъединят към ЕС през 2007 г., или ако бяха успели, щеше да отнеме повече време процесът на реформи да постигне резултати\", пише в текста. \"В по-ранния етап на периода вниманието в България и Румъния беше фокусирано върху въвеждането на нови закони за насърчаване на целите на МСП, но сега акцентът е върху осъществяването на реформите по възможно най-необратим начин\", продължава анализът. Остава ли мониторингът За България резултатите от проучването показват, че напредъкът по някои показатели не е толкова бърз, колкото първоначално се е очаквало, и че все още съществуват значителни недостатъци. \"Напредък се наблюдава във всички области, особено по отношение на борбата с организираната престъпност. В тази област историческите проблеми с големите синдикати са преодолени и понастоящем се работи за справянето с престъпленията, извършвани от служители. Реформи бяха извършени и в областта на съдебната реформа, въпреки че някои въпроси като разделението на Висшия съдебен съвет и продължаващото влияние на изпълнителната власт върху съдебната система остават противоречиви. , макар че законодателството понастоящем се обсъжда в българския парламент\", се посочва в текста. Отбелязва се, че мониторинговият механизъм е бил посрещнат по различни начини и е срещнал критики по отношение на препоръките, определени като \"промяна на правилата\", проявената липса на приемственост между докладите и страховете относно отворения характер на инструмента и възприемането на България като \"второстепенна\" държава - членка на ЕС. \"Законодателството и институциите трябва да докажат своята ефективност чрез (необратими) резултати от успешни наказателни преследвания, което ще отнеме време. След препоръките от януари 2017 г.   да върне реформите на правилния път\", пише още в доклада. Според авторите \"предвид настоящата траектория на напредъка всяка възможност за изпълнение на показателите и за прекратяване на действието на МСП в краткосрочен и средносрочен план изглежда оптимистична\". Малко вероятно е обаче показателите по механизма да бъдат изпълнени до 2019 г. и заради това в бъдеще трябва да се обмисли  или да се използва подобен механизъм в рамките на съответните политики на ЕС, продължава текстът. Какво се случва в Румъния Заключенията за Румъния са, че е бил постигнат значителен напредък в изпълнението на показателите и \"сега се смята, че съдебната система функционира в съответствие с европейските стандарти. Докладите на комисията от 2014 г., 2015 г., 2016 г. и 2017 г. относно МСП отбелязват положителна тенденция, посочвайки нарастващата необратимост на реформите\". Отбелязва се все пак, че темповете на напредък за постигането на целите са били бавни на някои етапи, а продължаването на реформите в някои области е \"било трудно или е било обект на противопоставяне\". \"Някои от тези въпроси включват поставянето под въпрос на независимостта на съдебната система и тежестта на съдебните решения, както и опитите за отмяна на реформите, които бяха наблюдавани по-рано тази година в румънския парламент\", продължава текстът. Според анализа \"като цяло в момента , за да се гарантира, че целите на МСП са изцяло изпълнени\". Изтъква се, че реформите трябва да бъдат консолидирани, \"за да се избегне предприемането на стъпки назад и да се поддържа положителният импулс\". В доклада се посочва, че макар реформите да трябва да се стремят към \"постигане на своите цели в близко бъдеще, следва да се обмисли прекратяване на действието на МСП  \" - есента на 2019 г. Според авторите на анализа трябва да \"се предприемат стъпки за заменяне на МСП с (по-стабилна) рамка за мониторинг, управлявана от самите румънски органи. В противен случай съществува риск процесът на реформи да бъде забавен или дори обърнат\". Излишно политизиране И в двете държави резултатите, постигнати чрез механизма, продължават да зависят от наличието на политическа воля за осъществяване на реформи, продължава текстът. Според него дългите периоди без стабилни правителства в България са проблем (четири правителства през последните две години), а Румъния също претърпява доста чести промени в управлението. Съществува \"и излишно политизиране, което затруднява изготвянето на обективна и общоприета оценка на ситуацията в България и Румъния\". Припомня се, че според Европейската комисия \"  на МСП. Това е особено очевидно по време на изборния цикъл, когато реформите се забавят, а съдебната система може също да намали дейността си и да задържи съдебните дела, докато очаква изхода на изборите и решенията на новото правителство\". Трябва ли да продължи механизмът Има няколко добри причини защо от гледна точка на европейските институции трябва да бъде продължена някаква форма на мониторинг на усилията на България и Румъния в посока към реформа на съдебната система, казват авторите на доклада. \"От геополитическа гледна точка е важно двете държави да се доближат до общоприетия европейски стандарт, без да бъдат противопоставяни или тласкани в ръцете на външни сили. От гледна точка на единния пазар е важно да се гарантира, че това не е засегнато от организираната престъпност и корупцията на високо равнище, което също би подкопало интересите на инвеститорите от други държави - членки на ЕС, в двете държави. Освен това ЕС има интерес да се увери, че корупцията не води до измами, свързани с фондовете на ЕС, изплащани чрез структурните фондове и други механизми.\" Ако механизмът продължи действието си, един от вариантите е да се предоговорят целите и показателите с националните правителства, а след това Европейската комисия да изготви конкретни препоръки с фиксирани срокове, свързани с тях. Реалистичен срок за изпълнението им би могъл да бъде две години. Като алтернатива, за да се направи по-приемливо продължаването на реформите по механизма и да се преодолеят слабостите в други държави членки, би могло да се обмисли въвеждането на  . Освен това сегашният модел, прилаган по подобен начин за България и Румъния (въпреки че съществуват различни показатели), може да бъде заменен от специално разработен подход, като се вземат предвид различията между двете държави. На България може да бъде предоставена допълнителна подкрепа за изпълнение на нейната съдебна реформа и стратегии за борба с корупцията, се посочва в доклада. Според него \"поуката, която може да бъде извлечена от опита на МСП в България и Румъния, е, че би било уместно система, подобна на МСП, да стане част от  \".", "date": "2018.01.30", "title": "Мониторингът за Румъния да отпадне преди този за България, се препоръчва в евродоклад"}
{"url": "https://www.dnevnik.bg/sviat/2018/01/30/3121063_makedonskata_opoziciia_blokira_zakona_za_ezicite_s_35/", "text": "Депутатите в Скопие ще направят още един опит да гласуват  Закона за езиците , който разширява употребата на албанския и други малцинствени езици в страната. Вчерашният, с който те можеха да преодолеят  ветото на президента  Георге Иванов, се отложи, след като председателят на парламента Талат Джафери предупреди, че \"няма формални условия\" да се занимават със закона. Миналата седмица депутатите от ВМРО-ДПМНЕ, доскоро водена от бившия премиер Никола Груевски, се завърнаха в парламента за новото гласуване и дори обявиха, че ще предложат поправки на закона преди новото му гласуване. На второ четене текстът се прие с 69 гласа \"за\" при бойкот на консерваторите. Броят на предлаганите изменения за вчерашното заседание обаче се оказа необичайно голям - 35 569 отделни. \"Имайки предвид формалната процедура по обработката на всички изменения, която не е довършена, няма как процедурата да продължи\", каза Джафери. Той поиска деловодството на парламента да каже кога ще е възможно приетият и отхвърлен от Иванов закон да се обсъди отново. Депутатът от ВМРО-ДПМНЕ Илия Димовски обяви, че с представянето на толкова изменения се опитват да изпълнят заръка до двете управляващи партии - социалдемократите и албанския Демократичен съюз за интеграция (ДУИ) да размислят и да приемат това, което им казват повечето граждани и експерти, предаде агенция МИА. И за днес е насрочено заседание от 13 ч. българско време. Законът за езиците  беше ключов момент в спора между ВМРО-ДПМНЕ по времето на Груевски и тогавашната социалдемократическа опозиция и албанските партии, когато политическото напрежение ескалира в първата половина на 2017 г. Вчерашният опит за блокирането на закон обаче не е първи в македонската история - през 2012 г. Джафери като депутат от ДУИ четеше поезия в опит да попречи да бъде гласуван спорен документ, а ДУИ представи 15 000 изменения.", "date": "2018.01.30", "title": "Македонската опозиция блокира Закона за езиците с 35 000 изменения"}
{"url": "https://www.dnevnik.bg/photos/2018/01/30/3120960_fotogaleriia_amazon-ska_gora_ponikna_v_centura_na/", "text": "Интернет гигантът \"Амазон\" (Amazon) разкри голяма изненада, подготвяна в офиса й в центъра на Сиатъл - три масивни купола от стъкло и метал, под които е засадена дъждовна гора с над 40 хиляди автентични растения. \"Майкрософт\" имат дървесни къщички за служителите си, \"Епъл\" - места, наподобяващи космически кораби, сега вече и \"Амазон\" има своята запазена марка, пише \"Уошингтън поуст\".", "date": "2018.01.30", "title": "Фотогалерия: \"Амазон\"-ска гора поникна в центъра на Сиатъл"}
{"url": "https://www.dnevnik.bg/bulgaria/2018/01/30/3121101_konstitucionniiat_sud_parlamentut_e_narushil/", "text": "Koнcтитyциoнният cъд (КС) e oбявил зa пpoтивoĸoнcтитyциoнeн oтĸaзa нa Hapoднoтo cъбpaниe дa приеме оставката на депутата от ГЕРБ Дeлян Дoбpeв пpeз oĸтoмвpи минaлaтa гoдинa, съобщава сайтът Defakto.bg. Добрев оттегли оставката си в края на 2017 година, но съдът не се е занимавал с това. Решението е взето със седем на четири гласа. \"Зa\" peшeниeтo, пpeдлoжeнo oт cъдия-дoĸлaдчиĸa Koнcтaнтин Πeнчeв, ca глacyвaли Бopиc Beлчeв, Cтeфĸa Cтoeвa, Mapиaнa Kapaгьoзoвa, Pyмeн Heнĸoв, Гeopги Aнгeлoв и Taня Paйĸoвcĸa. Πpoтив ca били Keти Mapĸoвa, Aнacтac Aнacтacoв, Гpoздaн Илиeв и Филип Димитpoв. От заседанието е отсъствал един член на Конституционния съд. Сред аргументите на мнозинството от съдиите в Конституционния съд са, че основният закон не дава възможност на Народното събрание да преценява по целесъобразност подадената оставка, а само да прекрати мандата на депутата. Народното събрание няма право да преценява дали една оставка е полезна или не, а само да провери дали това е действително изразена воля от народния представител. Пълните мотиви на КС, както и тезата на четиримата, гласували против, ще бъдат публикувани малко по-късно. Делото стигна до съда, след искане от над 60 депутата от БСП. Добрев е избран от 29-и Хасковски избирателен район. Скандалът около него се разрази след изнесена информация от народния представител от БСП Елена Йончева, че негови роднини са назначени на позиции в хасковската община. След това той повдаде оставка, но  тя бе отхвърлена от мнозинството депутати. Жалбата на БСП дойде след консултация с редица конституционалисти, които твърдят, че оставка не се гласува, а само се констатира дали е дадена доброволно. Според лидера на левицата Корнелия Нинова Конституцията е погазена, а целта била Добрев да остане в парламента.", "date": "2018.01.30", "title": "Конституционният съд: Парламентът е нарушил конституцията, отхвърляйки оставката на Делян Добрев"}
{"url": "https://www.dnevnik.bg/citat_na_deniia/2018/01/30/3121013_citat_na_denia_kitaicite_imat_poveche_sili_da_vliiaiat/", "text": "Това каза в интервю за Би Би Си директорът на Централното разузнавателно управление на САЩ Майк Помпео. Говорейки за  заплахата от руска намеса в изборите  в САЩ и попитан дали Китай го притеснява в същата степен, той отговори утвърдително. \"Китайците усърдно работят, за да се поставят в позиция да станат суперсила. И те са големи, с огромна икономика. Но всички трябва да сме фокусирани... срещу опитите на Китай прикрито да влияе на света.\" Попитан дали се притеснява от шпионаж и китайски атаки в САЩ, той каза: \"Да... Виждали сме ги как се подготвят, можем да видим, че Китай има огромна способност, напреднала икономика и талантливи хора.\" \"Китайците са важна част от тъканта на Америка, но приветстваме ги, но виждаме много фокусирани опити за кражба на американска информация\", каза още Помпео.", "date": "2018.01.30", "title": "Цитат на деня: Китайците имат повече сили да влияят на САЩ от руснаците"}
{"url": "https://www.dnevnik.bg/bulgaria/2018/01/30/3121102_vechnite_nachalnici_ne_sa_problem_za_sudebnata_sistema/", "text": "Конституцията не ограничава магистратите до два началнически мандата в системата през цялата им кариера. Това реши днес Конституционният съд (КС), информира  news.lex.bg . Решението е взето единодушно с 11 гласа, като от днешното заседание е отсъствала проф. Цанка Цанкова. Конституционните съдии бяха сезирани от главния прокурор  Сотир Цацаров по темата с вечните началници в съдебната власт, който се обяви \"за\" тях . Той поиска тълкуване на чл. 129 от основния закон. Текстът от конституцията гласи:  Главният прокурор поиска конституционният съд да сложи край на споровете дали изразът \"с право на повторно назначаване\" означава възможността за назначаване на ръководен пост на до два мандата за целия професионален стаж на магистрата - независимо дали в един и същ или в различни органи на съдебната власт, или трябва да бъде разбиран като забрана един магистрат да ръководи конкретен орган на системата за повече от 10 години. КС е приел в решението си втората теза. Тоест някой съдия може да бъде председател два мандата на Районния съд в Благоевград например и след това да бъде избран за шеф на Окръжния съд в града, с което според противниците на идеята се подкрепя съдебната номенклатура, а според привържениците ѝ се ползва административният капацитет на магистрата. Конституционните съдии са коментирали, че въпреки възможните възражения за създаване на съдебна номенклатура в крайна сметка отговорност на Висшия съдебен съвет (ВСС), а не на конституционния законодател, е да решава този въпрос. Тоест ВСС е този, който с произнасянето си по всяко решение за административен ръководител може да реши, че той твърде дълго заема началнически постове в системата, и да не го назначи. КС е направил първо граматическо тълкуване на чл. 129, ал. 6 от конституцията. И заради употребения израз \" е достигнал до извода, че става въпрос за ограничение на до два мандата на конкретен началнически пост в системата. Освен това обаче конституционните съдии са направили и тълкуване с оглед целта на разпоредбата, като са изследвали мотивите, с които през 2003 г. Народното събрание я прие. С днешното си решение конституционните съдии потвърдиха практиката на всички състави на ВСС от 2004 г. досега, че няма пречка един магистрат, след като е бил ръководител на даден съд или прокуратура за два мандата от по 5 години, след това да оглави друг орган от системата. Действащият ВСС само за кратко застъпваше обратното становище, като отказа да назначи няколко магистрати на началнически постове, приемайки, че са превишили допустимите по конституция два мандата. Когато кадровиците трябваше да приемат становище по конституционното дело обаче, мнозинството застъпи тезата, че няма пречка един магистрат, след като е бил ръководител на даден съд или прокуратура за два мандата от по 5 години, след това да оглави друг орган от системата.", "date": "2018.01.30", "title": "\"Вечните началници\" не са проблем за съдебната система, реши Конституционният съд"}
{"url": "https://www.dnevnik.bg/photos/2018/01/30/3121099_snimka_na_denia_kralski_osobi_na_leda/", "text": "Принц Уилям и съпругата му Катрин, херцогиня на Кеймбридж, посетиха ледена пързалка в Стокхолм по време на официалното им посещение в Швеция.", "date": "2018.01.30", "title": "Снимка на деня: Кралски особи на леда"}
{"url": "https://www.dnevnik.bg/biznes/2018/01/30/3121106_rezervut_za_kvalificirani_kadri_za_biznesa_e_v/", "text": "Резерв за намаляване на недостига на квалифицирани кадри в икономиката са съкращенията в администрацията. Това е един от изводите в проучване на седмичника \"Капитал\" и Colliers International за загубите на човешки капитал в страната, представено на 12-ата годишна среща на бизнеса с правителството. Сега в публичния сектор са заети около 10% от работната сила, което е твърде голям процент, коментира Марк Робинсън, специалист по пазарни проучвания в Централна и Източна Европа в компанията. Той изрази надежда, че с въвеждането на електронно управление това ще се промени. Електронното управление ще има ефект за намаляване на администрацията, но той няма да е шоков, отговори вицепремиерът Томислав Дончев, който отговаря за административната реформа. Той прогнозира, че в рамките на следващите до 5 г. с около една трета ще намалеят служителите на гише в администрацията. Причината е въвеждането на новия модел административно обслужване, при който постепенно отпада задължението на гражданите да изискват от държавата различни видове удостоверения. Друг източник на квалифицирани кадри според международното проучване е обратната миграция на българите, живеещи в чужбина. По думите на Дончев повишаването на заплатите в този случай не е достатъчно като стимул. Според него голям неизползван потенциал има жилищната политика. Ангажимент на общината да предостави добри жилища би могъл да се превърне в стимул дори за потенциален инвеститор да вземе окончателно решение къде да базира производството си, даде пример Дончев и напомни, че в България има голям брой необитавани и рушащи се жилища, като често дори собственикът е неизвестен. Дончев коментира, че решението къде да работиш и живееш е сложно, като изисква отговори на въпросите къде ще учат децата ти, къде ще се лекуват, има ли риск да ти откраднат колата, зависи от ценности, спомени и емоции. Министърът на труда и социалната политика Бисер Петков допълни, че през тази година ще бъдат организирани срещи между българи, живеещи в Германия и Великобритания, с германски и британски компании, работещи в България. Такава среща вече е преминала успешно във Виена с участието на австрийски инвеститори тук. Отзовали са се 150 българи, които са получили конкретна информация за работните места, които биха могли да заемат, и размера на възнагражденията. Следващите срещи ще са в Берлин и Лондон. Томислав Дончев цитира данни, според които всяка година около 25 хил. българи напуснат страната, а приблизително половината от тази бройка - 11.5 хил., се връщат. Трети източник на работници са страните извън ЕС и особено православните държави, посочва изследването. Дончев коментира, че този сценарий работи.", "date": "2018.01.30", "title": "Резервът за квалифицирани кадри за бизнеса е в съкращенията на администрацията, показа изследване"}
{"url": "https://www.dnevnik.bg/politika/2018/01/30/3121124_novite_voenni_korabi_se_otlagat_za_po-dobri_vremena/", "text": "Проектът за нови кораби за военноморския флот ще бъде оставен за по-добри времена \"след 1-2 години\" според източници на \"Дневник\" от Министерството на отбраната (МО). Проектът е за строителството на два многофункционални модулни патрулни кораба. Търгът на стойност 820 млн. лв. с ДДС бе спечелен от варненската корабостроителница \"МТГ Делфин\". Тя беше единствен участник в процедурата. На 20 декември обаче министърът на отбраната Красимир Каракачанов обяви, че сделката е провалена, тъй като  дружеството се е отказало  от нея. Мотивът за това било реалното намаляване на стойност на проекта за инвестиционен разход с 20% заради въведения от 1 януари 2017 г. ДДС върху военните сделки. Така сумата от 820 млн. лв. за строителството на двата патрулни кораба на практика е намаляла със 164 млн. лв. Според МО необходимата сума за строителството и купуването на въоръжението за морските съдовете е пораснала междувременно заради световната тенденция за повишено търсене на оръжия и военна техника. Малко преди края на преговорите от компанията изпълнител и нейните чужди партньори безуспешно са поискали от МО авансово 170 млн. лв., за да купят въоръжение и електроника, тъй като цените им щели да се повишат до края на строителството на корабите. Според източник от ГЕРБ варненската фирма прекрасно е знаела, че няма да се справи с изпълнението на договора в рамките на цената, но се е надявала на договорка за допълнително финансиране при втория етап, в който ще се купува въоръжение. След провала на договор командващият на Военноморските сили контраадмирал Митко Петев каза, че след 2019 г.  България може да остане без бойни кораби . За другите два проекта за модернизация на армията - за купуване на нови за авиацията ни изтребители и бойни машини за пехотата, имало шанс дори да бъдат подписани до края на годината и да бъдат направени плащания по тях. Според МО и депутата от ГЕРБ Емил Христов влизането на проектите в Министерски съвет и в парламента може да да стане още през февруари или март и те да бъдат гласувани до лятото. Възможност за нов F-16 от последно поколение Проектът за купуване на нов за армията ни изтребител беше спрян след  доклад  на специална парламентарна комисия, която намери нарушения в процедурата през септември миналата година, и документът трябва да бъде променен частично. Комисията установи, че управляващите проекта в Министерството на отбраната са променили условията, гласувани от Народното събрание, като е добавено ново задължително изискване - примерна схема за плащане, което отстрани офертата за употребявани F-16, предлагани от САЩ и Португалия. Ръководител на проекта в МО беше настоящият президент Румен Радев, който тогава беше командир на Военновъздушните сили. Служебното правителство, назначено от Радев, избра за най-добра  офертата на Швеция за \"Грипен \". В документа трябва да се удължи схемата на изплащане и да се изпрати ново искане за предложение (Request For Proposal (RFP)) до държавите, предлагащи самолети от късия списък за избор – САЩ, Германия и Италия, и Швеция. САЩ предлагаха употребявани F-16 и ще им бъде поискана оферта за нов самолет F-16. Последната модификация на изтребителя, която е с електроника от последно поколение, е била предложена малко преди решението на военните за избор на изтребител, но офертата не е разгледана. Италия беше в късия списък с оферта на употребяван \"Юрофайтър\" (Eurofighter), а сега ще бъде искана и оферта за нов. Eurofighter Typhoon е проект, зад който стоят четири държави - Великобритания, Германия, Италия и Испания. Договорите за ново за въоръжение се подписват на междудържавно ниво и затова се преговаря със самите държави. Освен това употребяваните самолети са държавна собственост. Инвестиционният проект за придобиване на нов тип боен самолет беше утвърден на 1 април 2016 г. и предвижда придобиването на 8 самолета в периода 2018 - 2020 г. за цена до 1.5 млрд. лв. Възможно е в парламента да се разгледа отпадане на ДДС от сумата на проекта. Скоро ще е ясен списъкът за избор на бойни машини за пехотата Най-изостанал е проектът за нови бойни машини за пехотата. Досега е поискана информация (Request For Information (RFI)) от страните - производители на бронетранспортьори. Информацията е обработена и самият проект за инвестиционен разход трябва да бъде одобрен от правителството, преди да влезе в парламента. В него ще са заложени техническите изисквания и ще бъдат избрани фирмите, които трябва да предоставят RFP. Планираните от правителството пари за проекта са в рамките на 1.22 млрд. лв. Все още не е ясно точно колко машини ще бъдат купени и с каква колесна формула ще бъдат. В един от последните варианти от Сухопътни войски държаха 90 от машините да са бойни, с колесна формула 6X6 или 8X8, а останалите - спомагателни, (транспортни, инженерни, санитарни и т.н.) да са около 100. Възможно е броят на машините да бъде намален. Първоначалният вариант беше за купуването на 238 машини.", "date": "2018.01.30", "title": "Новите военни кораби се отлагат за по-добри времена"}
{"url": "https://www.dnevnik.bg/sport/2018/01/30/3121071_tehnologichna_kompaniia_shte_prouchi_vuzmojnostta_za/", "text": "Технологичната компания \"Алибаба холдинг груп\" е готова да направи следващата стъпка в развитието си, за да помогне олимпийските игри да станат по-привлекателни, като в същото време съкрати разходите за домакините. Разработчикът на т.нар. облачни услуги (cloud services) и онлайн търговия ще проучи тази възможност по време на  игрите в Пьонгчанг . \"Пьонгчанг ще бъде много важен урок за нашия екип, за да видим как работят нещата и какво липсва\", каза пред \"Ройтерс\" ръководителят на маркетинг отдела в \"Алибаба\" Крис Тун. Китайската компания, която има спонсорски договор с олимпийските игри до 2028 г., желае да подобри билетните услуги и медийното излъчване. Тя иска да сложи край на неефективната практика за изграждане на местни центрове за данни и IT услуги от нулата за всяка олимпиада. По думите на Тун \"Алибаба\" ще изпрати между 200 и 300 служители от всички свои екипи по мениджмънта. Той добави, че иска \"организаторите да видят как операциите могат да станат по-ефикасни, ефективни и сигурни\". В Пьонгчанг компанията ще тества технология за бъдещето като разпознаване на лица, насоки за пътуване, създаване на съдържание и по-добри начини за закупуване на олимпийски артикули. Желанието на \"Алибаба\" е домашните зимни игри в  Пекин през 2022 г.  \"да доставят различно преживяване на потребителите\".", "date": "2018.01.30", "title": "Технологична компания ще проучи възможността за съкращаване на разходите за олимпийските игри"}
{"url": "https://www.dnevnik.bg/zelen/2018/01/30/3120971_premierut_e_naredil_konfiskuvane_na_luvchetata_ot/", "text": "Премиерът Бойко Борисов е поискал от Регионалната инспекция по околната среда и водите в Русе и от Българската агенция по безопасност по храните пълно съдействие за конфискуването на лъвчетата Масуд и Терез от община Разград и се е ангажирал до 20 дни животните да заминат за спасителния център в Холандия, където ще бъдат под наблюдение на специалисти заради здравословните им проблеми. Това съобщи за \"Дневник\" Явор Гечев от фондация \"Четири лапи\" - една от организациите за защита на животните, благодарение на които лъвчетата,  оставени почти да умрат след раждането си през септември , оцеляха и се възстановяват в София. Представители на \"Четири лапи\" са разговаряли с Борисов по негова инициатива сутринта, часове преди днешния протест срещу  повторното решение на общината в Разград да дари животните на община Пазарджик . Пред \"Дневник\" източник от политическия кабинет на премиера потвърди информацията и уточни, че по искане на Бойко Борисов юристи от правителството и екоминистерството оформят подробностите, за да могат лъвчетата да заминат в предложения от природозащитниците приемен дом в Холандия с перспективата след укрепването си да поемат към резерват в Южна Африка. Изненада за Нено Димов  Решението очевидно е било взето през главата на екоминистъра Нено Димов, стана известно по време на протеста, на който се разбра за състоялата се по-рано среща. Към 12 ч. пред сградата на Министерския съвет се събраха около 200 души. С пристигането на протеста, министърът на околната среда беше посрещнат сред хората със скандирания \"Нено в клетка\", \"Нено зад решетката\", \"Оставка\", \"Вие сте позор, оставка и затвор!\", \"Предател\", \"Затвор\" ( ). Неколцина протестиращи показаха на министъра снимки от мизерните условия, в които са били лъвовете в зоокъта в Разград, и го попитаха защо не е спазил поетия при протеста през декември ангажимент да предприеме конфискация на лъвчетата, ако общината не отстъпи от намерението си да ги изпрати в Пазарджик. Министърът отговори, че , а собственикът на животните (министърът имаше предвид община Разград, бел.ред.) носи отговорността за своите действия. Пет часа по-късно обаче се оказа, че има начин лъвчетата да отпътуват за Холандия, а след възстановяването си за резерват в Африка, както настояваха природозащитниците.  Нено Димов лично съобщи новината  в късния следобед на нарочна пресконференция. В обедните часове Нено Димов изтъкна, че е разпоредил проверка в зоопарка в Пазарджик и експертите от еконспекцията-Русе са констатирали, че условията там са подходящи за двете лъвчета. Думите на Димов бяха посрещнати с още скандирания \"Оставка\" и недоволство. \"Вие ще загубите напълно доверието на хората, защото не спазвате ангажиментите си\", обявиха протестиращите. Минути по-късно Явор Гечев и Любомила Кривошиева от фондация \"Дивите животни\" съобщиха за срещата при премиера и изразиха надежда, че този път ангажиментът ще бъде спазен. \"Ние сме двама и няма да се справим сами. Натискът е голям и искаме да ни обещаете, че няма да ни изоставите в подкрепата си\", призова хората Гечев. Той подчерта, че разчита на думата на премиера и че позицията на министъра e необяснима, защото не е вярно, че законът ограничава действията му. След протеста природозащитниците от \"Четири лапи\" се отправиха към Министерството на околната среда, за да внесат и на министъра по казуса и настояване за издаване на необходимите документи за транспортирането на двете лъвчета, както и на 3 годишния лъв Асен в спасителния център за големи котки FELIDA. Представителите на двете организации призоваха участниците в протеста също да внесат жалби. След приключването на акцията пред сградата на правителството протестиращите тръгнаха към ековедомството на ул. \"Мария Луиза\". Там те отново скандираха с обвинения срещу поведението на ресорния министър и искане за оставката му, след което се наредиха на опашка да подадат лично жалби в деловодството с настояване към министър Димов да предприеме мерки, да издаде разрешение и да улесни транспортирането на трите лъва до спасителния център в Холандия, където те да бъдат под постоянно медицинско наблюдение и да получат професионална грижа от експертен екип, като така те се намират в подходяща за вида им среда. Зад идеята лъвчетата да отидат в друг български зоокът, вместо в приемния център в Холандия, природозащитници подозират  частен интерес от страна на главния редактор на притежавания от депутата от ДПС Делян Пеевски вестник \"Телеграф\"  , който първоначално настояваше да ги осинови, както и оказан натиск над община Разград за рязката смяна на позицията. Предложението животните да бъдат дарени в Пазаджик - избирателния район на Пеевски, дойде лично от кмета на общината, въпреки признанието, че там няма условия за гледане на големи котки. Вчера кметът Тодор Попов обяви, че вече се строят клетки и че поема риск с отглеждането на двете лъвчета, които не са в добро здраве, но е готов да наеме специалист да се грижи за животните. Ветеринарният лекар на зоопарка Паун Лазаров каза в интервю за Би Ти Ви, че няма опит в отглеждането на лъвчета и затова \"подават ръка на фондация \"Четири лапи\" и чакат помощ от тях\".", "date": "2018.01.30", "title": "Премиерът е наредил конфискуване на лъвчетата от Разград"}
{"url": "https://www.dnevnik.bg/evropa/2018/01/30/3121135_velikobritaniia_shte_izgubi_pri_vsichki_scenarii_za/", "text": "При който и да е сценарий Великобритания ще бъде в по-лошо положение след излизането си от Европейския съюз. Това се твърди в доклад, съставен от британски служители и цитиран от \"Ройтерс\". Великобритания ще напусне ЕС на 29 март 2019 г., но в правителството и в партията на премиера Тереза Мей има дълбоки разделения за това какви отношения трябва да заместят продължилото 46 години еврочленство. Анализът е от януари 2018 г. и разглежда три възможни сценария за Брекзит, пише \"Бъзфийд\". Ако Великобритания постигне всеобхватно споразумение за свободна търговия с ЕС, икономическият растеж през следващите 15 години ще бъде с 5% по-нисък в сравнение с досегашните прогнози, се посочва в анализа. В ситуацията \"без сделка\", при която Великобритания ще се завърне към правилата на Световната търговска организация, ръстът ще бъде с 8% по-нисък за същия период. Ако Мей съумее да се споразумее за продължаващ достъп до единния пазар чрез членство в Европейската икономическа зона, дългосрочният растеж ще е с 2% по-нисък, казват анализаторите. И при трите сценария всички сектори на икономиката ще бъдат негативно засегнати, като най-силен ще е ударът за химическата промишленост, производството на облекла, промишленото производство, хранително-вкусовата промишленост, автомобилния сектор и продажбите на дребно. Анализът е бил подготвен този месец от правителствени служители за Департамента за излизане от ЕС и е трябвало да остане конфиденциален, посочва \"Политико\". По-късно днес британският премиер Тереза Мей заяви пред най-високопоставените си министри, че изтеклият доклад представлява само начална работа, която не е била одобрена от правителството, каза неин говорител. Миналия месец ЕС и Великобритания се споразумяха да придвижат преговорите за Брекзит към търговията и преходния период, но някои от най-влиятелните лидери в ЕС предупредиха, че последната година от разговорите за т.нар. развод може да е пълна с опасности. Поддръжниците на Брекзит твърдят, че предупрежденията за икономически хаос са преувеличени и че Великобритания ще просперира, след като напусне съюза, описван от тях като западащ доминиран от Германия експеримент за европейска интеграция. Вчера Европейската комисия  получи мандат  от Съвета на ЕС да започне разговори за преходния период след Брекзит. Според указанията за водене на преговори Обединеното кралство ще продължи да участва в митническия съюз и в единния пазар (с четирите свободи), а достиженията на правото на ЕС ще продължат да се прилагат в пълна степен спрямо Великобритания, все едно че тя продължава да бъде държава членка.  Освен това ще се прилагат всички съществуващи регулаторни, бюджетни, надзорни, съдебни и правоприлагащи инструменти и структури на ЕС, включително компетентността на Съда на ЕС. От 30 март 2019 г. нататък Обединеното кралство ще се смята за трета държава и повече няма да бъде представено в институциите на ЕС. Преходът трябва да приключи най-късно на 31 декември 2020 г.", "date": "2018.01.30", "title": "Великобритания ще изгуби при всички сценарии за Брекзит, твърди правителствен доклад"}
{"url": "https://www.dnevnik.bg/biznes/2018/01/30/3121125_golf_igrishteto_krai_elin_pelin_se_prodava_zaradi/", "text": "Частен съдебен изпълнител е обявил за продажба на търг голф игрището край Елин Пелин, което трябваше да стане част от китайския мегакомплекс \"Света София\". Близо 550 дка земя, сграда и оборудване на компанията \"Голф клуб\" се предлагат за 12 млн. лв. с ДДС. Търгът е по искане на консултантската компания \"Урбанико\", която има да получава 860 хил. евро от \"България дивелопмънт холдингс лимитед\", която преди три години купи \"Голф клуб\" от Красимир Гергов. Това съобщава  capital.bg .  По проект игрището трябваше да стане част от мегакомплекс за 1.5 млрд. евро, включващ луксозни хотели, казина и други атракции. Проектът на няколко пъти беше отлаган, като последно се планираше строителството да започне в началото на тази година. Справка в Търговския регистър показва, че компанията, поискала разпродажбата, има изпълнителен лист още от края на юли миналата година. Той е издаден заради необслужван дълг на \"България дивелопмънт холдингс лимитед\" (БДХЛ) с 821 225 евро главница и около 39 хил. евро други разноски и такси. Запорът е наложен върху дела на БДХЛ в \"Голф клуб\". Пак върху този дял има вписан и още един запор - по искане на \"Ай Джи Ес Мениджмънт\" от края на 2016 г.  Бившето голф игрище на рекламиста Красимир Гергов стана собственост на китайския милионер Стивън Ло в края на 2014 г., като по информация на \"Капитал\" сделката е сключена за малко над 10 млн. евро, или близо два пъти по-малко от инвестицията в комплекса. Купувач стана \"България дивелопмънт холдингс лимитед\", което от своя страна е еднолична собственост на \"Кепитъл консепт лимитед\".  Скоро след листването си \"Кепитъл консепт лимитед\" достигна рекордна за българския пазар капитализация от 13 млрд. лв. Подобна стойност е регистрирана и на 5 януари, когато последно са се търгували книжата на дружеството, макар че прехвърленият обем книжа е незначителен. Последните консолидирани данни на \"Кепитъл консепт лимитед\" за 2016 г. показват приходи от 1.6 млн. лв. и загуба от 5.9 млн. лв. Към средата на миналата година резултатите се подобряват до 952 хил. лв. приходи и малко над 1 млн. лв. загуба.", "date": "2018.01.30", "title": "Голф игрището край Елин Пелин се продава заради дългове"}
{"url": "https://www.dnevnik.bg/sport/2018/01/30/3121145_fernando_alonso_potvurdi_che_shte_uchastva_v_24-te/", "text": "Двукратният световен шампион във Формула 1 Фернандо Алонсо получи разрешение от отбора си  \"Макларън\"  да участва в \"24-те часа на Льо Ман\" през настоящия сезон. Испанският пилот ще кара прототип на \"Тойота\" в търсене на успех в най-престижната 24-часова надпревара. Алонсо направи дебют в състезанията за издръжливост през уикенда, когато участва в  \"24-те часа на Дайтона\" , но технически проблеми го провалиха. Заради две повреди в спирачките и проблеми с мощността на неговия прототип \"Лижие\" испанецът направи 90 обиколки по-малко от победителите от \"Кадилак\". Освен разрешение да кара в \"Льо Ман\" Алонсо ще може да участва и в останалите кръгове от Световния шампионат за издръжливост (WEC), за да се подготви още по-добре. Сезонът започва с \"6-те часа на \"Спа\" на 5 май, а освен \"Льо Ман\" следват \"6-те часа на \"Силвърстоун\", \"6-те часа на \"Фуджи\" и тези на Шанхай. Единствено състезанието в Япония съвпада със старт от Формула 1 –  Гран при на САЩ  на 21 октомври. \"Никога не съм крил желанието си да спечеля Тройната корона – победа в Монако,  \"Инди 500\"  и \"24-те часа на Льо Ман\", каза Алонсо. \"През миналия сезон се пробвах в Индианаполис, бях близо, но не успях\". Той благодари на \"Макларън\" за възможността да се състезава и в други шампионати и изрази намерение да се бори за победата на легендарната френска писта. \"Тойота\" беше фаворит за успеха в \"Льо Ман\" през миналата година, но трите прототипа на японския производител имаха технически проблеми, когато водеха в класирането, и по този начин  подариха победата на \"Порше\" . До момента \"Тойота\" има два потвърдени екипажа за състезанието през юни. Прототип №7 ще бъде пилотиран от Майк Конуей, Камуй Кобаяши и Хосе Мария Лопес, а №8 от Себастиен Буеми, Казуки Накажима и Алонсо. На практика испанецът заменя Антъни Дейвидсън, който беше трети пилот на екипаж №8, който миналата година завърши на осмо място. Хосе Мария Лопес пък беше в третата кола на \"Тойота\" преди година, но сега заменя Стефан Саразен в №7. Алонсо от своя страна се бори да стане едва вторият пилот в историята на моторспорта, който печели Тройната корона. До момента единствено легендарният Греъм Хил е постигал това. Британецът печели \"Инди 500\" през 1966 г., \"Льо Ман\" шест години по-късно, а в Гран при на Монако триумфира пет пъти (1963, 1964, 1965, 1968 и 1969 г.). Той е и двукратен световен шампион – 1962 и 1968 г.", "date": "2018.01.30", "title": "Фернандо Алонсо потвърди, че ще участва в \"24-те часа на Льо Ман\""}
{"url": "https://www.dnevnik.bg/evropa/2018/01/30/3121147_evrokomisiiata_vtvurdi_tona_za_mrusniia_vuzduh_v_es/", "text": "Европейската комисия настоя днес държавите в Европейския съюз да предприемат незабавни мерки за осигуряване на чист въздух, предаде БТА. Еврокомисарят по околната среда Кармену Вела посочи пред журналисти, че Брюксел повече няма да чака. \"Заявихме, че ще се отнасяме сериозно към сериозните въпроси - това правим. Утре комисарите ще обсъдят въпроса на седмичното си заседание. Държавите, които не са изпълнили досега изискванията и още не са предадени на съд, имат срок до понеделник да предложат нови мерки. Ако преценим, че тези мерки ще доведат до бързо подобрение, може да не отнесем въпроса до съда\", заяви Вела. \"Изискванията са стари и трябваше да бъдат приложени отдавна. Достатъчно чакахме и повече няма да чакаме. Призовавам всички държави в ЕС да решат този въпрос със спешността, която съдържа. Отговорността за действие е на държавите, има и правни последици\", добави еврокомисарят. Той отбеляза, че годишно в ЕС от дихателни болести умират около 400 000 души. Вела днес се срещна с представители на  девет държави от ЕС , които не са осигурили качество на въздуха и които са заплашени от дело в Съда на ЕС. През 2008 г. ЕС въведе максимално допустими прагове на замърсяване на въздуха. В 23 от 28-те държави в ЕС тези изисквания не са изпълнени и въздухът е прекомерно замърсен в над 130 града. По един от показателите за замърсяване Еврокомисията води дело срещу 13 държави (Австрия, Белгия, Чехия, Дания, Франция, Германия, Унгария, Италия, Полша, Португалия, Испания, Великобритания и Люксембург). По втори показател подсъдимите страни са 16 - Белгия, България, Чехия, Германия, Гърция, Испания, Франция, Унгария, Италия, Латвия, Португалия, Полша, Румъния, Швеция, Словакия и Словения.", "date": "2018.01.30", "title": "Еврокомисията втвърди тона за мръсния въздух в ЕС: Няма да чакаме повече"}
{"url": "https://www.dnevnik.bg/bulgaria/2018/01/30/3121164_plevneliev_bsp_se_prevrushta_v_antievropeiska_partiia/", "text": "БСП откровено се превръща в антиевропейска политическа сила, заяви президентът на България между 2012 и 2017 г. Росен Плевнелиев. Повод за думите му стана позицията на БСП срещу ратификацията на Истанбулската конвенция като той изрази надежда, че ще изводът му ще бъде опроверган. Плевнелиев, който отправи заключителни думи на 12-та среща на бизнеса с правителството, организирана от седмичника \"Капитал\", коментира темата за  връщането на б ългарите емигранти  в страната, дискутирана в рамките на форума. \"Как да се върнат, като не гарантираме основни права и свободи\", попита риторично той и даде за пример скандала около ратификацията на международния документ, защищаващ жените от насилие. \"Потресен съм, лъжата победи, липсваше фактологичен дебат, никой не даде думата на онези 1.5 млн. български жени, които споделят за некоректно отношение\", каза Плевнелиев. Той подчерта също така, че сегашният държавен глава Румен Радев е големият отсъстващ от дебата, който не изразил ясна позиция за разлика от вицепрезидента, която се изказала \"за\". Призова него и Българската православна църква да се определят. Полемизира с действащия президент, който  нарече Народното събрание \"нотариат\" . Какъв нотариат, та те спряха предложението на правителството за ратификация, възмути се Плевнелиев, според когото в този случай българите трябва да се покажат достойни и отговорни европейци. Предишният президент призова да се подобри правораздавателната система, а прокуратурата да се откаже от   зрелищните акции  и да се започне тихомълком да раздава справедливост на тези, които са нарушили правилата. Плевнелиев изрази надежда, че 2018 г. ще е първата, в която броят на емигриращите българи ще се изравни с връщащите се в страната. Прогнозира, че икономическият растеж ще е между 4 и 4.5% годишно, но направи уговорката, че ако не беше емиграцията, би могъл да достигне и до 6-8%.", "date": "2018.01.30", "title": "Плевнелиев: БСП се превръща в антиевропейска партия"}
{"url": "https://www.dnevnik.bg/razvlechenie/2018/01/30/3121133_nov_film_za_dundi_krokodila_ne_turisticheskata_reklama/", "text": "Хю Джакман, Ръсел Кроу, Марго Роби и Крис Хемсуърт - почти целият звезден отбор на австралийското кино - се обединява за нова серия на \"Дънди Крокодила\". Новината зарадва почитателите на обичаната австралийска комедия, преживяла две продължения от 1986 г. досега. \"Дънди: Синът на легендата се завръща у дома\" има тийзър, трейлър, уебсайт и своя страница в сайта за кино IMDB. Единственото, което още няма, е филм. Пълният със знаменитости клип е наистина \"трейлър\", но не на филм, а на туристическа реклама на Австралия, която предстои да бъде излъчена в полувремето на финала на \"Супербоул\". Някои се досетиха още с интервюто на изпълнителя на главната роля Дани Макбрайд (и единственият американец), който заяви пред списание \"Пийпъл\", че ключът към истинския Дънди се крие \"95% в елечето и 5% в това да можеш да се крепиш на два крака\". Макар да липсва какъвто и да е знак, че това е реклама, засега кампанията се справя добре - според специализираното издание Adnews интересът към туристическия офис на южния континент е скочил с 1300% за седмица, надминавайки този към \"класически\" \"Супербоул\" марки като \"Будвайзер\" и \"Пепси\".", "date": "2018.01.30", "title": "Нов филм за Дънди Крокодила? Не, туристическата реклама на Австралия (видео)"}
{"url": "https://www.dnevnik.bg/biznes/2018/01/30/3121149_bjudjetut_v_bulgariia_stava_malko_po-prozrachen_za/", "text": "България отчита минимално подобрение в оценката си за бюджетна прозрачност в международния индекс \"Отворен бюджет\" за 2017 до 66 пункта. Страната остава във втората група държави в индекса с оценка между 60 и 80 (от максимални 100), като за тези страни се смята, че предоставят \"значителна информация\" за бюджета. От 2006 година, когато е публикуван първият индекс, оценката на България отбелязва значително подобрение – от 47 през 2006 до 65 през 2015 и 66 в най-новото издание на индекса от 2017 г. Това показва Международно изследване \"Отворен бюджет\" за 2017 г. Индексът \"Отворен бюджет\" е единственото международно независимо сравнително изследване на бюджетната прозрачност ( http://www.openbudgetindex.org /). Той оценява степента, в която правителствата на 115 страни по света осигуряват на обществото навременна и подробна информация за бюджета. Партньор за България от създаването на индекса е \"Индъстри уоч\", откъдето и представят резултатите. Същевременно след постоянно подобрение в стойността на глобалния индекс в първите 10 години от създаването му за пръв път средната стойност спада от 45 пункта през 2015 г. до 43 през 2017 година. Индексът отчита най-висока бюджетна прозрачност в Нова Зеландия, Южна Африка, Швеция и Норвегия, както и в Грузия, която подобрява представянето си с 16 пункта от предишното издание през 2015 г., като се изкачва 11 места в класацията. Къде е България Сред страните в региона България е на второ място след Румъния и изпреварва Чехия, като останалите страни са в по-ниската трета група, категоризирани като предоставящи \"ограничена информация\". Като цяло правителството в България предоставя значителен обем информация чрез средносрочната фискална рамка, проектобюджета, документите по самия бюджет, както и месечните и годишните отчети по изпълнението на бюджета и състоянието на държавния дълг. Страната може да постигне бърз напредък, като публикува информация и анализи, изготвяни за вътрешна употреба, като съкрати срокове за разпространяване на данни и отчети и улесни достъпа чрез избягване на практики за публикуване на бюджетна информация в множество отделни документи. Според Уорън Крафчик, изпълнителен директор на International Budget Partnership, в повечето страни се създават документи, които по различни причини не се публикуват онлайн – отварянето на достъпа до повече създавани аналитични документи може значително да подобри нивото на бюджетна прозрачност. Българското правителство трябва да предоставя повече аналитична информация в бюджетните документи – както в средносрочната фискална рамка, включително за данъчните разходи и управлението на държавния дълг, така и в отчетите за изпълнение на бюджета за полугодието. Необходима стъпка е изготвянето на кратки и разбираеми за широката публика резюмета на бюджетните документи на всеки етап от бюджетния процес – т.нар. граждански бюджети. В отчетите за изпълнението трябва да се предоставя повече аналитична информация за постигането на показателите за изпълнение на целите, заложени в бюджетните програми. Повечето правителства ограничават гражданите Индексът \"Отворен бюджет\" 2017 показва и че повечето правителства по света не предоставят ефективни възможности за гражданско участие в бюджетния процес – нито една от 115-те страни не отчита стойности над 61 пункта. България отчита стойност от 22 пункта, което е над средната глобална стойност от 12 пункта, но въпреки това се счита за слаба възможност за участие. Подобрението може да дойде чрез създаване на механизми за активно включване на гражданското общество още на етап планиране на бюджета от изпълнителната власт, както и при отчитането на бюджетите и резултатите от държавните програми. Допълнителен ефект ще има и даването на повече възможности за граждани да правят предложения към одитната програма на Сметната палата. Капацитетът на парламента за ефективно участие също се запазва на ниско равнище, като особено слабо е представянето в областта на контрола от законодателната власт при изпълнение и отчитане на бюджета. Като положителна стъпка може да се отчете създаването на Фискален съвет, но той тепърва трябва да утвърждава своята роля. Парламентът обсъжда фискална политика едва след внасяне на проектобюджета на изпълнителната власт и не организира публични експертни дискусии по доклада на Сметната палата за изпълнението на бюджета. България попада сред 75-те страни, в които механизмите за контрол върху публичните финанси от страна на независима Сметна палата се считат за \"адекватни\", с резултат от 72 пункта.", "date": "2018.01.30", "title": "Бюджетът в България става малко по-прозрачен за гражданите, сочи класация"}
{"url": "https://www.dnevnik.bg/sviat/2018/01/30/3121160_gugul_novite_pravila_za_lichnite_danni_zadavat_zlaten/", "text": "GDPR със сигурност създава нов \"златен стандарт\" за защитата на данните и светът го очаква. Преходът, започващ през май, ще бъде много интересен и сме наясно, че промените няма да спрат там.\" Това каза Лана Камурие Донъли, мениджър по публичната политика в \"Гугъл\" (Google). Тя се занимава с управление на данни в Европа, Близкия изток и Африка и прилагане на ново законодателство и бе гост на конференцията  \"GDPR София\" , организирана от Digital National Alliance и с участието на  българското европредседателство . Тя коментира новите правила от Общия регламент за защита на личните данни, които влизат в сила на 25 май. \"Свидетели сме на най-важната реформа на  правилата за неприкосновеност  в ЕС за повече от две десетилетия. Помислете си какъв бе светът през 1995 г., когато Директивата за защита на данни бе приета – бе съвсем различен. Имахте ли имейл тогава? Защото аз със сигурност нямах. \"Гугъл\" още я нямаше. Така че този опит да се осъвременят и да се подготвят за бъдещето  законите за защита на личните данни  е важен и също както предишната директива, GDPR може би ще се използва в продължение на десетилетия.\" Тя увери, че  \"Гугъл\"  отделя много ресурси за подготовката си за новото законодателство, както и за да помогне на малките и средните фирми, с които работи. Един от приоритетите \"е да променим продуктите си така, че да спазим новите изисквания. Това означава, че GDPR ще се приложи към  продуктите на \"Гугъл\" , които нашите потребители ще продължат да използват всекидневно\", обясни тя. Донъли напомни, че преди няколко години компанията е създала таблото за управление на неприкосновеността  MyAccount  и от 2011 г. дава възможност на потребителите да изнесат данните си чрез инструмента Google  TakeOut . Освен това, посочи тя, през 2014 г. фирмата е започнала да прилага \" правото да бъдеш забравен \" след важно дело в Европейския съд. (Решението тогава задължи търсачката да скрива линкове към публикации, в които се съдържа остаряла или нерелевантна информация за отделни лица.) Тя посочи като важен аспект снабдяването на потребителите със свобода да поемат контрола. \"Неприкосновеността значи различни неща за различните хора. Някои хора са дигитални екстроверти, а други – интроверти, и са много по нащрек какво споделят. Потребителският контрол ни позволява да се погрижим за нуждите на всички и да им дадем избор\". Вторият приоритет е отчетността. По думите ѝ GDPR ще накара много организации да достигнат ново ниво на зрелост по отношение на управлението на данни и да се ангажират с продължаващ диалог с регулаторите. Предизвикателства Предизвикателство ще бъде тълкуването на изискванията, наложени на бизнеса, тъй като в текста има сиви полета, отворени за интерпретация, отбеляза още тя. В GDPR неприкосновеността не значи едно и също за всекиго, а на нея трябва да се гледа като на холистичен процес. Успехът във въвеждането на новите правила в \"Гугъл\" е свързан неотлъчно с успехите на десетки хиляди малки и средни бизнеси, каза Донъли. \"Не само защото имаме корпоративни клиенти и снабдители, а защото GDPR изисква (и \"Гугъл\" подкрепя това) процъфтяващата конкурентна система.\" Тя посочи някои инструменти, налични за по-малките компании -  privacy.google.com/businesses  (с обяснения как \"Гугъл\" ще прилага GDPR и как използва данните им) и  cookiechoices.org .", "date": "2018.01.30", "title": "\"Гугъл\": Новите правила за личните данни задават \"златен стандарт\""}
{"url": "https://www.dnevnik.bg/sport/2018/01/30/3121104_video_germanska_kompaniia_zapochna_nova_era_v/", "text": "Германската компания Kinexon се обяви за пионер в областта на футболните технологии, след като започна да предоставя данни в реално време на феновете. Специалистите изтъкват, че могат със закъснение от няколко секунди да представят колко бягат футболистите, с каква скорост се движат по терена и с каква скорост изстрелват топката. Всичко това се постига чрез сензори, които са в екипите на играчите и в топката. Първият мач, в който технологията беше изпробвана, беше още през октомври – баварското дерби между втория отбор на \"Байерн\" (Мюнхен) и \"Мюнхен 1860\". Двата тима се състезават в четвъртото ниво на германския футбол - Регионалната лига. Специалистите от Kinexon са първите, които поставят сензори в топката и така може да се види с каква скорост тя отива към вратата. Движението на играчите не е новост, като доста компании предлагат подобна услуга чрез GPS датчици. От германската фирма обаче твърдят, че техните данни са по-надеждни - с точност до 3 милиметра. Вече е сключен и договор с германския телевизионен канал Sport1, който има интерес да показва на зрителите си данните в реално време и така да направи излъчването на мачове по-интерактивно. Освен Регионалната лига Sport1 държи правата още за Втора Бундеслига, Серия А, Лига 1, Лига Европа, както и НБА за територията на Германия. Очаква се от следващия сезон системата да започне да се използва в мачовете от второто ниво на германския футбол, а от Kinexon се надяват тя постепенно да добие популярност. От Sport1 посичиха, че двубоят през октомври между двата мюнхенски тима е събрал 650 хиляди зрители, което е рекорд за телевизионно излъчване на среща от регионалните лиги. \"Това е позитивно за всички нас – фенове, футболисти и треньори. Ние помогнахме на Kinexon да тества своя продукт, но също така направихме доста задълбочени анализи на нашите футболисти\", каза треньорът на \"Мюнхен 1860\" Даниел Бирофка. Според треньора на втория отбор на \"Байерн\" Тим Валтер, като имат данните пред себе си, феновете вече няма да могат да казват, че играчите не тичат и не се раздават в двубоите. Германската компания вече има сключени договори с два отбора от НБА - \"Хюстън рокетс\" и \"Филаделфия 76-ърс\", германския елитен \"Щутгарт\", както и концерна \"Ред бул\", който вероятно ще предостави продукта на своите футболни отбори \"Лайпциг\" и \"Залцбург\". Медийният гигант Sky, който държи основния пакет от правата за Бундеслигата на територията на Германия, също е сред партньорите на Kinexon.", "date": "2018.01.30", "title": "Видео: Германска компания започна нова ера в излъчването на мачове"}
{"url": "https://www.dnevnik.bg/razvlechenie/2018/01/30/3121169_meril_striip_iska_da_zapazi_imeto_si_kato_turgovska/", "text": "Най-награждаваната американска актриса Мерил Стрийп е поискала да запази името си като търговска марка, съобщава Би Би Си. Молбата й е необичайна, тъй като не се отнася до брандирането на парфюми, играчки или други продукти, а до \"появи във филми, по телевизията и на живо\", лекции и раздаване на автографи. С над 50 номинации за \"Оскар\" и \"Златен глобус\" 68-годишната Стрийп е закъсняла по стандартите на индустрията. Повечето знаменитости запазват търговски марки в началото на кариерата си. Сред по-странните случаи са Джей Зи и Бионсе и Дейвид и Виктория Бекъм,  патентовали имената на децата си,  Парис Хилтън - с права над името си и фразата \"That's hot!\" (\"Това е секси!\"), както и Кайли Миноуг и Кайли Дженър, които водят битка за правата над името \"Кайли\". Поп звездата Тейлър Суифт пък е поискала да запази над 60 фрази от своите песни, включително съвсем обичайни изрази като \"Ей, откога не сме се виждали?\". Стрийп не е сама - 87-годишният Шон Конъри също подаде молба за права над името си миналата година. През 2005 г. пък съдът отказа да регистрира марка на името на известния футболен треньор Алекс Фъргюсън, тъй като му липсвал \"отличителен характер\". Стрийп най-вероятно иска да защити името си от комерсиална употреба онлайн, коментира пред Би Би Си адвокатът по интелектуална собственост Джордж Севие. \"Малко вероятно е някой да организира поява на Мерил Стрийп, освен ако не е самата тя\", смята той. Ако молбата й бъде уважена, това няма да блокира споменаването на името й в пресата.", "date": "2018.01.30", "title": "Мерил Стрийп иска да запази името си като търговска марка"}
{"url": "https://www.dnevnik.bg/video/2018/01/30/3121166_video_protestut_za_luvchetata_terez_i_masud/", "text": "Около 200 души се събраха днес пред сградата на Министерския съвет на протест срещу повторното решение на общинските съветници в Разград  да изпратят спасените лъвчета Терез и Масуд в зоопарка в Пазарджик . Организатори бяха фондациите \"Четири лапи\" и \"Дивите животни\", благодарение на чиито усилия животните бяха спасени и се възстановяват в София. Протестиращите поискаха да се изпълни постигнатото в края на миналата година споразумение  лъвчетата да бъдат преместени в спасителен център в Холандия , където вече 20-килограмовите котки да имат възможност да живеят пълноценно и да са под наблюдение на специалисти заради здравословните си проблеми. Те настояха за оставката на екоминистъра Нено Димов, който обяви, че законът не му позволява да пристъпи към конфискуване на животните, както беше обещал при предишния протест през декември. Атмосфера от протеста вижте във видеото. За решението на премиера Бойко Борисов за съдбата на лъвчетата четете  тук .", "date": "2018.01.30", "title": null}
{"url": "https://www.dnevnik.bg/sviat/2018/01/30/3121134_vuzglasi_sreshtu_rusiia_i_skandal_sus_znameto_na/", "text": "Отказ на още една опозиционна група на участва в Конгреса за сирийски национален диалог и викове към руския външен министър Сергей Лавров (някои радостни, други - гневни) създадоха напрежение в началото на първата мирна конференция за бъдещето на Сирия, която се провежда в Русия. Събитието в Сочи  трябваше да се проведе на 29 и 30 януари , но първият ден от програмата на практика се оказа \"свободен\" - много групи, които имаха активна роля в последните седем години на конфликта, не бяха представени, дали защото не получиха покана от външното министерство в Москва, или защото (както направи Сирийската национална коалиция, представляваща опозицията в Женева) отказаха. Представители на коалицията обясниха, че условията им - като съгласие за оттеглянето на президента Башар Асад, сваляне на оръжията от страна на режима и край на бомбардировките над контролирани от опозицията територии - не са били изпълнени. В Сочи руските власти  се надяват да дадат ход на процеса  на написване на нова конституция, комитетът за която според непотвърдени публикации на агенция \"Интерфакс\" може да оглави и специалният пратеник на ООН за Сирия Стафан де Мистура. Последният не е коментирал информацията, но е показвал, че приветства конгреса в Сочи, стига той да не измества основната роля на преговорите в Женева, а вчера пристигна и за същинския ден на конгреса. Би Би Си обаче цитира информация от местни медии, според които той всъщност не е участвал в откриването. Списъкът с гостите В конгреса трябваше да се включат над 1500 души, повечето представители на цяла Сирия \"от различни политически и конфесионални групи\". Според РИА \"Новости\" това и се е случило, като повечето (94.5%) са араби, но има още десет групи, между които има и кюрди (макар последните да са между 7 и 10% от населението). Само ден по-рано \"Франс прес\" обяви, че в списък с потвърдилите, който неин репортер е могъл да види, е имало едва 350 имена. Източници на агенцията отбелязват, че от тях най-малко 107 (между 200 и 300 според организаторите) са представители на базираната извън Сирия опозиция. Те добавят, че на конгреса има само сирийци, без \"гаранти\" (Турция, Сирия и Иран, които свикаха събитието) или наблюдатели. Според официалната програма този следобед ще се проведат две пленарни заседания и след тях ще има церемония по закриване. От Сочи отсъстват и страни като Съединените щати, Великобритания и Франция, които получиха покани, но обявиха, че не желаят да станат част от форума заради неотстъпчивостта на сирийския режим по редица въпроси. Заедно с Йордания и Саудитска Арабия трите страни изготвиха миналата седмица нови препоръки как да се променят преговорите под егидата на ООН (пореден неуспешен кръг от които се проведе във Виена миналата седмица). Според ТАСС обаче в него участват дипломати от Ирак, Египет, Йордания и Ливан. \"Да обърнем трагичната страница\" Руският представител на президента за Сирия, Александър Лаврентиев, откри конгреса, а след него беше речта на външния министър Сергей Лавров с приветствено слово от президента Владимир Путин. Лавров каза, че е време да се затвори \"трагичната страница\" в сирийската история. Кадри на руска телевизия обаче показаха делегати, които се изправиха и се обърнаха към него с крясъци, че Русия е отговорна за убийства на цивилни с въздушните си удари в Сирия. Коментарите им, изглежда, бяха в отговор на викове в подкрепа на Русия от другия край на залата. Те няколко пъти прекъснаха думите на Лавров и първият дипломат призова всички в залата да \"продължат работа\" и да му позволят да довърши речта си. Други делегати се застъпиха за министъра. Знамената на летището Делегати на въоръжени опозиционни групировки, дошли в Сочи от Турция, обявиха малко след кацане, че няма да напуснат летището, докато сирийските знамена и гербове на плакатите на летището не бъдат премахнати. Източник на турското външно министерство каза за \"Ройтерс\", че опозиционната група ще бъде представлявана от турската делегация. За \"Ройтерс\" Ахмад ал Бури, участвал в преговорите в Астана (свикани от Турция, Сирия и Иран през 2016 г.), каза, че групата \"се връща в Турция\" и каквото и да стане, \"няма да влезе в Сочи\", ако исканията ѝ не бъдат изпълнени. Проблемът е, че нито една сирийска опозиционна група - въоръжена или не - не приема знамето на сирийския режим с червена, бяла и черна ивици. РИА \"Новости\" твърди, че форумът се е забавил заради \"няколко участници и наблюдатели\". Според представителя на опозицията Мохамед Аднан обаче на летището е имало около 70 души. Руският дипломат Артьом Кожин пък каза, че началото на конгреса се бави заради \"група от въоръжената опозиция, дошла от Турция и направила ситуацията зависима от допълнителни искания\".", "date": "2018.01.30", "title": "Възгласи срещу Русия и скандал със знамето на Сирия помрачиха конгреса в Сочи"}
{"url": "https://www.dnevnik.bg/biznes/2018/01/30/3121212_bezrabotnite_duljat_po_2040_lv_mesechno_za_zdravni/", "text": "От 1 януари 2018 г. хората, които сами внасят задължителните си здравни вноски (например трайно безработни, които не получават обезщетение за безработица и не се осигуряват от държавата и др.) и не са регистрирани като самоосигуряващи се по смисъла на Кодекса за социално осигуряване, дължат месечно по 20.40 лв., напомни Националната агенция за приходите. Причината за промяната в сумата е това, че със закона за бюджета на общественото осигуряване от 1 януари е повишен минималният осигурителен доход до 510 лв. Според Закона за здравното осигуряване, неосигурените на друго основание се осигуряват върху доход, не по-малък от половината от минималния месечен размер на осигурителния доход за самоосигуряващите се. Тоест за тях здравноосигурителната вноска се изчислява в размер на 8% върху 255 лв. От НАП напомнят, че срокът за внасяне на тези вноски е до 25-то число на месеца, следващ месеца, за който се отнасят. Здравната вноска за месец януари 2018 г. трябва да се внесе най-късно до 26 февруари 2018 г., тъй като 25 февруари е почивен ден – неделя. От НАП напомнят също, че всички, за които възниква задължение сами да внасят здравноосигурителните си вноски, подават в НАП декларация Образец 7. Тя се подава в офиса на агенцията по постоянен адрес, в срок до 25-то число на месеца, следващ месеца, за който е възникнало задължението за внасяне на здравноосигурителните вноски. Тоест, ако от 1 януари 2018 г. трябва сами да внасяте здравноосигурителни вноски, то следва да подадете декларация Образец 7 до 26 февруари. Санкцията за неподаване на тази декларация е от 500 до 1000 лева.", "date": "2018.01.30", "title": "Безработните дължат по 20.40 лв. месечно за здравни вноски"}
{"url": "https://www.dnevnik.bg/evropa/2018/01/30/3121206_bi_bi_si_predlaga_gorna_granica_na_zaplatite_sled/", "text": "Британската медийна корпорация Би Би Си предложи горен праг от 320 000 паунда (449 000 долара) в заплащането на репортери и водещи - опит на финансираната със средства на данъкоплатците компания да намали неравенството между сътрудниците си мъже и жени, предаде \"Асошиейтед прес\", цитирана от БТА. Предложението бе направено ден преди изслушване в парламента, на което шефът на Би Би Си ще отговаря на въпроси за корпоративната системата за заплащане. В изслушването ще свидетелства Кари Грейси - редактор на новините за Китай, подала оставка в знак на протест, след като научила, че колегите й мъже, които вършат същата работа, са доста по-високо платени. Напрежението във връзка с различното заплащане на мъжете и жените в корпорацията пламна през лятото на миналата година, когато Би Би Си публикува списък на служителите си с най-високи възнаграждения. От него стана ясно, че много от популярните жени журналисти са много по-ниско платени от колегите си мъже. В последните седмици много от най-известните водещи на Би Би Си - мъже, се съгласиха заплащането им да бъде намалено в името на половата равнопоставеност. Миналата седмица радиоводещите Джереми Вайн и Джон Хъмфрис, водещият на новините Хю Едуардс и редакторът за Северна Америка Джон Сопел  приеха официално или принципно съкращаване на заплатите им .", "date": "2018.01.30", "title": "Би Би Си предлага горна граница на заплатите след критики, че мъжете печелят повече от жените"}
{"url": "https://www.dnevnik.bg/bulgaria/2018/01/30/3121207_nad_400_zoopolicai_shte_rabotiat_v_cialata_strana/", "text": "Над 400 зоополицаи ще работят на територията на цялата страна. Това се разбра от думите на директора на \"Национална полиция\" Христо Терзийски на редовния месечен брифинг на ръководството на МВР, информира агенция \"Фокус\". По думите на Терзийски 433 души са разследващи полицаи и оперативни работници, които са изявили желание да работят и по тази линия. \"При възникнал инцидент с животно те ще реагират с преимущество, тъй като са запознати с процедурите при предприемане на действия при такива сигнали. Това не са служители извън щата и ще съвместяват няколко дейности\", каза още той и уточни, че до момента има 298 сигнала за проява на жестокост към гръбначни животни, като над 20% от тези престъпления са разкрити и работата по тях продължава. \"За създаването на зоополиция сме предприели мерки, сред които актуализиране на заповедите, с които се определят служителите, които да работят по този вид престъпления. Предприети са мерки и за недопускане омаловажаването на сигнали за престъпления срещу животни. Започна процедурата и по обозначаване на 28 автомобила – към днешна дата 25 са готови. Така сме стартирали всичко, което е необходимо за работата по сигнали за насилие на животни\", каза още той и обясни, че най­-вероятно в тази връзка служители на МВР ще преминат курс в холандска академия. Министърът на вътрешните работи Валентин Радев уточни, че България е втората страна в Европа, в която ще има действаща зоополиция. Допълни, че МВР е направило повече и е наградило това, което се знае -  че по двама полицаи в ъв всяка една областна дирекция  се занимават с престъпленията спрямо животни .  Очакваме през 2019 г. заплатите в МВР да се увеличат с още 10%.  Министърът на вътрешните работи Валентин Радев заяви, че очаква през следващата година заплатите в системата на МВР да се увеличат с още 10%. \"17.5 млн. лева дадохме миналата година за дрехи, а за тази договорихме 100 млн. лева допълнително, като най-вероятно изплащането ще започне през март. Но не е важно точно с колко ще повишим заплатите, а това да се случва регулярно. Така че за 2019 г. имаме засега само предвидено ново увеличение с 10% на заплатите. Имаме уверението на правителството за това. Смятам, че трудът на полицаите е оценен по достойнство, но винаги трябва повече\", обясни Радев и уточни, че рейтингът на МВР се е покачил и е станал 46%. По думите му над 1400 души с полицейски функции се назначават на година, а напускащите са малко над 300. Освен това министър Радев отчете намаление с 84% на мигрантския натиск. И определи  неформалните срещи, които се проведоха в рамките на  съвета по правосъдие и вътрешен ред на 25 и 26 януари.  От думите на Радев отново не се разбра какво конкретно е предложила България във връзка с Дъблинския регламент, който предвижда разпределение на бежанците по квоти. Уклончиви и без посочване на българските идеи бяха изказванията на Радев и еврокомисаря по миграцията Димитрис Аврамопулос на брифинг миналия чертвъртък след поредната среща. Какво казаха тогава Радев и Аврамопулос четете  тук . Преди време стана известно, че България е настоява отговорността за бежанците да се носи от страната, в която първо са подали молба за статут, независимо дали тя е първата, в която са влезли. В началото на миналата седмица пък премиерът Бойко Борисов - на срещата си с чешкия премиер Андрей Башиш, поиска разумен компромис, при който границите да са затворени. Друга идея е бежанците да са в зони за сигурност възможно най-близо до родните им страни. Днес вътрешният министър каза, че страната ни настоява въпросът с Дъблинския регламент да не се разглежда на парче, а в цялост. По думите на Радев е важен обмен на информация между държавите, защото все още имало такива, които не го правят, както и приемането на България и Румъния в Шенген.", "date": "2018.01.30", "title": "Над 400 зоополицаи ще работят в цялата страна"}
{"url": "https://www.dnevnik.bg/sviat/2018/01/30/3121217_izvestni_turski_lekari_sa_arestuvani_zaradi_protesta/", "text": "Ден след като властите в Турция арестуваха над 300 души за критики в интернет срещу военната операция на турската армия в Сирия, днес по същия повод бяха задържани някои от най-известните лекари в страната. В неделя президентът Реджеп Тайип Ердоган критикува ръководството на Турската асоциация на лекарите (TTB), а във вторник прокуратурата нареди 11 души от ръководството ѝ да бъдат задържани, включително председателят. За арест на ръководството ѝ съобщи и фондация \"Фуркан\", разполагаща с верига от религиозни училища. Председателят ѝ Алпарслан Куйтул бил обвинен, че е критикувал започналата преди 10 дни операция \"Маслинова клонка\" срещу сирийски кюрдски милиции. Срещу ТТВ е започнало разследване, включващо обиски, конфискации и задържания в няколко турски провинции. Според съобщения в медиите досега са арестувани 9 лекари. Адвокатът на сдружението Зинет Йозчелик каза, че ги очаква обвинение в \"пропаганда в подкрепа на терористична организация и провокация срещу републиката\". Той твърди, че за пръв път в историята на организацията се случва нещо подобно - да бъде заповядано арестуването на всички нейни ръководни членове. ТТВ осъди трансграничната операция с призива \"Не на войната, мир веднага!\". Това накара Ердоган да я обвини в държавна измяна. \"Повярвайте ми, те изобщо не са интелектуалци, те са банда роби. Те са слуги на империализма\", каза президентът на партиен митинг в северната провинция Амася. \"Крясъкът на тази тълпа \"Не на войната\"... не е нищо повече от изблик на предателство от техните души... Това е истинска измет, това е безчестие, на което трябва да се каже \"Не!\", цитира думите му \"Ройтерс\". Турският министър на здравеопазването Ахмет Демирчан, цитиран от в. \"Хюриет\", казва, че сдружението няма право на подобни декларации и че министерството е подало иск съдът да заличи регистрацията на ТТВ. Amnesty International призова за защита на членовете на ТТВ и за незабавно прекратяване на съдебните преследвания. Йошитаке Йококура, президент на Световната асоциация на медиците (WMA), осъди арестите и заплахите с насилие срещу лекарите. Той също призова властите незабавно да освободят лидерите на лекарското съсловие в Турция \"и да сложат край на тази кампания на изнудване и тормоз\". WMA представлява 111 подобни сдружения от цял свят.", "date": "2018.01.30", "title": "Известни турски лекари са арестувани заради протеста им срещу операцията в Сирия"}
{"url": "https://www.dnevnik.bg/politika/2018/01/30/3121214_bsp_poiska_ostavkite_na_rukovodstvoto_na/", "text": "След решението на Конституционния съд, че  с отхвърлянето на оставката на депутата от ГЕРБ Делян Добрев парламентът е нарушил конституцията,  БСП поиска ръководството на парламентарната група да поеме политическата отговорност за това, а самият Добрев - и морална отговорност. Според зам.-председателя на парламента Валери Жаблянов това може да стане по един начин - с подаване на оставка. В изявление от името на БСП, което той направи днес, се казва, че нарушението на конституцията е умишлено, а не е плод на грешка или нейното непознаване. Жалбата, по която се произнесе Конституционният съд днес, бе внесена от БСП. \"Цялостната линия на ГЕРБ е за нарушаване на принципи на правова държава. БСП ще направи всичко необходимо за опазване на правовия ред на републиката\", каза още Жаблянов.", "date": "2018.01.30", "title": "БСП поиска оставките на ръководството на парламентарната група на ГЕРБ и на Делян Добрев"}
{"url": "https://www.dnevnik.bg/evropa/2018/01/30/3121230_folksvagen_osvobodi_glavniia_si_lobist_zaradi/", "text": "Ръководството на автомобилостроителния концерн \"Фолксваген\" (Volkswagen) обяви днес, че отстранява главния си лобист Томас Щег заради ролята, която той е изиграл по свое собствено желание, в организирането на тестовете за замърсяващи емисии, като се използват маймуни и хора, предадоха световните агенции, цитирани от БТА. \"Томас Щег е освободен от задълженията си, докато не бъде хвърлена светлина върху събитията\", съобщи световният лидер в автомобилостроенето в комюнике. В него се допълва, че вътрешното разследване по случая напредва скоростно. На заседанието си днес управителният съвет прие предложението, направено от Щег, ръководител на отдела за външни отношения и устойчивост, той да бъде временно отстранен, уточни автомобилостроителят в съобщение. Господин Щег заяви, че ще поеме цялата отговорност. Уважавам решението му, посочи в комюникето главният изпълнителен директор на \"Фолксваген\" Матиас Мюлер. В неделя всекидневникът \"Щутгартер цайтунг\" съобщи, че изследователски институт, финансиран от германски производители на автомобили,  е провеждал експерименти върху хора  за въздействието на азотен диоксид - един от газовете, отделяни от двигателите. Става дума за 25 младежи, които в рамките на няколко часа са вдишвали различни дози от газа за експерименти в институт, част от Университета на Аахен. Последствията за човешкия организъм от газовете не са били определени, когато изследването е било публикувано през 2016 г., допълва изданието. \"Ню Йорк таймс\" съобщи в петък за други подобни тестове - с маймуни в САЩ. Експериментите върху тях са правени през 2014 г. от Изследователския респираторен институт \"Лавлейс\" по договор, в който \"Фолксваген\" е била основният възложител, твърдят двама души, които са ръководили опитите. Маймуните са били принудени да дишат отработените газове от дизелов двигател на \"Фолксваген\", за който година по-късно се разбра, че е оборудван с компютърна програма, прикриваща факта, че емисиите са над допустимото. Те са били заключени в херметично затворен контейнер с анимационни филмчета, които да отвличат вниманието им, докато вдишват газовете. Експериментите са целели да покажат, че е безопасно да се вдишват отработените автомобилни газове. Щег посочи пред германския таблоид \"Билд\", че е знаел за тестовете, но не е информирал тогавашния главен изпълнителен директор на компанията Мартин Винтеркорн, допълва \"Асошиейтед прес\". Щег каза пред изданието още, че \"Фолксваген\" няма повече да прави тестове с животни. Искаме изцяло да изключим тестовете с животни в бъдеще. Да не се случва нещо подобно отново, допълни той. Отстраненият главен лобист каза пред вестника, че компанията ще се постарае да разкрие подробности за експеримента и да установи как се чувстват днес маймуните. Мюлер също осъди тестовете с животни и хора като неприемливи. През уикенда \"Фолксваген\" се извини за случая. \"Убедени сме, че научните методи, избрани тогава, са били погрешни. Щеше да бъде по-добре тези тестове изобщо да не бъдат провеждани\", посочва компанията. \"Фолксваген\" осъди всички форми на злоупотреби с животни и \"помоли за прошка за това лошо поведение и неправилна преценка на някои лица\". Вчера представители на бизнеса и политиката осъдиха тестовете. Тестовете с маймуни и дори хора по никакъв начин не са етично оправдани, каза говорителят на германския канцлер Ангела Меркел Щефен Зайберт. Напълно разбираем е гневът на мнозина, допълни той. По-рано днес Европейската комисия заяви, че е \"потресена, както всички останали\" от съобщенията.", "date": "2018.01.30", "title": "\"Фолксваген\" освободи главния си лобист заради разкритията за тестове с маймуни"}
{"url": "https://www.dnevnik.bg/sport/2018/01/30/3121247_manchestur_siti_privleche_frenski_zashtitnik_s/", "text": "Манчестър сити\" обяви привличането на защитника на \"Атлетик\" (Билбао) Аймерик Лапорт, който е първото ново попълнение на \"гражданите\" за зимата. Френският баск, който прекара почти шест сезона на \"Сан Мамес\", преминава на \"Етихад\" с рекорден трансфер за клуба – 57 милиона паунда (65 милиона евро). Това е с два милиона повече от Кевин де Бройне, който беше привлечен от \"Волфсбург\" през 2015 г. и до момента беше най-скъпият трансфер на \"Сити\". Още в понеделник по обед \"Атлетик\" (Билбао) обяви, че Лапорт е платил откупуващата клауза в договора си и ще напусне. Централният защитник публикува обръщение към феновете на баските в социалните мрежи, с което благодари на всички в Билбао. \"Не искам моето напускане да звучи като \"сбогом\", а по-скоро като \"ще се видим скоро\". Напускам уникален клуб, който никога няма да забравя. Благодаря ви за всичко\", написа Лапорт в социалните мрежи. Той пристигна в Билбао през 2010 г. и премина през школата на баските, преди да заиграе за първия отбор. 23-годишният защитник записа 222 мача и 10 гола за \"Атлетик\". Лапорт е четвъртият защитник, който  Хосеп Гуардиола  привлича през настоящия сезон. През лятото на \"Етихад\" пристигнаха Кайл Уокър (51 млн. евро), Бенжамен Менди (57.5 млн. евро с бонусите) и Данило (30 млн. евро). Френският защитник стана актуална цел на \"Сити\", след като  Върджил ван Дайк от \"Саутхемптън\" премина в \"Ливърпул\" за 75 милиона паунда  и стана най-скъпият бранител в историята на футбола. През зимата \"гражданите\" се разминаха и с Алексис Санчес, който премина от \"Арсенал\" в градския съперник \"Юнайтед\". \"Познавам Аймерик добре, защото той играе в Ла Лига от много млад. Много е силен във въздуха и освен това е много бърз. Той е много качествен играч и се радваме, че идва при нас\", каза Гуардиола на пресконференция преди утрешния мач с \"Уест Бромич\" от 25-ия кръг на Висшата лига. Той добави, че Лапорт е готов веднага да започне да играе за \"гражданите\", и обясни, че бранителят има богат опит въпреки своите 23 години. Откакто испанският мениджър пое \"гражданите\" той е  , след като преди сезон 2016-2017 беше купен и Джон Стоунс за 55.6 милиона евро. През този период \"Сити\" купи и двама вратари – Едерсон за 40 милиона и Клаудио Браво за 18 милиона евро. За 18 месеца \"гражданите\" са купили  .", "date": "2018.01.30", "title": "\"Манчестър сити\" привлече френски защитник с рекорден трансфер"}
{"url": "https://www.dnevnik.bg/biznes/2018/01/30/3121225_blekstoun_pregovaria_za_pokupkata_na_zveno_na_tomsun/", "text": "Американският инвестиционен фонд \"Блекстоун\" (Blackstone Group LP) е в напреднали преговори по покупката на около 55% дял в бизнеса на \"Томсън Ройтерс\" за финанси и риск. Трима независими източници на агенция \"Ройтерс\" изчисляват, че сделката би оценила звеното на 20 млрд. долара заедно с дълга му. Според самата агенция, която е част от \"Томсън Ройтерс\", бордът на компанията се очаква да заседава днес , за да обсъди офертата за звеното, което доставя новини, данни и анализи на банките и инвестиционните къщи по света. Звеното носи една трета от приходите на компанията. Според наличната до момента информация според предложението на купувача \"Томсън Ройтерс\" ще запази 45% дял. За продавания дял се очаква продавачът да получи 17 млрд. долара, които включват и около 4 млрд. долара в брой и 13 млрд. долара, финансирани с нов дълг, който да поеме звеното, след като вече е обект на партньорство между двете компании.", "date": "2018.01.30", "title": "\"Блекстоун\" преговаря за покупката на звено на \"Томсън Ройтерс\""}
{"url": "https://www.dnevnik.bg/sviat/2018/01/30/3121235_germanskite_zeleni_napraviha_zavoi_kum_centura_s_novo/", "text": "Зелените\" в Германия избраха за лидери двама представители на умереното си крило в опит да се превърнат в по-приемлив партньор за християндемократите на канцлера Ангела Меркел, предаде \"Ройтерс\". Решението означава придвижване към центъра (много от позициите на \"Зелените\" досега са били вляво от политическия спектър) и това може да повиши напрежението в редиците на социалдемократите, които преговарят с партията на Меркел като последни възможни коалиционни партньори. \"Зелените\" управляваха в коалиция със социалдемократитe до 2005 г., а след изборите през септември се смятаха за възможен коалиционен партньор на Меркел заедно с либералната Свободна демократическа партия (FDP) в т.нар. коалиция \"Ямайка\" (заради цветовете, символизиращи трите партии). В края на ноември обаче FDP се отказа от преговорите, като настоя, че някои от най-радикалните им искания, свързани с резки ограничения за автомобилната и въглищната индустрия, ще се окажат твърде скъпи. Обикновено досега и двамата съпредседатели (традиционно мъж и жена) са били съответно от центристкото и по-радикалното крило. Този път обаче и двамата - министърът на околната среда на Швезвиг-Холщайн Роберт Хабек и депутатът от Бундестага Аналена Бербок - са центристи. Шлезвиг-Холщайн, най-северната германска провинция, е и мястото, където управлява коалиция \"Ямайка\" на ниво регионално правителство. Досегашните лидери, Джем Йоздемир и Катрин-Гьоринг Екард,  казаха в началото на месеца , че няма да се борят за нов мандат на поста. Двамата всъщност поддържаха Бербок, която преди да влезе в Бундестага, е експерт по климатичните промени. \"Ако гледаме на предполагаемото противоречие между радикализъм и държавничество като възможност, а не като слабост, тогава днес в действителност е само началото\", каза Бербок и добави, че независимо от промяната в ръководството \"Зелените\" няма да отстъпят от позициите си за въглищната индустрия, но да се справят и със социалните последици от това в региони, които традиционно се издържат от въгледобив. Според \"Ройтерс\" по-центристки ориентирани \"Зелени\" могат да отворят вратата за нови разговори за \"Ямайка\", ако преговорите за голяма коалиция между християндемократи и социалдемократи се провалят.", "date": "2018.01.30", "title": "Германските \"Зелени\" направиха завой към центъра с ново прагматично ръководство"}
{"url": "https://www.dnevnik.bg/sviat/2018/01/30/3121233_rodnini_na_zaginalite_v_boinga_v_ukraina_osudiha_ruski/", "text": "Съд в американския щат Илинойс е постановил Игор Гиркин (Стрелков) - бившият командващ силите на проруските сепаратисти в Донецк, да заплати по 20 милиона долара на 7 роднини на жертви от сваления в Източна Украйна малайзийски пътнически самолет. Холандската телевизионна програма за разследваща журналистика ZEMBLA съобщи, че е научила от адвоката на ищците за решението по повод дело, започнало през лятото на 2015 г. Става дума за колективен иск от семействата на 25 загинали в полет МН17, които са с холандско и американско гражданство. Според адвоката Игор Гиркин носи пълната отговорност за катастрофата от юли 2014 г. Съдът е удовлетворил молбата през декември миналата година и е постановил на всеки от засегнатите да бъдат изплатени по 10 милиона долара морално обезщетение и още по 10 милиона долара компенсация за причинени щети. \"Ако тези хора по някакъв начин ме принудят да плащам тези пари, ще трябва да живея още хиляда години. Повече нямам какво да кажа\", бе първият коментар на Гиркин, цитиран от РБК. Вероятността спечелилите делото да получат някога каквото и да е обезщетение от тази присъда е фактически равна на нула, отбелязва ZEMBLA. Самите роднини също казват, че решението има по-скоро символичен характер, защото им помага да привличат внимание към трагедията. Boeing 777, изпълняващ полет от Амстердам за Куала Лумпур, бе свален със зенитна ракета на 17 юли 2014 г. Всичките 298 души на борда загинаха. Игор Гиркин е гражданин на Русия, който по това време бе \"министър на отбраната\" на самообявилата се Донецка народна република. Веднага след свалянето на самолета той настояваше, че хората му не разполагат с бойна техника, способна да свали самолет на такава височина. На следващия месец след катастрофата той се прибра в Москва.", "date": "2018.01.30", "title": "Роднини на загиналите в боинга в Украйна осъдиха руски командир за $140 млн."}
{"url": "https://www.dnevnik.bg/bulgaria/2018/01/30/3121266_raionite_za_planirane_v_bulgariia_moje_da_namaleiat_na/", "text": "Министерството на регионалното развитие и благоустройството  планира промяна на районите за планиране . В момента районите от ниво 2 (NUTS 2) в страната са шест – Северозападен, Северен централен, Североизточен, Югоизточен, Южен централен и Югозападен. NUTS2 е териториална единица на район за планиране, използвана за нуждите на структурите на ЕС и Евростат. Министърът на регионалното развитие и благоустройството Николай Нанков съобщи в петък пред парламента, че междуведомствена работна група предлага три варианта за нов териториален обхват на районите от ниво 2. \"Предприемането на тази стъпка се налага от необходимостта от по-устойчиви във времето райони по отношение на броя на населението в тях и осигуряването на съответствие с нормативната рамка на ЕС\", каза Нанков. Той уточни, че съгласно европейския регламент минималният брой население за район от ниво 2 е 800 000 души, а максималният – 3 000 000 души. Според статистическите данни в момента Северозападният район за планиране е под 800 000 души, а Северният централен район е с население малко над изискуемия минимум. \"Целта ни е да създадем силни и жизнени райони, които са по-добре географски обособени и разположени по основни оси на развитие, със силни, достъпни и притежаващи капацитет и възможности центрове на райони\", каза още регионалният министър. Той допълни, че промяната е необходима заради нуждата от изграждане на ефективна териториална основа, на която да се базират разработването и изпълнението на стратегическите документи за регионално развитие, както и на програмите, които ще бъдат съфинансирани от европейските фондове след 2020 г. Първият вариант предвижда в страната да има пет района от ниво 2 , включващ областите  , включващ областите  Югоизточен, включващ областите  н, включващ областите  , включващ областите  . Според втория вариант районите ще бъдат четири В  ще бъдат включени областите .  ще обхваща областите  В  ще влязат областите   ще се формира от областите  . Третият вариант предвижда запазване на броя на районите – шест, но с променен обхват. В   ще се включват областите   ще обхване областите  В границите на ще попадат областите   ще включва областите   ще обхваща областите  . Според този вариант област До края на март вариантите трябва да бъдат представяни и обсъдени в рамките на Съвета по регионална политика, Регионалните съвети за развитие на шестте района, както и на кръгла маса с участието на неправителствени организации и агенции, организации от гражданския сектор, представители на академичните среди и научните институции. Вариантът, постигнал консенсус, ще бъде внесен за разглеждане и одобрение на държавно ниво. Нанков добави, че реформата няма да доведе до преместване на граници на административни области, както и до смяна на административни центрове. \"Тази реформа ще засегне единствено районите за планиране, които се ползват като база за изготвяне на стратегически документи и за целите на ЕС по планиране\", обясни регионалният министър.", "date": "2018.01.30", "title": "Районите за планиране в България може да намалеят на 4 или 5"}
{"url": "https://www.dnevnik.bg/biznes/2018/01/30/3121262_pak_zapochva_nabirane_na_proekti_po_granicata_s/", "text": "Още 7 млн. евро ще бъдат инвестирани от Министерството на регионалното развитие и благоустройството за развитие на пограничния регион между България и Македония чрез Програмата за трансгранично сътрудничество ИНТЕРРЕГ-ИПП България - Бивша югославска република Македония 2014 - 2020 г. Това обяви заместник-министър Деница Николова, която председателства петото заседание на Съвместния комитет за наблюдение на програмата, което се проведе в Кюстендил, цитирана от пресцентъра си. До дни ще бъде обявена втората покана за набиране на проектни предложения от организации от двете страни на границата, като срокът за кандидатстване ще бъде три месеца, допълват от ведомството. Зам.-министър Николова отбеляза, че в момента между двете страни се изпълняват 48 проекта за над 10 млн. евро, като над 50% от договорения ресурс е разплатен. Те са в областта на подобряване на възможностите за развитие на устойчив туризъм, опазване на околната среда и повишаване на конкурентоспособността. Новите проекти ще се подават и оценяват изцяло по електронен път, с което се улесняват потенциалните бенефициенти и ще се осигури по-голяма публичност при оценка на проектите, които се избират на конкурентен принцип. Интересът е много голям, като само в рамките на първата покана са подадени над 200 предложения, от които са финансирани 48, се разбрало по време на заседанието. \"Резултатите, които постигаме, дават своя принос в контекста на българското председателство на ЕС, защото един от приоритетите ни е приобщаването на Западните Балкани. Тази програма е един от примерите, които дават своя принос не само към изпълнение на този приоритет, но и в утвърждаването на добрите взаимоотношения, създаване на нови партньорства и съвместни проекти, които да развиват регионите на двете държави и които са доказателство, че заедно постигаме повече\", отбелязва Деница Николова. Към днешна дата са договорени 67% от средствата по програмата, които са над 3 млрд. лв. Извършените плащания са в размер на 27% от договорените средства. Зам.-министър Николова анонсира, че до седмица ще бъде дискутирана на комитет за наблюдение поканата за енергийна ефективност в малките общините, а до края на април ще започне и мярката за деинституционализация на възрастни хора и схемата за финансиране на проекти в туризма.", "date": "2018.01.30", "title": "Пак започва набиране на проекти по границата с Македония"}
{"url": "https://www.dnevnik.bg/sviat/2018/01/30/3121295_trump_shte_govori_za_migraciia_turgoviia_i/", "text": "Президентът на САЩ Доналд Тръмп отправя днес пред двете камари на американския Конгрес своето послание \"За състоянието на съюза\". В него, както Тръмп вчера заяви, ще бъдат засегнати теми, свързани с имиграцията и търговията, предадоха \"Ройтерс\" и БТА. Речта се очаква около 21 ч. местно време (4 ч. българско). Очаква се държавният глава да използва второто си обръщение към Конгреса, за да похвали състоянието на икономиката (която в момента бележи слаб ръст, но създава работни места), приемането на данъчната реформа на републиканците и да посочи, че възнамерява да подпише план за инвестиции в инфраструктурата, чиято стойност може да достигне 1.7 трилиона долара през идните 10 години, съобщава вашингтонското издание The Hill. Той засегна част от тези теми и в речта, с която закри  Световния икономически форум в Давос  миналата седмица.  Президентът вероятно ще отбележи и продължаващите усилия на администрацията за смекчаване на регулациите за бизнеса, включително разпоредбите на закона \"Дод - Франк\" за банките и финансовите компании. Тръмп и Конгресът са изправени пред редица крайни срокове и политически пречки по решаващи въпроси през няколкото месеца преди частичните избори в законодателния орган.  На първо място е необходимостта да бъде постигнато споразумение за  финансиране на правителството  след 8 февруари - крайният срок, определен след тридневното затваряне на редица правителствени агенции. Партиите остават също така разделени по въпросите на миграцията, помощта при природни бедствия и ограниченията за държавните разходи, като според лидерите им до постигане на окончателно споразумение може да минат месеци.", "date": "2018.01.30", "title": "Тръмп ще говори за миграция, търговия и инфраструктура във втората си реч пред Конгреса"}
{"url": "https://www.dnevnik.bg/sviat/2018/01/30/3121319_sauditska_arabiia_e_skljuchila_sporazumeniia_za_106/", "text": "Саудитска Арабия обяви днес, че при мащабната антикорупционна кампания е сключила финансови споразумения за над 106 милиарда долара, предадоха световните агенции.  От 381 разпитани заподозрени по антикорупционната кампания 56 души остават задържани, предаде \"Асошиейтед прес\", цитирана от БТА. По-рано \"Ройтерс\" съобщи, че всички арестувани като част от най-мащабното антикорупционно разследване - които бяха  \"задържани\" в хотел \"Риц-Карлтън\"  в Рияд - са на свобода. Някои от арестантите бяха настанени в други хотели. Главният прокурор Сауд ал Моджеб уточни, че  споразуменията  включват конфискация на активи в недвижими имоти, търговски дружества, ценни книжа и пари в брой. В изявлението му не се посочват повече подробности за иззетите компании и недвижими имоти. Властите не са сключили финансови споразумения с 56-имата, които остават задържани, заради други висящи криминални случаи или с цел да бъдат продължени разследванията. Очаква се на 14 февруари хотел \"Риц-Карлтън\" отново да заработи нормално, след като всички задържани в него вече са на свобода. На 24 януари Рияд обяви, че са завършени разследванията срещу десетки високопоставени поданици на кралството, припомня ТАСС.  Престолонаследникът принц Мохамед бин Салман, който бе начело на акцията, посочи, че 95 процента от обвиняемите са се съгласили на сделка, предавайки на властите част от активите си за компенсиране на нанесените загуби, достигнали през последните години 100 млрд. долара.", "date": "2018.01.30", "title": "Саудитска Арабия е сключила споразумения за 106 млрд. долара със задържаните за корупция"}
{"url": "https://www.dnevnik.bg/bulgaria/2018/01/30/3121403_vodim_razgovori_za_provejdane_na_mini_davos_v/", "text": "Водим разговори за провеждане на мини Давос в България, като поканим в страната световните лидери в бизнеса и инвеститори, каза днес по БНТ министърът по европредседателството Лиляна Павлова. Идеята дошла на форума в швейцарския курорт, където към страната ни имало голям интерес. Павлова допълни, че има шанс заради европредседателството в България да дойдат инвеститори, които след това да останат, като направят инвестиции. По отношение на среща между ЕС и Турция Лиляна Павлова каза, че по идеята се работи, като в момента се търси удобна дата. Форматът ще е Доналд Туск (председател на Европейския съвет), Жан-Клод Юнкер (председател на европейската комисия), Федерика Могерини (върховен представител на ЕС по външната политика и сигурността), премиерът на България Бойко Борисов и президентът на Турция Реджеп Ердоган, допълни министърът.. В отговор на въпрос, защо всички проблеми в държавата се решават от премиера, Лиляна Павлова заяви, че това не означава, че институциите не функционират. Намесата на Бойко Борисов обаче ускорявала процеса за взимане на решения.", "date": "2018.01.30", "title": "Водим разговори за провеждане на мини Давос в България, съобщи министър Павлова"}
{"url": "https://www.dnevnik.bg/sviat/2018/01/30/3121395_sasht_rusiia_e_po-otvorena_v_pregovorite_za/", "text": "Има много тревожни аспекти в отношенията между САЩ и Русия. Украйна е само един от тях и нито един не изглежда в добра форма. Но се надявахме да видим прогрес по украинската тема, а такъв нямаше. Това заяви посланик  Кърт Волкър , специален представител на САЩ в преговорите за Украйна, в телефонен брифинг. Той наскоро се върна в САЩ от посещения в Украйна и Дубай, където бе на преговори с руския си колега Владислав Сурков. \"Русия не е направила абсолютно нищо, за да прекрати конфликта или да оттегли силите си\" от миналото лято, каза той, и заяви, че това е \"източник на недоволство във Вашингтон\". Американските власти искат от Москва първо да се възстанови работата на консултативния съвет между Вашингтон, Киев и Москва, от който руснаците се оттеглиха в края на 2017 г. Второ, да се увеличи броят на пропусквателните пунктове по линията на конфликт. През малкото на брой отворени пунктове се правят 1.1 млн. преминавания месечно, отбеляза Волкър. Трето, да се възстановят телефонните връзки, които миналата седмица са били спрени в Донбас и само отчасти са възстановени в Луганск. Волкър отбеляза обаче, че преди руската Коледа е имало \"много успешна\" размяна на затворници, както и че по време на присъствието му в Киев не е имало нарушения на примирието. \"Това се случва за пръв път от повече от година и е доказателство, че е възможно примирието да се спазва, че може да бъде приведено в сила, че може да се повтаря и може да стане постоянно\", каза той. Що се отнася до предложението на САЩ за мироопазваща на мисия, Русия е \"по-отворена\", заяви Волкър и уточни, че очаква подробности от руската страна.", "date": "2018.01.30", "title": "САЩ: Русия е по-отворена в преговорите за мироопазваща мисия в Украйна, но няма напредък"}
{"url": "https://www.dnevnik.bg/evropa/2018/01/30/3120962_kakvo_predstoi_v_pregovorite_za_prehoda_sled_brekzit/", "text": "В понеделник Съветът на Европейския съюз упълномощи Европейската комисия да започне преговорите с Лондон за преходния период до пълното оттегляне на Великобритания от ЕС. Утвърдените  преговорни насоки  предвиждат в преходния срок до края на 2020 г. Великобритания да прилага изцяло правото на ЕС, като същевременно не участва в общностните решения. След като следващата седмица започне обсъждането на прехода, разговорите отново навлизат в интензивна фаза. EUobserver обобщава основните моменти от преговорните насоки и какво може да попречи на постигането на сделка. Без глас По време на преходния период Великобритания ще трябва да спазва съществуващите закони в ЕС, включително и тези, които са приети по време на този период, без Лондон да има думата за тях. В специални случаи Великобритания може да бъде поканена, отново без да има право на глас, когато това е в интерес на блока. Главният преговарящ на ЕС Мишел Барние отбеляза в понеделник, че съюзът е определил тези условия, защото Обединеното кралство е поискало преходен период, който да запазва статуквото. Ключов момент за Великобритания е да гарантира, че ще има поне някакъв глас за правилата на ЕС, които ще бъдат създавани по време на преходния срок. Министърът за Брекзит Дейвид Дейвис каза в петък, че ще трябва да се отговори на британските опасения, когато \"законите са против интересите ни и не сме изразили мнението си\". По думите на Дейвис е много важно скоро да се създаде инструмент за решаване на подобни случаи чрез диалог. Официални лица от ЕС коментират, че блокът е отворен за някакъв вид консултации. Възможностите варират от одобрение на британския парламент (почти невъзможно да бъде прието от ЕС) до уведомяване на Великобритания (опция, която е малко вероятно да се хареса в Лондон). Преход и дата През май миналата година британският премиер Тереза Мей предложи да има \"период на прилагане\" на сделката, който да продължи около две години след излизането на Великобритания от ЕС на 30 март 2019 г. Страните членки се споразумяха този период да бъде по-кратък и да завърши  на 31 декември 2020 г. , за да съвпадне с края на сегашния бюджетен цикъл на ЕС. Въпреки това държавите членки добавиха текст към насоките, който оставя вратата отворена за възможността преходният период да бъде удължен. \"Съветът ще продължи да следи всички аспекти на преговорите отблизо, да преразглежда тези насоки в светлината на напредъка в преговорите и да ги обновява, ако е необходимо\", се посочва в текста. Правата на гражданите ЕС настоява, че тъй като по време на прехода всички четири свободи (на движение на стоки, услуги, капитали и хора) ще се прилагат, това означава, че правата на гражданите на ЕС и правото им на пребиваване във Великобритания трябва да се поддържат до края на 2020 г. и това да бъде гарантирано от Съда на ЕС. Някои от най-твърдите поддръжници на Брекзит не са доволни от този вариант, тъй като за тях контролът върху имиграцията е основната причина за излизането на Обединеното кралство от ЕС. За Великобритания тази опция означава отлагане на вече договорената дата за край на свободното движение. ЕС заявява, че няма да ограничава правата и движението на британските граждани в ЕС по време на прехода, и следователно реципрочността трябва да се запази. Търговията Великобритания ще трябва да реши какво да се прави с всичките над 750 международни споразумения, включително и с търговските сделки, които ЕС вече е сключил. По време на прехода Великобритания ще продължи да бъде обвързана от тях, което означава, че ще трябва да гарантира спазването на стандартите на ЕС по границите й. Третите партньори обаче ще имат думата за това в каква степен Великобритания ще може да се възползва от съществуващите сделки. Лондон ще може да договаря собствени търговски сделки по време на преходния период, но те няма да могат да влязат в сила без съгласието на останалите 27 държави членки. Финансови услуги Тази седмица представители на ЕС ще проведат първата си дискусия за услугите – въпросът е част от разговорите за бъдещите отношения. Досега ЕС отстояваше позицията, че финансовите услуги не са част от сделките за свободна търговия. Великобритания ще загуби т.нар. права за разрешаване, които позволяват на финансовите фирми да продават услугите си на граждани на ЕС на континента. Това означава, че компаниите няма да могат да управляват тези услуги от Лондон. Британският финансов център се надява да има някакъв вид достъп след Брекзит. Това, което прави разговорите още по-деликатни, е, че  Париж ,  Франкфурт , Дъблин и Люксембург се опитват да привлекат финансовите услуги от Лондон.", "date": "2018.01.30", "title": "Какво предстои в преговорите за прехода след Брекзит"}
{"url": "https://www.dnevnik.bg/video/2018/01/30/3121378_borisov_pred_biznesa_video/", "text": "Премиерът Бойко Борисов участва в годишната среща на бизнеса с правителството, организирана от седмичника \"Капитал\". Акценти от изказването му на форума можете да видите във видеото.  Защо проектът за трети мост на Дунава не напредва -  тук.", "date": "2018.01.30", "title": null}
{"url": "https://www.dnevnik.bg/biznes/finansi/2018/01/30/3121430_bulgariia_nikoga_ne_e_bila_v_po-dobra_poziciia_za/", "text": "България никога не е била в по-добра позиция от сега за приемането си в еврозоната, каза днес по БНТ председателят на Асоциацията на банките в България Петър Андронов. Той допълни, че въпреки това задачата не е лесна, защото решението се взима с политически аргументи и сега политиците са на ход. Петър Андронов посочи, че България изпълнява общите критерии, но ниското благосъстоянието на населението е удобен аргумент за отказ. В отговор на въпрос, той посочи, че смяната на лева с еврото няма да увеличи инфлацията. \"Пазарът не се движи от това дали си сменил паричния знак, а дали паричният знак има покритие\", поясни Андронов. Той допълни, че влизането в еврозоната е най-добрият начин да се излезе от валутния борд. Като плюс на приема той посочи финансовата подкрепа и въвеждането на механизмите за контрол, който са в сила в Европа. Петър Андронов обяви, че очаква още една успешна година за банковата система. Той допълни, че в банките няма притеснения относно кредитите. Петър Андронов посъветва хората, които мислят да вземат кредит да не разчитат само на това, че сега лихвите са рекордно ниски. \"Намираме се в най-ниската фаза на лихвения цикъл, но тази среда няма да е вечна. Цикълът си ще смени посоката и всеки разумен човек трябва да планира това\", допълни той. Като пречка за чуждестранните инвестиции Петър Андронов вижда демографския проблем, който води до липсата на кадри, бедността и корупцията. Той допълни, че като цяло в Източна Европа няма възможностите за големи доходи и печалби и за това региона трудно може да се конкурира с Азия, например.", "date": "2018.01.30", "title": "България никога не е била в по-добра позиция за еврозоната, каза председателят на асоциацията на банките"}
{"url": "https://www.dnevnik.bg/sport/2018/01/30/3121433_vezenkov_niama_da_igrae_za_bulgariia_v_svetovnite/", "text": "Звездата на националния отбор по баскетбол Александър Везенков няма да играе за България в следващите два мача от квалификациите за световното първенство, съобщи Би Ти Ви. Според информацията той ще се съсредоточи върху представянето си в \"Барселона\". България ще приеме Чехия на 23 февруари в зала \"Универсиада\", а два дни по-късно ще гостува във Финландия. Очаква се Везенков да е на разположение през лятото - в края на юни и началото на юли предстоят мачове с Исландия и Чехия. \"Дий Бост ще бъде част от отбора. С него се шегуваме често, пращаме си съобщения. Везенков не знам дали ще може да дойде. Ще видим дали ще попада в състава следващия месец. Вероятността този път той да не дойде е доста голяма\", каза селекционерът Любомир Минчев, цитиран от bgbasket.com. Президентът на баскетболната федерация Георги Глушков заяви, че губи надежди за участието на Везенков. България започна участието си в квалификациите със загуба с 80:82 от Финландия в Ботевград, а след това дойде победата със 77:74 срещу Исландия.", "date": "2018.01.30", "title": "Везенков няма да играе за България в световните баскетболни квалификации"}
{"url": "https://www.dnevnik.bg/sport/2018/01/30/3121379_video_ljubiteli_se_vpusnaha_v_noshtno_biagane_po_ski/", "text": "Любители на бяганията предизвикаха себе си в нощно състезание по известната писта \"Саслонг\" в италианския курорт Вал Гардена. Участниците тръгнаха от най-ниската точка на 1410 метра надморска височина и преодоляха 839 метра денивелация. Спускането на \"Саслонг\" е един от най-емблематичните стартове от Световната купа в алпийските ски. То е изпитание за физическите възможности на състезателите заради участъците с дълги ски скокове. Трасето на \"Саслонг\" е с дължина 3446 метра при среден наклон 24.5%. Най-стръмният участък на ски пистата е с наклон 56.9%.", "date": "2018.01.30", "title": "Видео: Любители се впуснаха в нощно бягане по ски писта"}
{"url": "https://www.dnevnik.bg/sviat/2018/01/30/3121411_koi_e_istorikut_koito_vadi_ot_neizvestnost_jertvite_na/", "text": "Благодарение на него 50 000 жертви вече не са анонимни. От 30 години историкът Анатолий Разумов упорито работи да направи публично достояние имената на онези, които са били екзекутирани в Ленинград, днешен Санкт Петербург, по време на сталинските чистки. \"Не открих логика, това беше нечовешко и необяснимо\", разказва историкът пред АФП след години къртовски труд - задача, по която днес работи на фона \"на безразличие\" към темата. Възкресяването на историческата памет в Русия продължава да върви трудно и днес, повече от 80 години след кулминацията на  сталинския терор , при който милиони хора са били екзекутирани, изпратени в Гулаг, депортирани на места с непоносими условия за живот или са умрели от глад. Руските власти, начело с  Владимир Путин , се опитват да омаловажат най-мрачните страници от миналото в името на националното единство. В 13-те тома на \"Ленинградския мартиролог\", съставени от 1987 г. насам под ръководството на Разумов, откриваме имена, дати на раждане и смърт, информация за занятието и адреси на хората, изчезнали един ден ненадейно в Ленинград, сякаш никога не ги е имало. В най-добрия случай техните близки научавали, че са \"осъдени без право на кореспонденция\", без всъщност да узнаят какво наистина се е случило с тях. \"Започнах проучванията си през 1987 г., в епохата на перестройката, веднага щом това стана възможно\", разказа пред АФП Анатолий Разумов. Син на съветски военен, чието семейство не е пострадало от репресиите, Анатолий Разумов искал да отдаде последна почит на тези мъже и жени - работници, инженери, шивачи или касиери, оклеветени и екзекутирани по време на Големия терор. Кабинетът на този 62-годишен синеок мъж се намира в самия център на старата имперска столица, в огромното здание на националната библиотека. Той е пълен с шкафове с книги и стотици папки, открити от Разумов (главно в архивите на сталинската политическа полиция НКВД) или изпратени му от близки на жертвите. Разумов показва едно от досиетата: протоколи от разпити и съдебно решение за Нина Дубровская, 28-годишна студентка от полски произход. Тя е обвинена, че е полска шпионка, е на 11 декември 1937 г. е екзекутирана. \"Наказателна машина\" \"Периодът, наричан Големия терор, трае година и половина, до есента на 1938 г. Екзекуциите били масови - убивали всяка нощ. Без съд. Обвиняемите се явявали пред \"двойка\" или \"тройка\" - един или двама представители на НКВД и прокурор, които произнасяли присъдата. Това било същинска машина за налагане на наказания\", разказва Разумов. Според историка Сталин и приближените му разработили \"план за ликвидация\", довел само в този кратък период до смъртта на 40 000 души в Ленинград. Разумов обяснява, че не е получил особена подкрепа от страна на руската държава и говори за \"безразличието\" към сталинските чистки. Тъкмо напротив, работата му била редовно спъвана от враждебността на руските власти. Анатолий Разумов се връща от Петрозаводск (в Карелия), където отишъл да подкрепи колегата си историк Юрий Дмитриев - член на неправителствената организация \"Мемориал\", също известен с изследванията си за изчезналите по време на Големия терор. Юрий Дмитриев, който трябва да бъде освободен в края на януари, но ще остане под съдебен контрол, е прекарал една година в затвора по обвинения в педофилия с цел да се попречи на работата му. \"Мемориал\" осъди тези обвинения като фалшиви. Сталинските чистки в действителност се споменават много рядко от руската държава и много от близките на жертвите продължават да не знаят къде са погребани роднините им или какви обвинения са довели до арестуването им. \"Струва ми се, че работя за тези, които след време ще искат да разберат\", казва Разумов и предупреждава: Правя го и ще продължа да го върша въпреки всичко\".", "date": "2018.01.30", "title": "Кой е историкът, който вади от неизвестност жертвите на Сталин"}
{"url": "https://www.dnevnik.bg/sport/2018/01/30/3121427_mok_se_pritesni_ot_problema_s_butilkite_za_subirane_na/", "text": "Международният олимпийски комитет (МОК) призна, че е \"много притеснен\" след информацията за  възможни проблеми около бутилките за събиране на допинг проби . Преди ден Световната антидопингова агенция (WADA) заяви, че започва разследване, защото се е оказало, че бутилките може би са податливи на ръчно отваряне при определени условия. За това е получен сигнал от лицензираната лаборатория в Кьолн. Проблемът се появява десетина дни преди началото на зимните олимпийски игри в Пьонгчанг. От МОК посочиха, че незабавно са се свързали с WADA. Международният олимпийски комитет е поискал Световната антидопингова агенция \"да гарантира, че антидопинговите тестове в Пьонгчанг могат да бъдат проведени по достоверен начин\". \"WADA ни информира, че те са в контакт с производителя на бутилките Berlinger. Имаме пълна увереност, че WADA ще намери решение на този проблем\", се казва в становището на МОК. Игрите в Пьонгчанг са от 9 до 25 февруари.", "date": "2018.01.30", "title": "МОК се притесни от проблема с бутилките за събиране на допинг проби"}
{"url": "https://www.dnevnik.bg/photos/2018/01/30/3120984_fotogaleriia_svetovnite_snimki_na_denia_-_30_ianuari/", "text": "Момент от учение на тайванската военна авиация в Хуалиен, източен Тайван.", "date": "2018.01.30", "title": "Фотогалерия: Световните снимки на деня - 30 януари 2018 г."}
{"url": "https://www.dnevnik.bg/sport/2018/01/30/3121463_transferite_vuv_futbola_stignaha_rekordnite_637_mlrd/", "text": "Футболните клубове по света са похарчили рекордните 6.37 млрд. долара през 2017 г., показва задълбочен анализ на ФИФА. Това е с 32.7% повече спрямо предната година. Докладът на международната федерация затвърждава и  проблема, който отчита и УЕФА през последните две години  - засилващата се роля на големите европейски клубове. Около две трети (67.4%) от цялата сума, вложена за трансфери на играчи, се дължи на сделки, извършени от едва 50 клуба от 13 държави. Най-много пари са вложили клубовете от Англия - 988 млн. долара. Най-скъпият трансфер миналата година е и рекордният в историята на футбола - преминаването на Неймар от \"Барселона\" в ПСЖ за 222 млн. евро. Във Висшата лига \"Манчестър сити\" направи серия многомилионни сделки, а активно в пазара участваха още \"Манчестър юнайтед\" и \"Челси\" (взе Алваро Мората от \"Реал\" (Мадрид) за около 85 млн. долара). Испанските клубове са получили най-много - 840.4 млн. долара. Отбелязва се и голям ръст на парите, платени на агенти - 447 млн. долара, което е с 60 милиона повече от 2016 г. Средната стойност на един трансфер сред 50-те най-големи сделки нараства до 48.4 млн. долара спрямо 35.2 милиона година по-рано. Въпреки ръста и многомилионните трансфери, съсредоточени основно в Европа, в световен план масово клубовете привличат играчи като свободни агенти. Това важи за 84.2% от трансферите. Поставен е и рекорд по брой международни трансфери - 15 624. Това е с 6.8% повече от 2016 г. В тези сделки през 2017 г. са били въвлечени 13 415 играчи от 181 националности. Традиционно Бразилия е страната с най-много футболисти в трансферите - 1755.", "date": "2018.01.30", "title": "Трансферите във футбола стигнаха рекордните 6.37 млрд. долара за 2017 г."}
