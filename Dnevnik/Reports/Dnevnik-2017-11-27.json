{"url": "http://www.dnevnik.bg/sport/2017/11/27/3086387_nacionalniiat_otbor_po_basketbol_postigna_pobeda_vuv/", "text": "Българският национален отбор по баскетбол постигна победа във втория си мач от световните квалификации като надигра драматично Исландия като гост със 77:74. Успехът дойде изключително трудно, като едва в последната четвърт съставът на Любомир Минчев успя да поведе и да задържи аванса си. Българският тим имаше големи проблеми при стрелбата, но показа характер, за да стигне до победата. Националите се изравниха с Финландия на второто място с по една победа и една загуба. Водач в група F е Чехия, който има две победи от два мача. По-рано днес чехите се справиха с Финландия 64:56. През първото полувреме българският тим се представи слабо и губеше с осем точки след 21:17 и 22:18 за домакините от Исландия. През втората част момчетата на Любомир Минчев се представиха много по-добре, затегнаха сериозно защитата и разликата веднага се усети. Третата четвърт приключи при равенство 18:18 и така всичко трябваше да се реши в последните 10 минути. В тях отлично се проявиха Павел Маринов, Станимир Маринов и Чавдар Костов, които поведоха отбора. След поредица от силни защити България поведе за първи път в резултата 2:51 минути преди финалната сирена след тройка на Костов. После исландците не знаеха как да реагират и само 16 секунди преди края България получи златен шанс да реши всичко, след като Павел Маринов застана на наказателната линия при три точки аванс. Той обаче изпусна и двата си изстрела и се стигна до нови драматични моменти. Първо Александър Везенков реализира два пъти от линията за фаула, а после Исландия намали изоставането си само на една точка след точни изпълнения на Кони Йонсон и Хилнасон. За финал Везенков вкара още два пъти от линията и донесе успеха на България. Павел Маринов завърши като водещ реализатор с 18 точки, а Александър Янев добави 16. Чавдар Костов, който изигра много силно второ полувреме завърши с 13.", "date": "2017.11.27", "title": "Националният отбор по баскетбол постигна победа във втория си мач от световните квалификации"}
{"url": "http://www.dnevnik.bg/politika/2017/11/27/3086237_prezidentut_kogato_politicite_razdeliat_obshtestvoto/", "text": "Президентът Румен Радев се срещна днес с Негово Блаженство архиепископа на Кипър Хрисостомос II. Държавният глава открои важната социална роля на Кипърската православна църква в обществото, както и като православна институция, която поддържа добри отношения с други християнски църкви и различни вероизповедания, съобщиха от прессекретариата му. Президентът е на посещение в Кипър. \"Ако църквата е разделена, няма как народът да бъде обединен. Когато политиците допускат грешки и разделят обществото, точно тогава вярата и църквата трябва да върнат единството\", каза Радев и запозна архиепископ Хрисостомос II с традициите на мирно съжителство на различни вероизповедания в нашата страна. \"Това е доказателство, че нашата източноправославна църква е толерантна и е пример за останалите\", каза президентът. Държавният глава подари на Негово Блаженство архиепископ Хрисостомос II копие на \"История славянобългарска\" като символ на ключовата роля, която християнската вяра има за изграждането на българското самосъзнание и съхранението на българския език и история. Днес Радев участва в церемония по откриването на улица с името на Васил Левски в Лакатамия, Никозия. \"Почитането на паметта на Васил Левски сближава още повече народите на България и Кипър. Апостола на свободата е част от България, от нейното минало, настояще и бъдеще. Заветите му са още по-силни, когато сме далеч от родината\", каза държавният глава.", "date": "2017.11.27", "title": "Президентът: Когато политиците разделят обществото, цървата трябва да върне единството"}
{"url": "http://www.dnevnik.bg/sport/2017/11/27/3086127_koi_sa_kandidatite_da_reklamirat_tototo_sreshtu_108/", "text": "Две предложения са получени в конкурса за пълно рекламно обслужване на Българския спортен тотализатор (БСТ). Спорът е между \"Геймс медиа\" и \"Спорт фактори\". Обществената поръчка е за 10.8 млн. лева без ДДС и е за срок на изпълнение от три години. Предложенията бяха отворени в централата на БСТ днес, като на място нямаше представители на никой от кандидатите. Кои са те   влизат \"От-до консулт\" ООД и \"Метрополис груп\" АД. \"От-до консулт\" ООД е агенция, която се занимава основно с ПР. Съдружници в нея са журналистът и издател Мирослава Баджева (\"Жената днес\", \"Наш дом\") и пиар специалистът и бивш програмен директор на \"Нова телевизия\" Олга Лозанова. \"Метрополис груп\" АД се занимава с външна реклама. Според Търговския регистър в акционерното дружество с най-голям дял е телевизионният продуцент Нико Тупарев - 30%, останалите се разпределят между Андрей Иванов 21.7%, Христо Гюрговски 18.9%, американеца Марк Десбиенз 18.2% и Евгений Йонов 11.2% участват три фирми - \"ПР фактори\" ЕООД, \"Куерти промоушънс\" ООД и \"ОМ София\" ООД. Рекламната агенция \"Куерти промоушънс\" ООД е със собственици Явор Антонов и Добрин Бодуров. \"ОМ София\" ООД е специализирана в рекламата и пиар услугите. Съдружници в дружеството са Анета Герова и Екатерина Тупарева, която е и управител на фирмата. Тупарева е и изпълнителен директор на комуникационния холдинг Ogilvy Group Bulgaria (тя е и съпруга на Нико Тупарев - бел. ред.). Критерии и избор При оценка на кандидата ще са водещи критериите за качество, които имот 70% тежест, а критерият цена е с тежест 30%. Сега предстои обявяване на дата за отваряне на ценовите оферти. Основните дейности на изпълняващия поръчката ще бъдат \"създаване на творческа платформа за изграждане и реализация на идейно-художествени концепции, реклама и маркетинг, публично, корпоративно и медийно обслужване, организиране, реализиране и модернизиране облика на телевизионно предаване, производство и предпечатна подготовка, закупуване и разпространение на рекламни форми в съответните канали\". В момента предаването на тотото се излъчва седмично в Би Ти Ви. Поръчката е  на същата стойност като тази отпреди три години . Досега рекламата на тотото се правеше от консорциума \"ДИСпорт\".", "date": "2017.11.27", "title": "Кои са кандидатите да рекламират тотото срещу 10.8 млн. лева"}
{"url": "http://www.dnevnik.bg/photos/2017/11/27/3086200_fotogaleriia_sniag_sniag_sniag/", "text": "Седмицата започна с валежи от сняг в по-голямата част на страната.", "date": "2017.11.27", "title": "Фотогалерия: Сняг, сняг, сняг"}
{"url": "http://www.dnevnik.bg/evropa/novini_ot_es/2017/11/27/3086247_stranite_v_es_odobriha_uduljavane_na_licenza_za/", "text": "Страните - членки на Европейския съюз, одобриха днес при гласуване в апелативна комисия удължаване с пет години на лиценза за използване на хербицида глифозат, съобщи Европейската комисия, цитирана от ДПА и БТА. \"За\" са гласували 18 държави, \"против\" - девет, а една се е въздържала, уточнява \"Франс прес\". По този начин е изпълнено изискването за квалифицирано мнозинство, каквото не бе събрано при първото гласуване в началото на ноември. През октомври Европейската комисия предложи удължаване на лиценза за използване на глифозата с пет години, след като първоначалният й план за удължаване с 10 години на разрешителното не получи достатъчна подкрепа. Европейският парламент подкрепи пълната забрана на хербицидите на основата на глифозата до декември 2022 г. и незабавното ограничаване на употребата на веществото. Европа не може да реши какво да прави с химикала, който е ключова съставка на хербицида \"Раундъп\" (Roundup) на \"Монсанто\" (Monsanto), след като през 2015 година Световната здравна организация (СЗО) постави веществото сред \"възможно канцерогенните\". През март Европейска агенция по химикали (ECHA) посочи, че няма доказателства, които да сочат, че глифозатът предизвиква рак при хората. \"Днешният вот показва, че когато искаме, можем да споделим и да приемем колективнаат ни отговорност във взимането на решения\", каза еврокомисаря по здравеопазване и безопасност на храните Витенис Андрюкайтис. Според дипломати ключовият глас е дошъл от Германия, пише \"Ройтерс\". Преди Берлин се въздържаше от гласуване, но сега подкрепи решението, срещу което се обяви Франция. Три други държави - България, Полша и Румъния - които преди също гласуваха с \"въздържал се\", постъпиха като Германия и единствено Португалия се въздържа. Удължаването изискваше 16 държави, представляващи 65% от населението на ЕС, да гласуват \"за\". Страните, подкрепили решението, представляват 65.7%.", "date": "2017.11.27", "title": "Страните в ЕС одобриха удължаване на лиценза за ползване на глифозат"}
{"url": "http://www.dnevnik.bg/photos/snimka_na_denia/2017/11/27/3086232_snimka_na_denia_krasen_kralev_zad_volana_na_bulgarski/", "text": "Министърът на спорта Красен Кралев се качи зад волана на  . Той се срещна със създателя на колата Росен Даскалов и пилота Иван Влъчков, който участва в европейските серии GT4.", "date": "2017.11.27", "title": "Снимка на деня: Красен Кралев зад волана на български спортен автомобил"}
{"url": "http://www.dnevnik.bg/analizi/2017/11/27/3085846_arshinut_na_gerb/", "text": "Четвъртото национално събрание на ГЕРБ, на което Бойко Борисов бе преизбран за лидер, протече приспивно-скучновато, без каквато и да било драма или истинска интрига. По-динамични вероятно са заседанията дори на \"Единна Русия\". Макар и формално, разбира се, в партията на властта в Русия поне има някаква привидна диверсификация на политическите ресурси. От кумова срама, както се казва, лидер не е Владимир Путин, а Дмитрий Медведев. (\"най-добрият политически организатор в Европейската народна партия (ЕНП)\" или Цветанич, както го нарече зам.-председателят на най-голямата партия в Европейския парламент – Дара Мърфи) да бъде избран за водач на ГЕРБ, а Борисов да е премиер или президент. За сметка на това у нас чрез ГЕРБ действа добрият стар принцип \"вся власть советом\"... Приликите между двете управляващи партии далеч не свършват дотук. Също като ГЕРБ създадената през 2001г. \"Единна Русия\" се определя като дясноцентристка формация, защитава \"консервативни ценности\", крепителка е на православната църква. Владимир Путин, човекът на службите, е майстор на спорта по самбо (1973 г.) и джудо (1975 г.), бодигардът на Тодор Живков – Бойко Борисов е каратист (7-ми дан) и т.н. По същество. Правят впечатление заявената решимост да не се коалира с БСП и тезата на Борисов, че ГЕРБ не се колебае  да се раздели с \"верни и предани хора\", които са \"сгрешили\" . Похвална е принципната позиция, записана в нарочната декларация, прочетена от Борисов на форума, че ГЕРБ \"сега и в бъдеще\" няма да се коалира със Столетницата. Но това категорично становище звучи по-скоро като политическо заклинание. Нормално и естествено е управляващата партия, която е член на ЕНП, да не желае да работи с определяната в продължение на години като основен политически противник БСП - формация, принадлежаща към Партията на европейските социалисти (ПЕС). В този смисъл, въпросната декларацията е ненужна. Дори \"лошите\", \"злонамерени\" към ГЕРБ анализатори напоследък забравиха да повтарят тезата, че се готви коалиция, брак по сметка между партиите на Бойко Борисов и Корнелия Нинова. Изглежда, че целта на заклинанието е друга – чрез димната завеса на патетичните уверения в принципност да се приспи партийният актив, както и общественото мнение за това, че ГЕРБ може да прибегне на светло до услугите на други партньори със съмнителна репутация. Като ДПС, например. Вместо това Борисов подхвана рефрена за това, че \"етническият мир в България е безалтернативен\", а хората от другите религии са \"не само наши сънародници, но и братя\". Чудесно е, че министър-председателят е прозрял този факт, но дали по този начин не протяга ръка към резервната гума на кабинета – ДПС, която и към момента е във властта чрез фигури като министър Емил Караниколов? Уверението на Цветанов, че движението \"няма да се монтира\" към ГЕРБ , е неубедително и изглежда като типично влизане в обяснителен режим. Темата има и друг контекст. Много е вероятно проектът за изграждане на АЕЦ \"Белене\" да бъде възобновен. Дали заклинанието против уроки (отказът от коалиция с БСП) не цели също предварително да отреже пътя на атаките, които след като този проект бъде размразен, ще подчертават нелицеприятните прилики между Столетницата и партията на Борисов, т.е., че и двете формации бранят руските интереси в България? По-любопитна обаче бе позицията на Борисов, че ГЕРБ е и ще продължава да бъде \"сурова и жестока към кадри, които цял живот са си градили кариерата\", но \"не са внимавали\". Друг (т.е. не като на БСП, които оставили Иво Христов да бъде депутат въпреки изказването му за дебилите) бил \"аршинът\" на ГЕРБ, затова \"народът ги избирал\" три пъти. Дали обаче това твърдение на Борисов отговаря на истината? Вярно е, че в ГЕРБ напоследък, покрай скандалите, имаше доста оставки – на министър Николай Петров, на Антон Тодоров, на Делян Добрев. Но дали цялото политическо доверие е снето веднъж и завинаги от компрометираните кадри, или стратегията е те да бъдат прибрани под заслон, преместени от един партиен джоб в друг (или от една банка кадри в друга, ако това ви звучи цинично), докато не премине \"зимата на нашето недоволство\"? Обективността изисква да признаем, че ГЕРБ отбеляза известен прогрес в сравнение с първия си мандат (2009 - 2013 г.), когато кадровата политика на партията на Борисов беше нейната ахилесова пета. Например Калина Илиева, скандалната шефка на фонд \"Земеделие\", дъщерята на ръководителя на пожарната в София, която получи три години условно заради фалшифицираната си диплома от Берлин, потъна вдън земя, изчезна от полезрението. Симптоматичен обаче е фактът, че един друг герой от тези славни времена, иригаторът Георги Харизанов, преди броени дни беше назначен за директор на свързвана с Делян Пеевски телевизия \"Европа\". За никого не е тайна, че тази медия поддържа ясно изразен проправителствен курс. Докато БСП се накани да си направи телевизия, ГЕРБ вече имат няколко. Дали в светлината на тези факти, можем да заключим, че кадровата политика на ГЕРБ е претърпяла радикална модификация, решително е еволюирала? Вижте, навсякъде, включително в страните с функциониращи демократични политически системи, има медии, които клонят към една или друга партия или интереси. Въпросите обаче са други – на кого се гласува доверие и преди всичко за характера и облика на самите \"мениджъри\", които правят тези проникновени \"селекции\"? Една мъдра източна поговорка гласи: \"не е важно да имаш син, важното е да имаш ученик\". Всеки меценат, всеки патрон, всеки сенсей, всеки сенпай вижда в своя подопечен или протеже поне нещо от себе си. Сенпай и кохай не могат един без друг, така казват японците. В любовта на ментора към неговия довереник винаги има преплетени нарцистични нишки. Какво тогава се крие в несекващия ласкав поглед на управляващата партия към хора с присъди за рекет, разследвани за заплаха за убийство и обир, прескачащи с лекота между напоителните системи, журналистиката и политологията с помощта на членството си в ГЕРБ и една вездесъща диплома за средно образование? Въпросът е реторичен. А аршинът изглежда остава крив.", "date": "2017.11.27", "title": "Аршинът на ГЕРБ"}
{"url": "http://www.dnevnik.bg/bulgaria/2017/11/27/3086220_apelativniiat_sud_otkaza_da_razglejda_protesta_na/", "text": "Софийският апелативен съд (САС) отказа да разгледа протеста на прокуратурата срещу прекратяването и връщането на делото за сделката с ЕВН, съобщиха от съда.  Тричленен състав на САС  с председател Камен Иванов и членове Алексей Трифонов и Весислава Иванова посочват в определението си, че няма ред, по който да разгледат протеста, заради влизането в сила от 5 ноември на промените в Наказателно-процесуалния кодекс (НПК). С тях делата за корупция и още няколко престъпления бяха преместени от Софийски градски съд в Специализирания съд. На 30 октомври Софийският градски съд  върна случая,  по който обвиняеми са бившият министър на икономиката и енергетиката Трайчо Трайков, бившият вицепремиер и финансов министър Симеон Дянков, съиздателят на \"Капитал\" и \"Дневник\" Иво Прокопиев, както и изпълнителният директор на \"Булброкърс\" Радослав Рачев и Петър Василев и Любомир Евстатиев, които са също от компанията, заради съществени нарушения в обвинителния акт. След това прокуратурата протестира връщането на случая.  \"Изменението в процесуалния закон има действие ex nunc (занапред) и когато липсва преходна разпоредба, както е в процесната хипотеза, която да урежда начина, по който се довършват неприключилите производства по протест на прокурора срещу разпореждане, постановено във вече несъществуваща в закона процедура, се налага извод, че няма процесуален ред, по който съдът да разгледа въпроса по същество. В обобщение – САС счита, че следва да остави частния протест без разглеждане. При това положение разпореждането на съдията-докладчик следва да се приеме за влязло в сила и подлежащо на изпълнение. При последващо пренасяне на делото в съдебна фаза производството по него следва да се развие по новите процесуални правила\", пишат апелативните съдии. След определението на САС случаят е отново в ръцете на прокуратурата, която, ако поправи обвинителния акт, ще трябва да го внесе в специализирания съд. Промените в тази част бяха атакувани от върховните съдии от Върховния касационен съд в Конституционния съд. Предисторията В края на миналата година  Трайчо Трайков съобщи, че е получил призовка  на 23 декември и на 28 е привлечен като обвиняем. Действията на държавното обвинение дойдоха след края на президентската кампания, в която Трайков беше кандидат на Реформаторския блок, и преди кампанията за предсрочните парламентарни избори. Тогава той коментира, че \"продажбата е извършена на Българската фондова борса, по състезателна методика, одобрена от Комисията за финансов надзор, в изпълнение на приета от Народното събрание стратегия, и то не от мен, а от единствения орган в държавата, който може да я извърши - Агенцията за приватизация и следприватизационен контрол (АПСК)... Явно никой не смята, че хората, пряко осъществили и одобрили условията по сделката, са постигнали лош резултат. За който аз като министър нямах и не съм и искал да имам възможност да влияя по какъвто и да е начин\". (Тогавашният председател на АПСК Емил Караниколов в момента е министър на икономиката в третия кабинет \"Борисов\" - бел. ред.) През януари тази година след обвинението срещу Дянков  от прокуратурата обясниха, че разследването е започнало през 2014 година  по сигнал на тогавашния председател на Комисията за финансов надзор Стоян Мавродиев. Продажбата на акциите, за които става дума, е от 2011 година. Тогава държавата като миноритарен акционер решава да продаде акциите си и в трите в електроразпределителни дружества, работещи на територията на страната - ЧЕЗ, която обслужва Западна България, ЕВН, работеща в югоизточната част на страната, и Енерго -про\" - в североизточната. Като първа стъпка държавата обявява за продажба 51 612 бр. акции, представляващи 33% от капитала \"ЕВН България електроразпределение\" АД. Инвестиционен посредник по тази сделка е \"Булброкърс\" ЕАД - част от \"Алфа финанс холдинг\" (което се контролира от Иво Прокопиев). Държавното обвинение твърди, че \"Булброкърс\" е използвал грешни коефициенти при изчислението на цените. През януари, след повдигането на обвинението , от \"Булбркокърс\" обясниха, че е  \"категорично невярно, че е заобиколен законът  и \"Булброкърс\" е изготвил и е определил цената на остатъчния дял от \"ЕВН България\", както и че дружеството е избрало методология за оценка, която ощетява държавата. Оценката е изготвена от независим лицензиран оценител по методология, определена от Агенцията по приватизация и следприватизационен контрол, както повеляват законът и договорът на инвестиционния посредник. \"Булброкърс\" ЕАД е изпълнявал инструкциите на АПСК, препоръчал е минимална цена на акция, под която не съветва да се продават дялове, което е прието от агенцията.\" През 2014 година Административен съд – София, постановява, че \"Булброкърс\"  не е извършил каквото и да било нарушение при продажбата на остатъчния дял от ЕВН,  и отменя наказателното постановление, наложено от Комисията за финансов надзор, като неправилно и противоречащо на закона. Съдът приема, че \"Булброкърс\" е организирал предлагането на остатъчния дял от ЕВН изцяло по зададените критерии от Агенцията по приватизация и следприватизационен контрол и стриктно следвайки закона.", "date": "2017.11.27", "title": "Апелативният съд отказа да разглежда протеста на прокуратурата срещу прекратяването на делото ЕВН"}
{"url": "http://www.dnevnik.bg/bulgaria/2017/11/27/3086280_republikanskite_putishta_se_chistiat_ot_350_snegorina/", "text": "Общо 350 машини обработват в момента настилката на републиканската пътна мрежа. Настилките се почистват и затруднения за движението няма, съобщи на брифинг председателят на управителния съвет на агенция \"Пътна", "date": "2017.11.27", "title": "Републиканските пътища се чистят от 350 снегорина"}
{"url": "http://www.dnevnik.bg/evropa/novini_ot_es/2017/11/27/3086202_taiani_iska_polsha_da_garantira_sigurnostta_na/", "text": "Председателят на Европейския парламент Антонио Таяни ще поиска полският премиер да гарантира сигурността на полски евродепутати, след като по време на протест крайнодесни демонстранти разиграха символично обесване на политиците, предаде \"Ройтерс\". В събота няколко десетки демонстранти в южния полски град Катовице \"обесиха\" портрети на политиците, подкрепили  резолюцията на Европейския парламент , в която се призовава полското правителство да осъди \"ксенофобския и фашистки марш\",  проведен на Деня на независимостта в Полша  на 11 ноември. \"Ще пиша на премиера Беата Шидло да гарантира сигурността на избраните членове на Европейския парламент, за да изразяват независимо мненията си без заплаха и да се противопоставят на тези, които разпространяват омраза като излагат възмутителни картини на обесени политици\", написа Таяни в \"Туитър\". Полското консервативно евроскептично правителство стана обект на критики от ЕС и правозащитни групи, след като разреши на крайнодесни демонстранти да размахват плакати с расистки призиви като \"Чиста кръв, ясен ум\" или \"Европа ще бъде бяла или необитавана\". Водещи членове на управляващата партия \"Право и справедливост\" заедно с други политици осъдиха използването на език на омразата по време на марша, но според критици отговорът им е бил твърде бавен. По думите на Шидло случилото се в Катовице трябва да бъде осъдено. Въпреки това тя добави, че ако получи писмото от Таяни, ще го помоли също да \"наблюдава внимателно онези депутати, които обиждат и клеветничат срещу Полша в Европейския парламент\". Организаторите на съботния протест заявиха, че са изразили съпротивата си против \"клеветническите гласове\" срещу поляците, \"изразявайки гордостта си по време на марша за Деня на независимостта\". На картините бяха изобразени шестима членове на Европейския парламент от опозиционната проевропейска партия Гражданска платформа, която оглавяваше страната в продължение на осем години докато не претърпя поражение от \"Право и справедливост\" през 2015 г. Правосъдният министър Збигнев Зиобро каза, че прокурорите ще разгледат случая в Катовице. Той изрази неодобрение за случилото се, но обвини и опозицията, която по думите му също проявява агресия по време на своите протести.", "date": "2017.11.27", "title": "Таяни иска Полша да гарантира сигурността на евродепутати след символичното им обесване"}
{"url": "http://www.dnevnik.bg/video/novinite_na_bnt/2017/11/27/3086285_video_drugite_novini/", "text": "Нова финансова звезда - етер Тайната на дълголетния ум е в редовните физически упражнения \"Казабланка\" на 75", "date": "2017.11.27", "title": "Видео: Другите новини"}
{"url": "http://www.dnevnik.bg/sviat/2017/11/27/3086099_jenite_na_razgromenite_boici_na_halifata_sa_vse/", "text": "В днешния си брой американският всекидневник \"Вашингтон пост\", цитиран от БТА, се спира на една нова опасност заради предстоящия разгром на \"ислямския халифат\" в Сирия и Ирак. През последните месеци рязко нараства броят на бягащите от халифата жени имигрантки, опитващи се да се завърнат в родните си страни или да намерят убежище в центрове за задържане или в бежански лагери по пътя. Някои са майки с малки деца, които твърдят, че са били принудени да пътуват за Ирак или Сирия, за да бъдат със съпрузите си. Но обезпокоителен брой от тях са прегърнали джихадистката идеология на \"Ислямска държава\" и остават предани на нейните цели, което личи от интервюта с бивши жителки на халифата, както и от разговори с хора от спецслужбите и с анализатори, които внимателно следят потока на завръщащите се, отбелязва вестникът.  От Северна Африка до Западна Европа новопристигащите джихадистки \"половинки\" представляват неочаквано предизвикателство за правоохранителните органи, които очакваха наплив от завръщащи се мъже, но вместо това им се налага да се занимават със съдбите на стотици жени и деца. Малко от тези жени са участвали в сражения, но въпреки това правителствата започват да ги смятат за потенциални заплахи както в близък времеви план, така и в по-далечно бъдеще. Предвид очертаващата се неизбежност на разгрома на халифата, лидерите на ИД през последните седмици са издали специални инструкции към завръщащите се техни последователки да се готвят за нови мисии, които включват извършване на самоубийствени атаки и подготовка и обучение на децата им за бъдещи терористи, пише \"Вашингтон пост\". \"Несъмнено е, че има случаи на жени, които са били насила въвлечени в орбитата на ИД, но има и други, които са се радикализирали, като сред тях има и такива, които са поели важни роли\", казва Ан Спекхард, директорка на Международния център за изучаване на насилническия екстремизъм - организация, проучваща на терен дезертьорите и бягащите от ИД.  Статията на вестника започва с разказа на мароканка, представила се само като Зара, завърнала се от халифата. Сега тя живее в дома си в Мароко и е покрита отгоре додолу с ислямското черно облекло. Тя се зарича, че един ден ислямският рай, което според нея е откраднат на семейството й, ще се възроди. \"Ние ще възпитаме смели и силни синове и дъщери и ще им разказваме за живота в халифата. \"Макар че не успяхме да го запазим, нашите деца един ден ще го възродят\", казва Зара.  Много от жените бежанки се смятат за задължени не само да отглеждат бъдещи терористи. През последните месеци нарастващ брой от тях са били определени да провеждат военни операции както вътре в халифата, така и в родните им страни, посочват анализатори, цитирани от вестника. При основаването на халифата лидерите на ИД по правило не насърчаваха жените да служат на бойното поле или да стават атентаторки самоубийци. С нарастването на загубите на бойното поле обаче групировката даде на женските си последователи \"по-широк мандат да убиват\", заключава \"Вашингтон пост\". ", "date": "2017.11.27", "title": "Жените на разгромените бойци на халифата са все по-нарастваща заплаха"}
{"url": "http://www.dnevnik.bg/bulgaria/2017/11/27/3086319_makedonskata_curkva_blagodari_na_bulgarskata_zaev/", "text": "Светият архиерейски синод на Македонската православна църква - Охридска архиепископия (МПЦ-ОА), изрази благодарност към българския патриарх Неофит и членовете на Светия архиерейски синод на Българската православна църква (БПЦ), които днес взеха решение за писмото от Македонската православна църква, съобщи Македонската информационна агенция, цитирана от БТА. Премиерът на Македония Зоран Заев приветства решението на Светия синод в София с уговорката, че страната му е светска държава. Взетото решение на Светия архиериейски синод на БПЦ дава надежда за окончателно решаване на статута на легитимната автокефалност на МПЦ в семейството на поместните православни църкви. Очакваме и в бъдеще Българската православна църква да бъде постоянен сътрудник на МПЦ-ОА в осъществяването на необходимата богоугодна цел, се казва в съобщението. В него се посочва, че двете църкви имат множество общи християнски ценности през вековното съществуване. Светият синод на Българската православна църква на днешното си заседание реши да се ангажира и да се застъпва пред поместните православни църкви за възстановяване на каноничния статут на Македонската православна църква, отбелязва МИА. Македонският премиер Зоран Заев приветства решението на Българската православна църква да оглави и подпомага процеса на признаване на автокефалния статут на Македонската православна църква - Охридска архиепископия, наричайки го \"изключително позитивно\", съобщи МИА. Тъй като съм вярващ православен, аз съм щастлив, но ще повторя, че Македония е светска държава. Ние не искаме да се месим в работите на църквата, но тази стъпка е изключително позитивна и бих искал да я приветствам. Ние определено постигаме напредък по отношение на признаването на нашата Македонска православна църква, заяви македонският премиер. Той каза, че се надява други православни църкви да последват примера. Щастлив съм, че създаването на приятелства носи плодове. Това е още едно потвърждение, че ние трябва да продължаваме да създаваме приятелства, отбеляза македонският премиер. Зоран Заев участва днес в шестата среща на високо равнище на правителствените ръководители от страните от Централна и Източна Европа и Китай в Будапеща, където е и българският министър-председател Бойко Борисов.", "date": "2017.11.27", "title": "Македонската църква благодари на Българската, Заев приветства решението"}
{"url": "http://www.dnevnik.bg/sport/2017/11/27/3086326_otborite_ot_nba_davat_nai-visokite_zaplati_v_sveta_na/", "text": "Националната баскетболна асоциация (НБА) е спортната лига, която дава най-високите средни заплати, показва проучване на Sport Intelligence в отборните спортове. То обхваща 465 професионални спортни тима от 29 различни лиги от 16 страни. Представени са девет различни спорта и 9816 състезатели. Средно тимовете от НБА плащат по 7.1 млн. долара годишна заплата. Сред футболните лиги в света №1 е Висшата лига на Англия, в която средната заплата е 2.64 млн. долара на сезон. Това означава, че средната заплата в Премиършип вече надхвърля 50 хиляди лири седмично за първи път в историята. За 2017 г. отборът с най-високите годишни заплати е \"Оклахома сити тъндър\" от НБА. \"Гръмотевиците\" правят скок от 33-ото място, което заемаха преди 12 месеца. Тогава 15-те им регистрирани играчи взимаха 90 млн. долара годишно или средно по 6 млн. В момента съставът на \"Оклахома\" е от 14 души с общи заплати 130 млн. долара (почти 9.3 млн. долара средно). Сериозният прогрес на \"гръмотевиците\" се дължи от новия договор на лидера на тима Ръсел Уестбрук и привличането на други две големи имена – Кармело Антъни и Пол Джордж. Гардът Уестбрук подписа нов супер максимален договор от 205 млн. долара за пет години. През миналата година №1 беше \"Кливланд кавалиърс\", който сега заема втората позиция. Тимът на Леброн Джеймс плаща средно по малко под 9 млн. долара на своите играчи. В Топ 10 (виж таблицата) има само три футболни отбора. Това са \"Барселона\" (4-о място), ПСЖ (5-о място) и \"Реал\" (Мадрид), който заема девететата позиция. И трите клуба бележат скок, при каталунците той е едно място, при ПСЖ е най-сериозен – от 35-о до петото, а при \"Реал\" от 19-о до девето. Освен \"Барселона\", ПСЖ и \"Реал\" още три тима се класират в Топ 30. Това са лидерите във Висшата лига \"Манчестър сити\" и \"Манчестър юнайтед\", както и \"Байерн\" (Мюнхен). \"Червените дяволи плащат средно по 6.813 млн. долара на звездите си и заемат 23-о място. С една позиция по-назад е \"Сити\" и средно по 6.806 млн. долара. \"Байерн\" е 27-и с 6.739 милиона. Общо 22 тима от НБА влизат в челните 30 на класацията и само осем от Лигата не са сред челниците. С най-ниските средни заплати е \"Чикаго булс\" - 4.29 млн. долара, който заема 60-о място. Отборите от САЩ преобладават в челните 30 и освен тези от баскетболната лига има два от Мейджър лийг бейзбол (МЛБ). Това са \"Детройт тайгърс\" (22-и с 6.9 млн.) и \"Чикаго къбс\" (28-и с 6.54 млн.).", "date": "2017.11.27", "title": "Отборите от НБА дават най-високите заплати в света на спорта"}
{"url": "http://www.dnevnik.bg/razvlechenie/2017/11/27/3085843_koi_specheli_nagradi_s_igrata_tainata_na_koko/", "text": "Тайната на Коко\" - новата анимация на \"Дисни\" и \"Пиксар\", тръгна по кината в петък и оглави и българския боксофис през уикенда. Историята на 12-годишния Мигел и неговото музикално пътешествие в Земята на предците привлече близо 14 хиляди зрители пред киноекраните, а 14 читатели на \"Дневник\" спечелиха награди от  свързаната с филма киноигра.  Ето кои са те: Четири броя bluetooth колонки отиват при потребителите  Четири чанти с героите от филма - при  Комплект чанта и USB стик с 16 ГБ памет получава потребител  А пет комплекта от рамки за снимки плюс несесери - при  Скоро ще се свържем с победителите, за да ги информираме как да вземат своите награди. Честито!", "date": "2017.11.27", "title": "Кой спечели награди с играта \"Тайната на Коко\""}
{"url": "http://www.dnevnik.bg/sport/2017/11/27/3085631_juventus_se_razpravi_s_tima_na_aleksandur_tonev_s/", "text": "Шампионът на Италия  \"Ювентус\"  записа 11-а победа от началото на сезона, след като се справи с \"Кротоне\" с 3:0. \"Бианконерите\" не стигнаха лесно до успеха като и трите гола паднаха през втората част. Сериозни пропуски белязаха първите 45 минути, но след това точни бяха Марио Манджукич, резервата Матиа Де Шилио и Меди Бенатия. Българският национал Александър Тонев игра 75 минути за \"Кротоне\" и беше един от футболистите, които се отчетоха с активни действия. Нападателят беше заменен от Марчело Трота. Първата част мина изцяло под диктовката на \"Ювентус\", а гостите имаха едва 19% притежание на топката. Те се измъкнаха невредими благодарение на голям късмет, но второто полувреме започна лошо за \"Кротоне\". Още в 52-ата минута Марио Манджукич с второто си попадение за кампанията изведе \"бианконерите\" напред. Той засече центриране на Андреа Бардзали отдясно и се разписа с глава. Само осем минути по-късно резултатът беше удвоен след точно изпълнение на Матиа Де Шилио. Крайният бранител, който току що се беше появил на терена стреля от границата на наказателното поле и не остави шансове на Алекс Кордаз – 2:0. Крайният резултат 3:0 оформи друг защитник Бенатия. Той се оказа на точното място в 71-ата минута и след колективна грешка в защитата на \"Кротоне\" след статично положение вкара на празна врата. \"Ювентус\" изравни собствения си рекорд за поредни мачове, в които се разписва. За втори път след периода между февруари 2013 и март 2014 г, \"бианконерите\" вкарват в 43 поредни срещи. Тимът на Масимилиано Алегри е на трето място в Серия А с 34 точки, на четири зад лидера \"Наполи\". По-рано през деня неаполитанците спечелиха с 1:0 гостуването си на \"Удинезе\". В герой за \"Наполи\" се превърна Жоржиньо, който вкара единствения гол на \"Дачия арена\" в 33-ата минута. Новият италиански национал изпълни дузпа, отсъдена заради нарушене срещу Кристиан Маджо. Жоржиньо я пропусна, стреляйки изключително слабо, но вратарят на тима от Удине Симон Скуфет не се намеси добре, предоставяйки на халфа на \"Наполи\" втори шанс, от който той се възползва. След почивката \"Наполи\" нямаше проблем да задържи аванса си и да запише 12-а победа за сезона. Неаполитанците нямат поражение през кампанията, след като загубиха само четири точки от двете си равенства с \"Интер\" и \"Киево\". Идния петък е  големият сблъсък между \"Наполи\" и \"Ювентус\"  на \"Сан Паоло\". Тимът на Маурицио Сари има пет победи и едно равенство на своя стадион, докато \"Ювентус\" е доста неубедителен навън през кампанията и вече допусна 10 гола далеч от Торино.", "date": "2017.11.27", "title": "\"Ювентус\" се разправи с тима на Александър Тонев с голове след почивката"}
{"url": "http://www.dnevnik.bg/bulgaria/2017/11/27/3085508_sedmicata_zapochva_s_preduprejdenie_za_sniag_i_dujd/", "text": "Предупреждения за валежи от сняг и дъжд са издадени за повечето области от страната днес, показва справка на сайта на Националния институт по метеорология и хидрология при БАН. Единствено в областите Силистра и Добрич не се очаква усложнена метеорологична обстановка. В общо 18 области предупреждението на синоптиците е от втората степен – оранжев код. , се очакват за областите София-град, София-област, Перник, Кюстендил, Благоевград, Пазарджик, Пловдив, Смолян, Монтана, Враца, Плевен и Велико Търново. Там се очакват валежи до 35 литра на кв. м. и образуване на снежна покривка с дебелина от 5 до 20 см. В Ловеч и Габрово е обявен  . Прогнозата е за натрупване на 10-20 см снежна покривка. Оранжевият код за сняг означава, че са възможни смущения на наземния, релсовия и въздушния транспорт, както и на дейностите на открито. В Стара Загора, Кърджали и Хасково е в сила  . Там ще има значителни валежи, с количества между 20 и 40 л/кв.м. При оранжев код за дъжд синоптиците казват, че са възможни наводнения на имоти и в транспортната мрежа, както и прекъсвания в електроснабдяването, комуникациите и водоснабдяването. \"Възможно е да се наложи частична евакуация. Опасности при шофирането заради намалена видимост и аквапланинг\", гласи предупреждението.  е в сила в Русе, Шумен, Търговище, Разград, Варна, Бургас, Ямбол и Сливен. Прогнозните количества са между 15 и 25 л/кв. м. Във Видин е в сила  . Там се очакват валежи от 10-20 л/кв.м, като в южните планински райони дъждът ще премине в сняг и ще се образува снежна покривка.", "date": "2017.11.27", "title": "Седмицата започва с предупреждение за сняг и дъжд"}
{"url": "http://www.dnevnik.bg/bulgaria/2017/11/27/3085512_mulchalivo_bdenie_shte_suputstva_obsujdaniiata_v/", "text": "Мълчаливо бдение в подкрепа на признаването на Македонската църква ще се проведе днес пред Светия Синод на Българската православна църква. Инициативата е на обществениците, които в началото на миналата седмица изпратиха писмо до патриарх Неофит. Бдението трябва да започне в 8.30 ч., успоредно с началото на заседанието на Светия синод, на което се очаква митрополитите да разгледат молбата на Македонската архиепископия. Днес не се очаква да бъде взето решение. Миналата седмица стана известно, че синодът ще се консултира с другите 14 поместни православни църкви, сред които са руската, сръбската и гръцката, преди да вземе решение дали да признае Македонската православна църква - Охридска архиепископия. Преди това бе огласено  писмо от македонските висши духовници , в което казват, че македонската църква е готова да обяви българската за майка църква и я призовават първа да признае нейната самостоятелност. След това  български общественици поискаха Светият синод да признае  македонската църква. Охридската архиепископия се отделя от Сръбската православна църква и обявява автокефалност през 1967 г., но до днес не е призната от нито една от православните църкви. В писмото си македонската църква изказва очакване българският патриарх Неофит да постави проблема пред Вселенската патриаршия и да се застъпи за обединението. \"Нашите духовни лидери трябва да получат подкрепа от всеки един от нас, защото имат невероятен шанс да реализират нещо, за което техните събратя са дали живота си за това духовно единство от двете страни на Осогово\", заяви вчера пред БНР журналистът Любчо Нешков, който е един от инициаторите на подписката до Българската православна църква. На въпрос за сръбските претенции за майчинството на македонската църква, Нешков отговори: \"Сръбската църква е влязла с насилие. Тя е избила над 800 свещеници, монаси, обикновени служители на църквата след 1918 година. Тя никога не е имала църковно право, това е било насилие.\" Варненският и великопреславски митрополит Йоан коментира, че Светият Синод не може еднолично да вземе толкова сериозно решение. \"Този въпрос трябва да бъде решен по много отговорен начин като съответно се съобрази с Вселенското православно мнение\", каза той.", "date": "2017.11.27", "title": "Мълчаливо бдение ще съпътства обсъжданията в Светия синод за признаването на Македонската църква"}
{"url": "http://www.dnevnik.bg/gradska_sreda/2017/11/27/3080479_kakvo_otnema_airbnb_ot_pazara_na_naemi/", "text": "За последните две години интересът към платформата за краткосрочно отдаване на жилища под наем без посредник - Аirbnb, нарасна значително и в България. Броят на обектите, които се отдават основно в София, растe с 80% годишно, а на сделките - почти със 100%, показват данните на платформата за столицата. Високият и бърз доход за собствениците на имоти е основният им мотив да избират да отдават жилищата си под наем краткосрочно на туристи пред традиционните дългосрочни сделки. От друга страна, именно защото основните потребители са туристи, централната градска част е основният район, в който се концентрират предлагането и търсенето на апартаменти в Airbnb. Брокерите се опитват да оценят как това се отразява на пазара на наеми в София, където търсенето надхвърля предлагането. Да отседнеш в София В София има почти 1900 обекта, които се отдават под наем в услугата Airbnb. Броят им е значително по-малък в сравнение с други големите градове в региона - Белград, Букурещ, Атина и Истанбул. Средните цени за услугата обаче са почти еднакви в тези градове, като другите сходства са, че обектите са разположени основно в центъра на града и повечето от тях са апартаменти, а над 60% от наемодателите отдават само по един обект. Данните показват, че повече от половината апартаменти, които се предлагат и наемат, са с по една стая, като следват тези с по две, ателиетата, а апартаментите с 3 стаи или повече се търсят и предлагат най-малко. Търсенето на споделени стаи също е ниско, като варира между 1% (София) и достига до 3 % (Истанбул). Също така повечето от наемодателите в тези градове отдават по един обект (между 60 и 70%). Отдаваните обекти в София са концентрирани в центъра на града - в района между булевардите \"Сливница\", \"Васил Левски\", \"Евлоги и Христо Георгиеви\", \"Пенчо Славейков\", \"Генерал Скобелев\" и ул. \"Опълченска\". Най-важният фактор за това е, че основните клиенти на платформата са туристи, които искат да посетят града и да разгледат забележителностите, а повечето от тях са в центъра. Високата концентрация на услуги и атракции в района както и ниската необходимост от ползване на градски транспорт също са ключови фактори за насищането на централната градска част с апартаменти за туристи. Как се променя пазарът на наеми София не е Лондон или Париж, където много от кварталите имат какво да предложат на основния потребител на Airbnb – туриста, казва Борис Павлов, който е управител на Flat manager- една от компаниите, които предлагат именно тази услуга. Според неговите наблюдения друга причина за развитието на централната част е, че често имотите в центъра, които се отдават през Airbnb, биха имали нисък дългосрочен наем, тъй като са на последен етаж, в сгради без асансьор, без гараж и с ограничена квадратура.  Павлов посочва, че районът около Женския пазар има потенциал да се превърне в привлекателно място за туристи. За това обаче е необходимо се приложи правилна стратегия за развитието му, която включва не само инвестиции в инфраструктура и ремонт на фасадите на сградите, но и в привличането на подходящи заведения и търговски обекти. Отдават се и имоти извън центъра, но при тези случаи зависят от причината за посещение, като най-голям ефект имат бизнес посещенията, казва Ивайло Касабов, управител на компанията Guest.me, която също се занимава с управление и отдаване на имоти в платформата. Касабов посочва, че има интерес към имотите около \"Бизнес парк София\" в \"Младост\", както и в \"Дружба\", заради близостта до Летище \"София\" и развиващия се като бизнес район зона около 7-ми километър на \"Цариградско шосе\". В същото време жилищата в района около Бизнеспарка по принцип са силно търсени за наемане и покупка от работещите там, което допълнително засилва търсенето, коментират брокери. \"Този интерес е ограничен във времето - от октомври до май, когато бизнесът е активен\", казва Касабов за потребителите на платформата.  Данните от Аirbnb показват и че има обекти, които се отдават в районите, където традиционно цените на имотите са високи - \"Витоша\", \"Изток\", \"Яворов\".  Добрите страни на кратките срокове Реализираните сделки през сайта на платформата от началото на тази година са 3 290. Това е голям ръст спрямо миналата година, когато броят им е бил 1 980. През 2015 г. сделките са били 1029, което е почти три пъти повече спрямо 2014 г., когато с били 480. Основната причина собствениците да отдават имотите си през Аirbnb е по-високият доход. Съществени положителни страни са и по-лесната събираемост на наемите, по-ниската амортизация на апартаментите, по-лесната им поддръжка, както и че собствениците винаги имат достъп до имотите си и самите те могат да ги ползват по-често.  Друга причина е, че много от собствениците са имали лош опит с дългосрочно отдаване. \"Имаме клиенти, които са се отказали от дългосрочни наеми заради проблемни наематели, неплатени сметки или лошо поддържани имоти\", казва и Борис Павлов. Друга причина за този \"трансфер\" към краткосрочно наемоотдаване отново е по-високият доход, казва той. Активните потребители, които отдават обекти в София, са 1 076, като 78% (837) от тях отдават по един обект, а останалите 22 управляват повече от 2 обекта в сайта. Средната цена за наем в София е 35 евро за нощ, колкото в Белград и Букурещ. В Атина обаче средната цена е около 47 евро, но там данните показват, че предлагането и търсенето на наеми през Аirbnb е много по-голямо. Ефектите на растежа Ръстът е значителен, както в търсенето, така и в предлагането, казва Борис Павлов. Според него в дигиталната ера и споделената икономика е нормално платформи като Airbnb да добият висока популярност за кратко време. Естествено, бързата доходност очертава Airbnb и сходните платформи като добра възможност за инвестиция. Според Павлов за това спомагат ниските лихвени процент, като същевременно недвижимите имоти са сред малкото активи, които могат да донесат добра възвръщаемост. \"Това води до неизбежно покачване на цените на имотите – растеж, който според нас е все още устойчив\", казва той. Павлов обаче съветва при купуването на така наречените \"инвестиционни имоти\" да се търси мнението на специализирани компании. Интересът към Airbnb има слабо влияние върху пазара на традиционните наеми, казва Павлов. Това посочват и брокери и имотни консултанти - пазарният дял на Airbnb и подобните услуги е твърде малък, за да има значително влияние. Според наблюденията на Павлов обектите, които се отдават през платформата, са под 2% от всички на пазара на наеми.  Ивайло Касабов смята, че след време интересът към услугата ще намалее. \"Предлагането на апартаменти в платформата става все по-голямо, цените на обектите в Airbnb падат и търсенето съответно на услугата ще пада за в бъдеще. Това се дължи на факта, че по-малко собственици ще продължават да използват платформата за отдаването на имотите си, тъй като пазарът се пренасища. В един момент тази тенденция ще достигне до етап, в който цените ще паднат толкова, че за някои от собствениците няма да е рентабилно да отдават имотите си през платформата. Тогава и повечето от тях ще се върнат към традиционните дългосрочни наеми, казва той.  По тази причина политиката на Flat Manager е да отказва управление на имоти, които са по-подходящи за традиционно отдаване под наем. \"Правим го в интерес на клиентите, а и като мярка против прекомерното увеличение на краткосрочните наеми\", посочват от там.", "date": "2017.11.27", "title": "Какво отнема Аirbnb от пазара на наеми"}
{"url": "http://www.dnevnik.bg/sport/2017/11/27/3085638_shetil_iansrud_triumfira_v_super-g_v_leik_luis/", "text": "Норвежецът Шетил Янсруд спечели състезанието в дисциплината супер гигантски слалом от Световната купа по ски алпийски дисциплини в Лейк Луис. Той беше най-бърз по канадското трасе и финишира за 1:30,76, с 0,28 секунди по-бързо от австриеца Макс Франц. Янсруд, който остана пети в  спускането в събота  се реваншира и направи много силно състезание. Носителят на Малкия кристален глобус в дисциплината Супер-Г беше считан и за основен фаворит преди състезанието, и оправда очакванията. Той направи много силна горна част, а след това беше събрал достатъчно скорост, която му позволи да остане пред Франц. Трети се нареди още един австриец, ветеранът Ханес Райхелт. Той даде резултат 1:31.04, на 0.32 зад победителя и само на четири хилядни зад своя сънародник. Конкуренцията беше много оспорвана, като под секунда слязоха другите две норвежки звезди Александър Аамод Килде и Аксел Люнд Свиндал. Топ 10 допълниха тримата италианци Кристоф Инерхофер, Доминик Парис и Петер Фил, австриецът Винсент Крихмайр и германският скиор Йозеф Ферщъл. Победителят от спускането Беат Фойц завърши 12-и. За 32-годишния Янсруд това е 20-а победа в Световната купа и общо 10-а в Супер-Г. Той има 42 подиума в кариерата си. С успеха си в Лейк Луис норвежецът поведе и в класирането през сезона. Той има 145 точки, а втори зад него е Фойц със 122. Топ 5 допълват Свиндал (105), Франц (104) и Феликс Нойройтер (100),  който обаче се контузи и пропуска остатъка от сезона . Следващата седмица стартовете при мъжете продължават в американския курорт Бийвър Крийк. На 1 декември предстои спускане, а ден по-късно е състезанието в Супер-Г. На 3 декември неделя мъжете ще се състезават в гигантския слалом. Шифрин записа 26-а победа в слалома При дамите Микаела Шифрин беше най-бърза пред родна публика в американския курорт Килингтън. Носителката на Големия кристален глобус за миналия сезон победи в слалома и взе 32-и успех в Световната купа. 22-годишната американка вече има 26 победи в коронната си дисциплина. Тя буквално разби конкуренцията си и финишира с 1.64 секунди пред Петра Влъхова.  Словачката, която спечели слалома в Леви , този път не можа да се противопостави на американката. Трета на почетната стълбичка се качи австрийката Бернадете Шийлд, която изостана на 2.67 секунди. Разочарование претърпя австрийката Венди Холденер, която завърши трета в Леви. Опитната състезателка се движеше втора след първия манш, но допусна грешка във второто спускане и не завърши. \"Имах чувството, че публиката ме теглеше напред и наистина ми помогна да спечеля. Като видях времето си направо останах без думи, това беше едно великолепно състезание пред най-добрите фенове на света\", каза Шифрин след финала. След два старта в дисциплината слалом Влъхова и Шифрин са с равни точки, по 180. Трета зад тях е Фрида Хансдотер от Швеция. В класирането за Големия кристален глобус американката е първа с 305 точки, а Влъхова е вторя с 221. През тази седмица дамите се пренасят в Лейк Луис, където имат три старта. На 1 и 2 декември има две спускания, а в неделя на 3 декември е стартът в Супер-Г.", "date": "2017.11.27", "title": "Шетил Янсруд триумфира в Супер-Г в Лейк Луис"}
{"url": "http://www.dnevnik.bg/analizi/2017/11/27/3084982_reshava_li_se_dulbokiiat_problem_ako_bude_otstranen/", "text": "Едва ли има изненадани от факта, че няколко дни след годишнината от избирането на Доналд Тръмп група от шестима представители в Конгреса на САЩ внасят проект за резолюция, която би открила процедура по импийчмънт на президента. Този път по-разгърната, по-ясна и амбициозна, макар без особени шансове да мине през Съдебната комисия на Конгреса. Изненада няма най-вече по една проста причина. От момента, в който Тръмп е избран за президент, т.е. ноември 2016 г., се заплита и интригата по отстраняването му. За повечето демократи скандалът, че САЩ могат да си изберат президент като Тръмп мотивира прибягване до решения, които по дефиниция и като политически стил са екстремни, извънредни. Заплахата към Ричард Никсън за импийчмънт е резултат на разкрития по т. нар. \"Записи/касетки на Никсън\", които Върховният съд постановява да се предоставят на разследването по Уотъргейт. Ако записите бъдат публикувани, те ще разкрият едно лице на Никсън, което е просто невъзможно да бъде президент. Затова той подава оставка и изпреварва процедурата, за да не се стигне до унижението да бъде отстранен от поста си. При Бил Клинтън процедурата е приложена поради напълно ясно и недвусмислено възпрепятстване на правосъдие и лъжесвидетелстване. Клинтън лъже доста безцеремонно под клетва и цяла Америка, та и целият свят гледат това паметно прослушване. Несъмнено става дума за престъпно поведение, за каквото, може да се твърди, изобщо е замислен импийчмънтът. Случат с Тръмп няма подобно еднозначно тълкуване докато не се докаже престъпен състав, а този въпрос все още е отворен. Възможно е по свой си причини да смяташ президента за негоден. Възможно е да си консервативен южняк, който симпатизира на робството, и да смяташ избора на Обама за катастрофа на своя си собствен американски идеал. Или да смяташ Буш-младши за срамно необразован, объркан и неинтелигентен. Или Бил Клинтън за порочен, лъжлив и недостоен. По-нататък, възможно е да огласяваш шумно тези свои убеждения, да водиш кампании, да проникнеш трайно в медиите, да организираш протести и какво ли не. Но превръщане на идеята импийчмънта в постоянен мотив и всекидневие на американската публичност изглежда прекалено екзотична ситуация. В този именно контекст се появява поредната инициатива за импийчмънт на Тръмп. Шестимата представители от Долната камара на Конгреса са я подготвили доста сериозно и амбициозно. Те дадоха серия интервюта и пресконференции, в които обясняваха едно и също: Тръмп е извършил ред действия, които са основание за импийчмънт, но преди всичко в момента той е най-сериозната заплаха за американската демокрация, федералните институции и националната сигурност на САЩ. Проектът за резолюция не е подкрепен от основни политици на Демократическата партия и от лидери на демократите в Камарата на представителите. Те смятат подобно действия за губене на време. Но в създалата се от месеци насам ситуация на кампания на всякакви фронтове срещу Тръмп инициативата се вписва добре в общата тенденция и не стои като ексцентричен жест. Въпреки че е нереалистична, тя повече разчита на посланията си към широка публика. А те са свързани с представяне в единен проект за резолюция на всичко, за което Тръмп може да бъде атакуван. Не едно или две неща, както е случаят с Клинтън, а цяла поредица, обхваната в пет категории и изложена като пет обвинителни члена/параграфа. Очаквано, . Сред тях е настояването на Тръмп пред директора на ФБР да не разследва бившия съветник по национална сигурност Майкъл Флин, както и последвалото уволнение на директора на ФБР по време на разследването на руската връзка. По-нататък са подбрани примери за отношения с руски служби, каквито се разбра, че има много. На второ място са посочени  , което забранява на президента да получава доходи, включително през бивши свои бизнеси, от чужди държави и свързани с тях частни лица и компании. Това е класическо положение, записано в самата Конституция, а не добавяно по-късно или гласувано със закон. На трето, , засягаща обаче вътрешни плащания. Пак според оригиналния текст на Конституцията президентът няма право да управлява фирми и чрез тях да получава доходи от федералната държава. Тръмп несъмнено има нарушения в тази посока, особено с хотелите си. На четвърто място е поставено  , което нарушава нейната независимост и е подривно за върховенството на закона. Тук са изброени просто скандални изказвания и обиди на Тръмп към съдии, които през годината отменяха негови декрети, ограничаващи имиграцията, както и едно провокативно помилване, което възбуди всички либерално мислещи американци. На пето място е посочена  . Посочени са конкретни раздори с определени водещи на предавания, както и, по-специално, извънредно нередни просташки изказвания за телевизионни звезди. Вижда се, че този проект няма ограничен и фокусиран наказателно-правен смисъл. Той се разпростира върху ситуации, които казват очевидното – че Тръмп е вулгарен, държи се като простак и дори се харесва в този си образ. Това, разбира се, може да е лоша тенденция в очите на много американци и техни представители в Конгреса. Но в представите на критиците на Вашингтон и федералния елит на САЩ тъкмо това се очаква от президента. Голям сегмент от избиратели в средните щати точно това искат от своя човек в Белия дом, да скандализира институциите, медиите, установените във властта елити и пр. Поредната акция за отстраняване на Тръмп с процедура по импийчмънт е показателна за тенденции в американската политика, които ще имат дългосрочен ефект и няма да затихнат при смяна на самия Тръмп. Преди всичко, поредицата от опити за процедури по импийчмънт прави видима Избирателят дава мандат на скандалния персонаж, бизнесмена Тръмп. Избраният президент се държи в съответствие с очакванията на избирателя си и действа като взривно устройство вътре в самата институция на президент. Така, макар с много нисък процент одобрение, Тръмп става представител на една засилена в момента ненавист към федералната рамка и нейните разнообразни проекции в хора, институции, процедури, партии, закони, ограничения и пр. Сякаш чрез него един тип избирател е успял да се добере до федералния център и се опитва да го разсипе отвътре, както буквално, така и символически. Федералният център на свой ред отговаря с ограничения си собствен ресурс, а именно институции, закони, процедури. Той няма други инструменти. Създалата се ситуация съдържа рисков дисбаланс. Избирателят може, при това напълно легитимно, да се държи пределно неразумно. Той може дори да подивее, да се върне в някакво свое примитивно минало, нямащо общо с разума, необходим за управление на общите дела. Демокрацията носи по принцип този риск. В нея няма предпазна мярка срещу всеобщо полудяване. Такава трансформация не може да засегне основните права, те са именно мярката срещу едно възможно измерение при обезумяване на демокрацията. При частичното побесняване самите институции дори не могат да разпознаят бесовете, които извират някъде извън тях, изпод тях. Институцията е трайно стабилизиран консенсус на самата общност за това как тя да се самоуправлява. Но ако базовите консенсусни положения, изразени в институции, са разклатени, самите институции не се променят, те нямат тази гъвкавост. Ако значителен процент избиратели смятат, че САЩ трябва да изгонят всички нелегални имигранти (които са около 11-12 милиона към момента), това желание в момента не следва да променя принципите на съдебната система, конституционните права, независимостта на съдебните решения и т. н. Побеснелият избирател, обаче, изглежда на това вътрешно се надява и дори е дал мандат на Тръмп да се ангажира с подобна политика. Казано с един вече банален израз, това е  . В нея избирателят подхранва надежди институциите да отразят примитивните му усещания и да се настроят и подредят по съответен начин. А самите институции това не го могат по дефиниция. То е дългосрочно унищожително за цялата общност, т.е. противоречи на идеята за институция; както е ясно от примери като Ваймарската република. Тъкмо в такава популистка ситуация импийчмънт като особена институция става инструмент за корекция на самото развилняло се представителство. Представителството се изгражда непрекъснато, то е динамика. В определен момент в процеса по формирането му е настъпило злокачествено отклонение и е излъчено нещо като Тръмп. И за да се коригира отклонението се прибягва до процедурата по импийчмънт. По точките на резолюцията, засягащи не престъпни състави, а нередно поведение, каквото е отношението към медиите, най-силно личи този опит да се ремонтира процесът на представителство. Но конкретният избор на президент е само вътрешен момент в една цялостно нездрава ситуация. От нея трябва да се излезе, но едва ли е разумно това да става чрез елиминация на крайните резултати. За да се преодолее тази ситуация – ако предположим, че тя е вредна и болна – са необходими инструмент далеч отвъд процедурите и всичко, което обичайният оборот на институциите предлага. Настоящата ситуация е знак за вътрешен разлом в американското общество. Разломът става драматичен и видим в избора на президент. Но това развитие не е просто \"погрешно\" за да може да се оправя с процедури. \"Грешното\" се свежда до доказуеми престъпни действия, а не до политически стил. В крайна сметка избирателят има изконно, тоест естествено и неотменимо право да  , да  , да му  , да  , тъй да се каже. Затова и определянето на подобен процес с думи като \"популизъм\" е подвеждащо и недотам сериозно. Ако избирателят се върне обратно в зоната на разума (пак – предполагаме, че с този избор той я е напуснал), това може да стане само по негова воля и с негово собствено решение. Само той може сам себе си да излекува от временното си побесняване. Ако му бъде завързана устата, както разширената версия на импийчмънта се опитва да направи, бесовете може и да се усилят. Дори тези бесове да са самоунищожителни, каквито обичайно те са.", "date": "2017.11.27", "title": "Решава ли се дълбокият проблем, ако бъде отстранен Тръмп"}
{"url": "http://www.dnevnik.bg/biznes/2017/11/27/3085458_tazi_sedmica_zapochvat_obsujdaniiata_za_magistrala/", "text": "Тази седмица започват обществените обсъждания на доклада и екооценката на инвестиционното предложение за автомагистрала \"Русе - Велико Търново\", които ще се проведат между 28 ноември и 1 декември. Ще бъдат проведени десет срещи в населените места, през които ще преминава автомагистралата, информира пътната агенция. Във вторник, на 28 ноември е дискусията в общините Павликени, Горна Оряховица и Велико Търново. На следващия ден е в Полски Тръмбеш, Ценово и Бяла. На 30 ноември докладът ще бъде представен пред жителите на общините Борово, Две могили и Иваново. В петък, на 1 декември е обсъждането в община Русе. Автомагистрала \"Русе - Велико Търново\" е с приблизителна дължина 133 км. Началото на проекта е на 3 км източно от съществуващия Дунав мост в Русе, а краят е след гр. Дебелец. В разработените варианти на трасе са проучени възможните технически решения за изграждане на автомагистралата по нов терен извън съществуващия път I-5. Проектът е разделен на три участъка: Русе - Бяла (от 0+400 до км 40+357), обход на град Бяла (от км 40+357 до км 76+000) и Бяла - Велико Търново (от км 76+000 до км 133+240). Изработени са няколко варианта на трасе. Комбиниран При него трасето пресича път II-21 Русе - Силистра и продължава в посока юг-югозапад, като преминава югоизточно в непосредствена близост до интермодалния железопътен терминал. Автомагистралата продължава в югозападна посока, след което пресича първо път II-23 Русе - Червена вода, а след това и път I-2 Русе - Варна. Развитието на трасето следва в посока юг-югозапад, като минава над река Русенски Лом с голямо мостово съоръжение между селата Басарбово и Иваново. След това се насочва в южна посока и пресича път I-5 Русе - Бяла. Магистралата продължава в югозападна посока и минава между селата Екзарх Йосиф и Обретеник. Трасето пресича р. Янтра с голямо мостово съоръжение югоизточно от с. Белцов. След това се преминава между с. Ценово и с. Пиперково и следва пресичане с път II-54 Свищов - Бяла. Предвиден е западен обход на с. Ценово, а след това трасето се развива в южна посока и следва пресичане с път I-3 Плевен – Бяла. Магистралата преминава южно от с. Пейчиново, а след това се насочва източно от с. Страхилово и пресича път III-407 Моравица - Царевец, а след това и път III-502 Полски Тръмбеш - Горна Липница и път III-504 Самоводене - Алексово. Пътят продължава в южна посока. Предвидено е пресичане на магистралата \"Русе – Велико Търново\" с проектното трасе за продължение на \"Хемус\" при км 102+779.91 - в близост до с. Паскалевец, с. Стефан Стамболово, с. Никюп и с. Водолей. След това магистралата продължава право на юг и преминава между с. Ресен и Водолей. Предвидено е пресичане на път III-3031 Павликени - Самоводене, като трасето преминава западно от с. Хотница. Следва пресичане на път I-4 Коритна - Велико Търново, а след това и на река Янтра, като се преминава между селата Момин сбор и Леденик.  Релефът на терена след река Янтра до края на магистралата при път I-5 Русе - Маказа е планински с дълбоки дерета и високи върхове. Това налага изграждането на големи съоръжение - 4 тунела по лявото платно и 2 по дясното, както и 22 моста и виадукти, с обща дължина 14 853 м. Връзката на републиканските и част от общинските пътища ще се осъществява чрез 18 пътни възела. Достъпът до земеделските земи ще бъде осигурен с построяването на 12 селскостопански надлеза и 9 селскостопански подлеза.  Проектирани са 8 площадки за краткотраен отдих. Те са в близост до селата Басарбово, Красен, Тръстеник, град Бяла, село Стефан Стамболово, до промишлената зона на град Дебелец, до промишлената зона на Русе, преди селата Белцов, Ресен и Водолей. Най-целесъобразен от екологична, техническа и икономическа гледна точка, според експертите, е комбинираният вариант на трасе. Той обобщава останалите варианти и в определени участъци е подобрена геометрията на пътя. Червен вариант  Трасето обхожда Русе югоизточно и развивайки се успоредно на река Дунав, пресича път I-2 Русе – Варна малко след разклона с път II-23 Русе - Червена вода. След това преминава западно на селата Красен, Божичен и Иваново до пресичане с път I-5 Русе - Бяла, което е след разклона с общинския път за с. Иваново. След това трасето се насочва северозападно на селата Тръстеник и Екзарх Йосиф, като продължава между селата Белцов и Ценово, след което се насочва на югоизток и преминава в непосредствена близост западно на кв. \"Гара Бяла\" и пресича път I-3 Гара Бяла – Плевен на около 2 км от кръстовището с път I-5. След гр. Бяла, трасето продължава своето развитие югозападно от с. Пейчиново, след което се насочва в южна посока. Преминава в непосредствена близост западно на с. Иванча и с. Стефан Стамболово, източно на с. Водолей, западно на с. Хотница до пресичането с път I-4 Коритна – Велико Търново и източно на с. Момин сбор. След това трасето се насочва в югоизточна посока, като преминава под с. Леденик и Велико Търново до включването в съществуващото трасе на път I-5, южно от град Дебелец. Син вариант  Този вариант на трасе следва развитието на червения до пресичането с общински път за село Иваново западно от селото, след което се развива в южна посока. С това направление преминава в непосредствена близост западно на град Две могили и село Батишница, източно на град Борово, западно на село Пет кладенци и обхожда източно град Бяла. След това продължава отново в южна посока, като преминава източно на селата Каранци, Раданово, Сашево, Куцина, западно на селата Крушето и Янтра, между градовете Поликраище и Първомайци, западно на с. Самоводене и се насочва към път I-4, който се пресича западно от с. Леденик. На около 5 км след пресичането с път I-4 се влива в червения вариант. При този вариант, южно от гр. Бяла е проектирана връзка с дължина близо 8 км, която да осигури възможност за връзка между синия вариант в участъка между градовете Русе и Бяла и червения и зеления варианти в участъка между градовете Бяла и Велико Търново. Изграждането на автомагистралата \"Русе - Велико Търново\" е сред приоритетните обекти, тъй като направлението осигурява транзитния трафик по коридор номер девет и международен път Е-85. С построяването ѝ ще се подобри транспортното обслужване на международния и вътрешен трафик, ще се повиши безопасността на движението и транзитният трафик ще бъде изведен извън населените места, аргументират се от пътната агенция. Магистралата ще бъде основна връзка, свързваща втория мост над река Дунав при Русе с Велико Търново, с път I-4 София - Велико Търново - Варна, път I-3 София - Плевен - Русе и бъдещия участък от автомагистрала \"Хемус\". Докладът за оценката на въздействието върху околната среда на инвестиционното предложение, заедно с всички негови приложения, както и докладът за оценка на степента на въздействие, са качени на интернет страницата на Агенция \"Пътна инфраструктура\" -  www.api.bg . Достъпни са и на хартиен носител в администрацията на конкретната община всеки работен ден. Пълния график за срещите по дни и часове може да видите  тук .", "date": "2017.11.27", "title": "Тази седмица започват обсъжданията за магистрала между Русе и Велико Търново"}
{"url": "http://www.dnevnik.bg/skorost/2017/11/27/3084913_udobstva_ot_lekite_avtomobili_v_obnovenata_gama_na_man/", "text": "Планината Монсерат е едно от най-свещените места не само в област Каталуня, но и в цяла Испания. Намира се на около час път от Барселона. Местните я наричат още \"вълшебната планина\". От върха на планината се разкрива уникална гледка към цяла Каталуня, но истината е, че повечето от посетителите тук идват не толкова заради гледката, а преди всичко заради бенедиктския манастир, носещ името \"Монестир де Монсерат\". Има и хора като мен, които са тук поради съвсем друг повод. Именно в подножието на планината Монсерат, световният производител на тежкотоварни автомобили от Мюнхен – МАН, представи цялата си гама тежкотоварни автомобили. Най-голямата новост в гамата на германския производител е лекотоварният модел МАН TGE, с който компанията запълни гамата си и в най-малкия клас товарни машини. За първи път в най-малкия сегмент  От април тази година лекотоварните автомобили с лъв на радиаторната решетка запълниха и най-ниския сегмент на продуктовата линия на компанията. В резултат на това обхватът на дейността на фирмата се разширява и сега автомобилите покриват диапазона от 3 до 44 тона. С новия МАН TGE, известната марка от Мюнхен за първи път влиза на пазара на автомобили с тегло от 3 тона. Моделът се произвежда от април, а официалните продажби в Европа започнаха през есента. У нас новият MAN TGE ще постъпи в дилърската мрежа на MVB Truck and Bus Bulgaria през първото тримесечие на 2018 година. Моделът впечатлява с разнообразието от варианти и възможности. Освен затворения товарен ван и остъкленото комби, гамата от каросерии включва шасита с единична и двойна кабина. Допустимото общо тегло е от 3,0 до 5,5 тона. По-икономични двигатели Двигателите 2.0 TDI са с четири варианта на мощност - 102, 122, 140 и 177 к.с. За пръв път МАН представи и програмата Vans to go, която предлага автомобили на базата на МАН TGE, напълно оборудвани с различни надстройки и приспособления. В сегмента на камионите със средна товароподемност попадат МАН TGL и MAН TGM, които са с обновени двигатели. Те се отличават с опростена конструкция и система за обработка на изгорелите газове, основана изцяло на технологията SCR (селективна каталитична неутрализация на отработените газове). Разходът на гориво пък е намален с 5,5%. Повече удобства за шофьора Благодарение на използването на нови елементи за управление, кабината е станала по-удобна за шофьора. В кабините тип C и M, обновяването на вътрешното оборудване засяга основно работното място на водача. В кабините тип L, LX, XL, XLX и XXL, които се използват за MAН TGX и MAН TGS, водачите също ще оценят модернизираното оборудване и подобрената зона за работа. Сред основните промени са нов хладилник, напълно прибиращ се под мястото за спане, както и редица нови решения за съхранение на вещи и осветление. За да облекчи шофьора възможно най-много в задръстванията и в пътния трафик на движение, моделите на МАН разполагат с нова версия на адаптивния круиз контрол. Тя автоматично регулира разстоянието до автомобила отпред дори при ниски скорости, намалява скоростта и ако е необходимо, спира напълно камиона. След краткото спиране, системата автоматично възобновява движението. Естествено, свързаността също не е забравена, като от август всички нови камиони на МАН, съответстващи на стандарта Евро 6, са оборудвани с устройство RIO Box. То осигурява достъп до системата за цифрово решение RIO от Volkswagen Truck & Bus. Базирана на облачните технологии, системата дава на клиентите централизиран достъп до най-разнообразните данни за техния автопарк, както и до множество услуги в областта на транспорта и логистиката.", "date": "2017.11.27", "title": "Удобства от леките автомобили в обновената гама на МАН"}
{"url": "http://www.dnevnik.bg/sport/2017/11/27/3085680_mvr_zadurja_11_uchastnici_v_boia_na_stadion_lokomotiv/", "text": "МВР съобщи, че 11 са задържани за конфликта на стадион \"Локомотив\" в Пловдив. Предвид факта, че футболната среща е от категория \"рискови\", полицейските сили бяха позиционирани непосредствено до стадиона. Това допринесе за бързата им реакция при овладяване на ситуацията, допълват от институцията. За охраната на футболната среща между отборите на ПФК \"Локомотив Пд\" и ПФК ЦСКА - София, ръководството на клуба домакин е ангажирало частна охранителна фирма. В ОДМВР – Пловдив е постъпило официално писмо, че полицията няма да бъде ангажирана с охраната на мача, а ще охранява обществения ред в района около стадиона и подстъпите към него.  След възникване на инцидента през първото полувреме на футболната среща между агитки на двата отбора, е подаден сигнал от делегат на БФС и представител на частната охранителна фирма до ръководителите на полицейските сили, разположени в зоната на стадиона. В резултат на предприетите незабавни действия полицейските служители са овладели ситуацията, сбиването е прекратено и са предотвратени по-тежки последици. Задържани са 11 участници в конфликта, привърженици и на двата футболни отбора. Спрямо тях ще бъде приложена цялата строгост на закона, се посочва в съобщението.", "date": "2017.11.27", "title": "МВР задържа 11 участници в боя на стадион \"Локомотив\""}
{"url": "http://www.dnevnik.bg/bulgaria/2017/11/27/3085682_trus_ot_41_po_rihter_e_registriran_krai_klisura/", "text": "Земетресение е регистрирано югозападно от Клисура около 21.00 часа в неделя вечер. Първоначално на сайта на Националния институт по геофизика, геодезия и география към БАН е публикувана информация, според която трусът е бил с магнитуд 3.8 по скалата на Рихтер и на дълбочина 15 км, съобщава агенция \"Фокус\". По-късно дежурният сеизмолог Тихомир Илиев уточни, че магнитутът на земетресението е бил 4.1 по Рихтер а дълбочината му – 17 км. Епицентърът е в непосредствена близост до Клисура, на около 2-3 км югозападно от града, но земният трус е усетен в много населени места – Карлово, Етрополе, Пловдив, Панагюрище, Плевен, Ботевград, Стара Загора, Розино и дори Враца. Няма данни за пострадали и разрушения.  Пред агенцията кметът на Карлово Емил Кабаиванов обобщи, че до общинските власти няма подадени сигнали за пострадали граждани, както и нанесени материални щети вследствие на земетресението. \"В готовност сме да реагираме, ако получим някакви сигнали, но до момента нямаме нищо\", увери още кметът на Карлово. По думите му земетресението е било усетено в по-високите етажи на жилищните блокове, но паника сред хората няма.  По данни на Европейския сеизмологичен център земетресението край Клисура е било с магнитут 4.2 по скалата на Рихтер. Според данните то е регистрирано на дълбочина от 17 километра на 42,69 градуса северна ширина и 24,42 градуса източна дължина. Епицентърът е на 90 км източно от София, 55 км югозападно от Ловеч и на 3 км югозападно от Клисура.", "date": "2017.11.27", "title": "Трус от 4.1 по Рихтер е регистриран край Клисура"}
{"url": "http://www.dnevnik.bg/bulgaria/2017/11/27/3085461_prezidentut_radev_e_na_dvudnevno_poseshtenie_v_kipur/", "text": "Президентът Румен Радев е на официално посещение в Република Кипър на 27 и 28 ноември, съобщава администрацията на държавния глава. Президентът и ръководената от него делегация ще проведат срещи с кипърския държавен глава Никос Анастасиадис, председателя на парламента Деметрис Силурис, архиепископа на Кипър Хрисостомос II и ректора на Университета на Кипър проф. Константинос Христофидес. Държавният глава е придружаван от заместник-министъра на външните работи Емилия Кралева. През първия ден от посещението Радев ще се срещне с представители на българската общност в Кипър и ще присъства на тържественото откриване на улица на името на Васил Левски в Лакатамия, Никозия. Радев ще награди с орден \"Мадарски конник\" Първа степен заместник-председателя на Панкипърската федерация на труда и социален министър между 2008 и 2013 г. Сотирула Хараламбус за приноса й за развитието на двустранните отношения и защитата на трудовите и социални права на българите, работещи в Кипър. По време на посещението ще бъдат подписани Програма за сътрудничество в областта на образованието, науката, културата, младежта и спорта за периода 2018-2021 г. и Меморандум за разбирателство между българската Изпълнителна агенция \"Морска администрация\" и Департамента за търговско корабоплаване на Министерството на транспорта на Република Кипър. През втория ден от посещението си Румен Радев ще изнесе лекция пред студенти в Университета на Кипър на тема \"Европа – по пътя на дигиталното бъдеще\".", "date": "2017.11.27", "title": "Президентът Радев е на двудневно посещение в Кипър"}
{"url": "http://www.dnevnik.bg/sviat/2017/11/27/3085685_vlastite_na_bali_zapochnaha_masova_evakuaciia_zaradi/", "text": "Индонезийските власти днес обявиха максимална степен на тревога заради изригващия вулкан Агунг на остров Бали и наредиха на всички хора в радиус от 10 км да се евакуират, съобщи Асошиейтед прес.  Досега от районите около вулкана са се евакуирали 40 хиляди души, но правителството смята, че още десетки хиляди трябва да се оттеглят на безопасно разстояние, допълва Ройтерс. Международното летище в Бали е затворено за 24 часа и властите ще решат дали да го отворят утре след оценка на обстановката. От събота вулканът бълва дим на височина няколко хиляди метра, което принуди властите вчера да затворят малкото международно летище на съседния остров Ломбок, след като димът се насочи към него.  Степента на тревога е била повишена в 06.00 часа местно време, защото вулканът започнал да изригва лава, заяви ръководителят на националната геоложка служба. Най-малко 445 полета, включително 196 международни, бяха отменени на летището в Бали. Затварянето на летището засегна близо 60 хиляди пътници, съобщи ТАСС. При предишното голямо изригване на Агунг, през 1963 година, загинаха близо 1100 души, припомня АП. ", "date": "2017.11.27", "title": "Властите на Бали започнаха масова евакуация заради изригващ вуклан"}
{"url": "http://www.dnevnik.bg/sviat/2017/11/27/3085005_vuprosut_za_sudbata_na_asad_pomrachava_reshavasht_krug/", "text": "Представители на сирийския режим, опозицията и международната общност се събират този вторник на конференция в Женева, която на пръв поглед може да изглежда като поредната инициатива на ООН за край на почти седемгодишната гражданска война. Всъщност срещата може да се окаже ключова за следвоенното възстановяване на Сирия или най-малкото заради възможността да очертае обликът ѝ след войната. Това стана възможно  заради успеха на тристранния форум  в Сочи, на който лидерите на Турция, Русия и Иран се разбраха за провеждането на \"общосирийски конгрес\" в страната. Целта му ще е да вземе решения за бъдещето на Сирия след края конфликта, да изработи нова конституция на страната и да доведе до провеждане на свободни избори под егидата на ООН. Руският държавен глава Владимир Путин изрази увереност, че режимът на сирийския президент Башар Асад (посетил Сочи ден преди срещата) също поема ангажимента такъв вот да се проведе в страната. Конгресът би трябвало да обедини режима и опозицията, но политическото споразумение може да дойде единствено и само във формата от Женева, каза Путин. Излежда ООН приема идеята за нова конституция - специалният пратеник на организацията Стафан да Мистура посети Москва в петък и каза пред руски и международни медии, че тя ще е една от основните теми на преговорите в Женева. В резултат на разговорите в Сочи Русия, Турция и Иран също така обявиха, че ще имат обща делегация на преговорите в Женева. Съдбата на Асад Руският външен министър Сергей Лавров каза след срещата си с Де Мистура, цитиран от РИА \"Новости\", че Русия помага на Саудитска Арабия да обедини сирийската опозиция. Москва се надяваше, че нов представител, когото противниците на Асад ще изпратят на преговорите, ще бъде по-склонен на умерени послания и отстъпки в позициите, които ще се изразят в Женева за бъдещето на президента Башар Асад. Опозицията обаче, на среща, която съвпадна с разговорите в Сочи, все пак прие декларация, в която настоява, че Асад трябва да напусне властта.", "date": "2017.11.27", "title": "Въпросът за съдбата на Асад помрачава решаващ кръг разговори за Сирия в Женева"}
{"url": "http://www.dnevnik.bg/razvlechenie/2017/11/27/3085695_jujnoafrikanka_stana_mis_vselena/", "text": "Представителката на Република Южна Африка, 22-годишната Деми-Лий Нел-Питърс, спечели короната на \"Мис Вселена\", на състоялия се снощи в Лас Вегас финал на прочутия конкурс за красота, съобщи Ройтерс. За първа подгласничка беше избрана 22-годишната \"Мис Колумбия\", Лаура Гонсалес, а за втора - 21-годишната \"Мис Ямайка\", Давина Бенет. Деветдесет и две жени от цял свят участваха в тазгодишното 66-о издание на конкурса \"Мис Вселена\", отбелязва Асошиейтед прес. За първи път в историята на конкурса в него участваха представители на Камбоджа, Лаос и Непал.", "date": "2017.11.27", "title": "Южноафриканка стана \"Мис Вселена\""}
{"url": "http://www.dnevnik.bg/sport/2017/11/27/3085698_otborut_na_franciia_otpraznuva_burno_spechelvaneto_na/", "text": "Френските тенисисти спечелиха купа \"Дейвис\" за десети път. Домакините на финала се наложиха с 3:2 победи срещу Белгия. Триумфалният завършек беше подпечатан от Лука Пуи, който спечели убедително с 6:3, 6:1, 6:0 срещу Стив Дарси. И двете победи за белгийците бяха осигурени от Давид Гофен в мачовете на сингъл. Французите стъпиха на върха в надпреварата за първи път от 2001 г., когато се наложиха срещу Австралия. След това те имаха три загубени финала - през 2002, 2010 и 2014 г. Белгия, от своя страна, остана без титла и след третото си участие във финал. Преди това отборът беше загубил през 1904 и през 2015 г. Французите отпразнуваха бурно триумфа си в Лил. След награждаването те се забавляваха с изпълнение на хака - традиционният танц, характерен за отбора по ръгби на Нова Зеландия. \"Това беше победа, за която мечтаехме. Отборът е сплотен. Беше труден уикенд срещу добрия състав на Белгия. Лука изигра фантастичен финален мач\", каза капитанът на французите Яник Ноа, който е последният представител на страната, спечелил титла от Големия шлем.", "date": "2017.11.27", "title": "Отборът на Франция отпразнува бурно спечелването на десетата си купа \"Дейвис\""}
{"url": "http://www.dnevnik.bg/photos/2017/11/27/3085606_fotogaleriia_samo_volgin_da_ne_razbere_che_grigor_e/", "text": "Както всеки понеделник, \"Дневник\" представя редакторският подбор е сред най-препоръчваните комикси от седмицата. Справката е изготвена в 22 часа на 26 ноември.", "date": "2017.11.27", "title": "Фотогалерия: \"Само Волгин да не разбере, че Григор е шампион\" и още комикси от седмицата"}
{"url": "http://www.dnevnik.bg/sviat/2017/11/27/3085276_shte_vduhne_li_germanskiiat_prezident_nov_jivot_na/", "text": "Германският президент Франк-Валтер Щайнмайер ще се срещне в четвъртък с канцлера Ангела Меркел, лидера на баварските консерватори (от посестримата ѝ партия) Хорст Зеeхофер и лидера на социалдемократите Мартин Шулц в опит да събере партиите за втората \"голяма коалиция\" от 2013 г. насам. Трудностите за Меркел започнаха след  пропадането на преговорите  с либералите и зелените, с които тя преговаряше за съставянето на коалиция \"Ямайка\" (заради цветовете на партиите, съвпадащи с тези в ямайското знаме). Лидерът на Свободната демократическа партия (FDP) Кристиан Линднер напусна разговора малко преди момента, в който (след няколко дни забавяне) трябваше да постигнат основни договорености за кабинет и да започнат същинските преговори. Впоследствие Щайнмайер обяви, че партиите не могат лесно да се откажат от възможността да формират кабинет и  ги покани на разговори , които започнаха още на следващия ден. Партията на Шулц, основния ѝ опонент на изборите, (претърпяла най-голямата си загуба от 70 години насам), първоначално настояваше, че подобен съюз може да се случи отново само ако Меркел не е канцлер. Според експерти подкрепата им от избирателите се стопи частично заради четирите години, \"обезличили\" ги като коалиционен партньор на консерваторите, затова още след вота Шулц настоя, че партията може да остане само в опозиция, но не и да повтори съюза с Меркел.. Впоследствие социалдемократите казаха, че  биха приели разговор  с консерваторите, ако той се основава на взаимно уважение и ако негов предмет стане  \"нов пакет от мерки\" . Шулц изтъкна, че още един мандат може да помогне на партията да осъществи политическите си цели. \"Работихме добре заедно,\" каза на свой ред Меркел. В събота представител на социалдемократите каза, че членската маса най-вероятно би одобрила нова голяма коалиция, ако им се представи достатъчно убедително предложение. В събота Меркел  обеща пред съпартийци , че бързо ще състави правителство, защото \"Европа има нужда от силна Германия\" и че е подготвена да говори със социалдемократите за евентуално \"повтаряне\" на досега управлявалата голяма коалиция. \"Да искаме от гласоподавателите да ходят до урните отново, мисля, би било напълно погрешно,\" каза тя, изтъквайки, че германските избиратели са дали на именно консерваторите мандат да съставят кабинет. Канцлерът обаче добави, че на базата на резултатите от вота пред министрите има \"планина от задачи\", имайки предвид значителния спад в подкрепата за сметка на крайнодясната \"Алтернатива за Германия\". Според германските медии цялостният ѝ тон и хвалебствията към социалдемократите са създавали впечатление, че двете партии са работили отлично заедно през последните четири години. Самата Меркел каза непосредствено след провала на преговорите, че е по-добре  да има нови избори , отколкото правителство на малцинството, ако трябва да се избира между двете алтернативи. \"Зелените\" същевременно дадоха заявка, че биха могли да подкрепят и кабинет на малцинството.Според в. \"Зюддойче цайтунг\" съпредседателят им Джем Йоздемир се готви за възможността партията да прекара четири години в опозиция и ще се опита да привлече електората на либералите, които обвинява за провала на преговорите. Според някои издания водеща в решението на Шулц и част от неговите съпартийци е била ролята на Щайнмайер, самият той част от социалдемократите, преди да поеме президентския пост.", "date": "2017.11.27", "title": "Ще вдъхне ли германският президент нов живот на \"голямата коалиция\" на Меркел и Шулц"}
{"url": "http://www.dnevnik.bg/biznes/2017/11/27/3085706_samo_vei_i_bolnicite_v_bulgariia_sa_biznes_s/", "text": "Министърът на финансите Владислав Горанов обяви в сутрешния блок на БиТиВи, че правителството предлага мораториум върху отварянето на нови лечебни заведения и се очаква здравният министър да наложи това. Горанов посочи, че вероятно в София има толкова болници колкото в цяла Холандия. Няма нито един бизнес освен фотоволтаиците доскоро и правенето на болници с гарантиран краен пазар, обяви той. Така е устроена здравната система, че каквото и да произведат лечебните заведения, някой го потребява и трябва да се плати, допълни той. В отговор на въпрос за това, че в проектобюджета за 2018 г. се дават повече пари в няколко сектора без това да е съпроводено с реформи, министърът посочи, че реформите не се правят през числата. Бюджетът е финансовата рамка, през която се разпределя брутният вътрешен продукт, но бюджетът през данъчната политика дава възможност за повече разходи и те отиват за българските граждани, от които е създаден този продукт, обясни той. Обясни, че номинално най-много пари в бюджета се заделят за пенсии, а процентно най-голям ръст през 2018 г. има на парите за образование. Той отхвърли тезата за популизъм при разпределяне на разходите през следващата година. Самият той през уикенда по време на националното събрание на ГЕРБ обяви, че популизмът е по-страшен от популизма. Днес уточни, че популизмът затрива цели общества. В същото време българските граждани били станали вече много чувствителни към него. На въпрос за бъдещето на проекта АЕЦ \"Белене\" финансовият министър обяви, че в никакъв случай не трябва да се строи с държавна гаранция. Нито една сключена сделка няма да бъде развалена и не това е целта на промените, трябва ли обаче да се притесняваме, че повдигаме темата, попита риторично той по темата с предлаганите от ГЕРБ промени в Конституцията, които, според вносителите, правят неограничен срокът за търсене на отговорност в годините назад. Ако Костов има притеснения, да си ги сподели, коментира Горанов по повод и нтервю на бившия премиер Иван Костов , по чието време бяха сключени множество сделки за раздържавяване. Предлаганите текстове са насочени срещу бандитската приватизация, допълни Горанов и попита защо се приема за популизъм това, че се говори, че има проблеми с приватизацията.", "date": "2017.11.27", "title": "Само ВЕИ и болниците в България са бизнес с гарантиран пазар, обяви Горанов"}
{"url": "http://www.dnevnik.bg/sport/2017/11/27/3085550_fotogaleriia_skorost_i_luks_v_gran_pri_na_abu_dabi/", "text": "Валтери Ботас с \"Мерцедес\"  , последен 20-и кръг от сезона във Формула 1. Финландецът изпревари съотборника си Люис Хамилтън и взе трети успех за сезона. За девети път състезанието се проведе в емирството, като пистата \"Яс Марина\" е най-скъпата в календара на Формула 1. Нейното построяване струваше над 1.3 млрд. долара на правителството на Абу Даби.", "date": "2017.11.27", "title": "Фотогалерия: Скорост и лукс в Гран при на Абу Даби"}
{"url": "http://www.dnevnik.bg/na_put/2017/11/27/3083923_ulichnite_prodavachi_na_hrana_v_bankok_veche_priemat/", "text": "Уличните продавачи на храна в Тайланд се присъединиха към дигиталната революция – макар да продават манджи на крак, те приемат плащания чрез QR кодове. Миналата седмица централната банка на страната разреши на пет други финансови институции да въведат тази система за електронни плащания. \"Глобалната тендеция\" към елиминиране на парите в брой е по-удобна и осигурява доказателство за транзакцията. Системата е практична за Тайланд, тъй като изисква по-малко инвестиции от търговците\", обясни Сомсак Касуван от министерството на цифровата икономика пред \"Ройтерс\". На пазара Самян в Банкок, където се предлага всичко – от зеленчуци до дамски чанти, търговците казват, че кодовете се използват, макар някои клиенти още да предпочитат да плащат в кеш. \"Не ми се налага да се притеснявам дали имам да върна\", казва 40-годишната Кити Кунфистуонг, продавачка на сушени плодове. \"Но повечето клиенти, особено по-възрастните, се затрудняват с приложението\".", "date": "2017.11.27", "title": "Уличните продавачи на храна в Банкок вече приемат плащания през смартфон"}
{"url": "http://www.dnevnik.bg/evropa/novini_ot_es/2017/11/27/3085707_partiiata_na_merkel_shte_raboti_za_nova_goliama/", "text": "Ръководството на Християндемократическия съюз на германския канцлер Ангела Меркел реши вчера да действа за съставянето на нова \"голяма коалиция\" със социалдемократите, за да може най-голямата европейска икономика да излезе от политическата безизходица, предаде \"Ройтерс\", цитирана от БТА. Четвъртият мандат на Меркел беше поставен под съмнение преди седмица, когато се провалиха преговорите за съставяне на правителство между консерваторите, свободните демократи и Зелените. Но в петък социалдемократите, под силен натиск да бъде запазена стабилността и да се избегнат нови избори,  промениха коренно позицията си,  изключваща всякакво участие в бъдеще правителство и се съгласиха на преговори с Меркел, припомня агенцията. \"Имаме твърдото намерение да имаме ефективно правителство\", заяви пред журналисти след четиричасовата среща на ръководството на ХДС Даниел Гюнтер, премиер на провинция Шлезвиг-Холщайн. \"Твърдо вярваме, че това не е правителство на малцинството, а съюз с парламентарно мнозинство. Това е голяма коалиция\", добави той. По-рано вчера премиерът на провинция Бавария и председател на баварския Християнсоциален съюз - сестринската партия на ХДС - Хорст  Зеехофер подкрепи съставянето на \"голяма коалиция\" . \"Коалиция между консерваторите и ГСДП е най-добрият вариант за Германия - във всеки случай е по-добър от коалиция със Свободната демократическа партия и Зелените\", заяви Зеехофер пред вестник \"Билд ам зонтаг\".", "date": "2017.11.27", "title": "Партията на Меркел ще работи за нова \"голяма коалиция\" със социалдемократите"}
{"url": "http://www.dnevnik.bg/evropa/novini_ot_es/2017/11/27/3085728_hiliadi_rumunci_protestiraha_sreshtu_reformata_v/", "text": "Десетки хиляди румънци протестираха в столицата Букурещ и в други градове в неделя срещу остро критикувания план на управляващата Социалдемократическа партия за реформа в съдебната система, предаде \"Ройтерс\". Водената от социалдемократите коалиция, която разполага със силно мнозинство в парламента, подготвя реформа, която си навлече критиките на Европейската комисия, чуждестранни дипломати и магистрати, тъй като поставя съдебната система под политически контрол и подкопава борбата срещу корупцията. Специална комисия в парламента започна да обсъжда законопроекта миналата седмица. Управляващата партия възнамерява да го одобри до края на годината. Комисията е оглавявана от Флорин Йордаче, бивш министър на правосъдието, който подаде оставка през февруари заради изготвен от него законопроект за корупцията, предизвикал най-големите улични протести от 1989 г. \"Крадци, крадци\", пишеше на плакатите на протестиращите пред правителствената централа в неделя. \"Искаме справедливост, не корупция. Социалдемократическата партия е червена чума\". Около 30 000 души преминаха в шествие до парламента в Букурещ, а близо 20 000 проведоха протести в други 70 града. \"Как да повярвате на вълците, че ще направят закон за кошарите\", коментира бившият премиер Дачиан Чолош във Фейсбук профила си преди да отиде на протестите в столицата. Един от най-оспорваните промени в планираните промени е за надзорна структура, която да контролира поведението на магистратите, начина, по който се назначават главните прокурори и правото на президентско вето върху избора на кандидатите. През последните десет години румънските прокурори са разследвали стотици държавни служители, включително бивши премиери. Миналата седмица националната дирекция за борба с корупцията  наложи запор на имущество на лидера  на управляващата Социалдемократическа партия Ливиу Драгня.", "date": "2017.11.27", "title": "Хиляди румънци протестираха срещу реформата в съдебната система"}
{"url": "http://www.dnevnik.bg/bulgaria/2017/11/27/3085729_bezvizovoto_vlizane_v_kanada_ne_dava_pravo_na_rabota/", "text": "Отпадането на визите за пътуване на българи в Канада не дава право на работа там. Това напомни външният министър Екатерина Захариева пред БНТ. В 16 ч. на 1 декември отпада нуждата от виза. Вместо това, пристигащите в Канада по въздух, трябва да са заявили предварително онлайн пристигането си. Повече за това четете  тук . Българите ще могат да остават в страната до 6 месеца, но ако искат да работят, трябва да получат предварително разрешение за това, допълни Захариева. Тя обясни, че регистрацията при пътуване за туризъм, бизнес ии посещение на близки в Канада, важи в рамките на 5 г. и струва 7 канадски долара. При повторно посещение в рамките на пет години след първоначалното, не се налага повторна регистрация. Министърът съобщи, че нейният заместник Георг Георгиев предстои да пътува в Канада по повод отпадането на визите, където ще има множество срещи включително и с българската общност. На въпрос дали има напредък по отпадането на визите за българи и в САЩ, Захариева посочи, че се полагат дипломатически усилия, но все още не е изпълнено изискването отказите за визи да спаднат под 10%, а в момента те са около 15%. Изрази надежда, че в рамките на следващите години и това ще стане. През тази седмица Захариева заминава за Саудитска Арабия след като наскоро се върна от Кувейт като част от посещенията й в страни от Близкия Изток.", "date": "2017.11.27", "title": "Безвизовото влизане в Канада не дава право на работа, напомни външният министър"}
{"url": "http://www.dnevnik.bg/politika/2017/11/27/3085731_cvetanov_dps_niama_da_se_montira_kum_gerb_demontaj_na/", "text": "ДПС не може да се монтира към ГЕРБ, демонтаж на сегашната коалиция няма да има, заяви в ефира на \"Нова телевизия\" председателят на парламентарната група на ГЕРБ Цветан Цветанов. Попитан защо от партията му не са изготвили декларация за за отказ за управление с ДПС, каквато има за БСП. \"След приключване на изборите и разчистване на вътрешнопартийните си сметки, БСП дадоха възможности за интерпретация на това, че ГЕРБ едва ли не ще води разговори за коалиция с БСП. Никога не е имало разговори за съвместно управление с БСП\", заяви Цветанов и добави, че това е пореден опит за вменяване на фалшиви новини. Той каза още, че партия ДПС не е включена в декларацията за БСП, защото те никога не са говорили, че са говорили с ГЕРБ да прави коалиция с тях. Борисов е истинският лидер на ГЕРБ За коалицията с \"Обединени патриоти\" Цветанов коментира, че напрежението, което се появява между лидерите понякога, е \"много здравословно\" за коалицията.  Зам.-председателят на ГЕРБ е убеден, че до края на мандата кабинетът \"Борисов 3\" ще отчете много успехи и добри политики. \"Бойко Борисов е истински лидер на нашата партия\", заяви Цветан Цветанов на въпрос защо няма повече кандидати за лидерския пост в ГЕРБ. \"Изпълнителната комисия и контролната комисия нямат много различни функции. Те се занимават с работата в партията. От тази гледна точка премиерът прецени, че може да направи Главчев председател в контролната комисия, отколкото да е просто обикновен член в изпълнителната комисия\", обясни Цветанов за очакванията освободения от поста председател на Народното събрание Димитър Главчев да бъде възмезден за подадената оставка, като стане част от изпълнителната комисия.  \"Ангажиментите в правосъдното министерство са много големи, затова и Цецка Цачева е извън изпълнителната комисия. На нейно място е госпожа Дариткова\", обясни зам.-председателя на ГЕРБ. Не сме против приватизацията, а против хората, участвали в сделките \"Ние не сме против приватизацията, ние сме против хората, имали възможността да реализират тези приватизационни сделки и са ги направили в ущърб на държавата. Защото много са делата, прекратени поради изтекла давност. За тези престъпления не трябва да има давностен срок и той трябва да бъде отменен\", коментира Цветанов, попитан за сюжета с възможността да се разследват стари приватизационни сделки, правени под опеката на БСП, не толкова по времето на Иван Костов. \"Ако аргументите на Иван Костов в защита на приватизацията са верни, той не би трябвало да има никакви притеснения\", каза Цветанов в коментар на  изказването на бившия премиер Иван Костов вчера , че е мит, че приватизацията е престъпна. \"Ако кажа, че не е вярно, утре ще кажете, че освен БСП, се говори и за управлението на Костов. Не трябва да казваме, че законодателството се прави за която и да било политическа сила. Законодателството се прави за справедливостта, която трябва да има и за това, че държавата трябва да защити държавния интерес\", обясни зам.-председателят на ГЕРБ. \"Всеки е в правото си да дава мнения, но все пак хора, които са участвали пряко в приватизацията и са реализирали приватизационните сделки, по-добре е да не дават много коментари, защото все пак те са страна в един коментар, който се прави днес по тази тема\", обобщи Цветанов.", "date": "2017.11.27", "title": "Цветанов: ДПС няма да се монтира към ГЕРБ, демонтаж на сегашната коалиция няма да има"}
{"url": "http://www.dnevnik.bg/photos/2017/11/27/3085735_snimka_na_denia_premierut_na_slovakiia_izkara_noshtna/", "text": "Премиерът на Словакия Роберт Фицо е изкарал осемчасова нощна смяна на монтажна линия във фабрика северно от Братислава, за да прояви солидарност към работниците, които настояват за по-високи възнаграждения, предаде днес ДПА.  Акцията на Фицо бе предшествана от протест на германски инвеститор, представляван от Германско-словашката промишлено-търговска камара, срещу подготвян от правителството закон за по-високо заплащане за нощния труд. \"Едно от най-големите конкурентни преимущества на Словакия - гъвкавите и относително икономични условия на труд през нощта и почивните дни - е заплашено от ликвидиране с един удар\", се казва в изявлението на камарата. Словашката асоциация на работодателите се присъедини към протеста.  Според проекта на социалдемократите на Фицо за всеки час нощен труд към основното възнаграждение ще се добавя 1.40 евро премия. Досега работниците получаваха по 50 евроцента добавка за час нощен труд, което възлиза на една пета от законната минимална ставка. Проектът предвижда работата в неделите да се заплаща двойно, а не с 50-процентно увеличение на договорената почасова ставка. /БТА", "date": "2017.11.27", "title": "Снимка на деня: Премиерът на Словакия изкара нощна смяна във фабрика"}
{"url": "http://www.dnevnik.bg/evropa/novini_ot_es/2017/11/27/3085739_protesti_sreshtu_nasilieto_nad_jeni_subraha_hiliadi_v/", "text": "Хиляди хора се включиха през уикенда в Мадрид в демонстрация против насилието над жени, предаде \"Франс прес\", цитирана от БТА. \"Не ни е страх!\" скандираха демонстрантите по време на шествие в испанската столица по случай Международния ден за премахване на насилието над жените. Най-малко 45 жени са били убити от началото на годината в Испания от партньора или бившия си партньор, сочат данните на правителството. Демонстрантите носеха плакати, на които пишеше: \"Колко още трябва да умрат?\" Хиляди испанки се организираха миналата седмица по улиците и в социалните мрежи в подкрепа на жертва на групово изнасилване в град Памплона - случай, потресъл страната. От средата на месеца се води дело срещу петима мъже на възраст от 27 до 29 години, обвинени в групово изнасилване на 18-годишно момиче по време на парти през юни 2016 г. Те стигнали дотам да заснемат случилото се. Петимата били арестувани още на следващия ден и вкарани в ареста. Прокуратурата поиска присъда от 22 години затвор за мъжете, които отричат да са направили нещо против волята на младата жена и признават единствено, че са откраднали мобилния й телефон. Демонстрации в Париж и Рим В Париж и Рим също жени излязоха на улиците в знак на протест срещу насилието, предаде \"Асошиейтед прес\". Според данни на телевизионния канал Бе Еф Ем близо 1000 представителки на феминистки организации и обикновени парижанки преминаха по улиците на френската столица. Те бяха облечени в черно и носеха табели с имената на французойките, убити през 2017 година. На един от техните плакати можеше да се прочете: \"Винаги и навсякъде против насилието\". В Рим също имаше поход на жени, които целяха да насърчат другите да се борят срещу насилието, упражнявано върху тях от мъже. По-рано френският президент Еманюел Макрон представи инициатива срещу насилието и тормоза над жени, насочена срещу заличаване на чувството за срам у жертвите, заради което мнозина не съобщават за посегателствата, както и към ликвидиране на културата на сексизъм във Франция. Макрон обяви план, който насърчава жените да предприемат действия, предлага се по-строго законодателство срещу извършители на посегателства и са предвидени мерки за образоване на населението по тази тема - като се започва още от детската градина. Макрон заяви, че миналата година във Франция 123 жени са починали в резултат на насилие от партньори или бивши партньори.", "date": "2017.11.27", "title": "Протести срещу насилието над жени събраха хиляди в Мадрид, Рим и Париж"}
{"url": "http://www.dnevnik.bg/biznes/2017/11/27/3085736_okolo_60_e_izpulnenieto_na_programata_za_inovacii/", "text": "Към момента има сключените договори са на стойност около 1.4 млрд. лв.по Оперативна програма \"Иновации и конкурентоспособност\". Това означава изпълнение около 60-65% на програмата по отношение на сключените договори. Това се разбра от думите на зам.-министъра на икономиката Александър Манолев пред БНТ. Той изчисли, че близо 500 хил. лв. се плащат на ден на българските компании по програмата, а предстои близо 3 хил. фирми да бъдат подкрепени с 400 млн. лв. Манолев съобщи, че до края на годината се очаква по програмата да тръгне схемата с ваучери, която позволява малки компании да излизат на борсата. За такива проекти те ще получат финансиране между 20 и 50 хил. лв. От следващата година пък се очаква да тръгне схемата, по която кандидатите ще могат да купуват бизнес модели и решения в сферата на технологиите. Предстои и началото на \"най-важната\" мярка. Тя е за млади компании - до 2 г., по която те ще могат да кандидатстват за общ ресурс от 67 млн. лв. Все повече фирми инвестират в иновации и технологии, посочи Манолев. Той съобщи и че извън това в министерството работна група много усилено напредва по това да се намали администартивната тежест върху бизнеса. Това включва не само премахването на излишни режими, но и подаването и издаването на документи да става по електронен път, да има свързаност на системите на ведомствата, така че хората да не ходят \"като куриери\" между тях.", "date": "2017.11.27", "title": "Около 60% е изпълнението на програмата за иновации"}
{"url": "http://www.dnevnik.bg/sviat/2017/11/27/3085738_ekipajut_na_izcheznalata_podvodnica_moje_oshte_da_e/", "text": "Аржентинският флот не губи надежда, че екипажът на изчезналата преди 11 дни подводница може да е още жив, предаде \"Асошиейтед прес\". Говорителят на Военноморските сили Енрике Балби заяви на пресконференция вчера, че въпреки изминалото време не е изключена \"ситуация на екстремно оцеляване\". Официални представители се опасяват, че  е станала експлозия  на подводница, с която бе изгубен контакт на 15 ноември. Експерти посочват, че подводницата \"Сан Хуан\" с 44 души на борда е имала запаси от кислород само за 10 дни. Говорителят посочи, че продължава  издирването  на подводницата, в което участват 13 страни с десетки кораби и самолети. Към зоната на издирване е отплавал кораб с американска мини-подводница, използвана за спасяване на екипажи на подводници, уточни Балби, цитиран от ТАСС. /БТА", "date": "2017.11.27", "title": "Екипажът на изчезналата подводница може още да е жив, обяви аржентинският флот"}
{"url": "http://www.dnevnik.bg/bulgaria/2017/11/27/3085647_otchetut_za_bjudjetnite_razhodi_na_varna_prez_2016_g/", "text": "Публикуваният \"Отчет на бюджета и на сметката за средства от Европейския съюз за 2016 г. на община Варна\" е пълен с неточности и не дава реална представа за направените разходи. Това става ясно от отговорите на въпроси, зададени от \"Дневник\" по съдържанието на документа. В него например е записано, че през 2016 г. Варна е похарчила 37 хил. лв. за \"ефектно осветление\" на автомобилен подлез с дължина малко над 100 м. Той се намира на кръстовището на бул. \"Княз Борис I\" и ул. \"Шипка\". В момента върху двете му стени са поставени около 200 м LED въже, чиято пазарна цена се движи между 10 и 50 лв. за метър. Така от отразеното в отчета излиза, че дори при избор на най-скъпия вариант за \"ефектно осветление\" във въпросния подлез няма как да бъдат похарчени повече от 11 хил. лв. След края на работния ден в петък от община Варна изпратиха част от отговорите на зададените  въпроси по съдържанието на публикувания отчет . В тях по повод информацията, касаеща въпросното \"ефектно\" осветление, е записано, че всъщност става дума за То включвало \"подмяна на 36 амортизирани прожектора с нови, демонтаж и изграждане изцяло на кабелна електрическа мрежа с дължина 280 м, както и монтаж на 240 м LED въже\". Каква е причината в официалния текст на общинския отчет всички тези дейности да са обобщени само като \"ефектно осветление\" от получените отговори не става ясно.  В същия отчет е отразено, че за коледните и новогодишните празници през м.г. община Варна е купила елха (една - бел. ред) за 15 хил. лв. Отговорите на администрацията и по този повод, нямат От тях става ясно, че \"в цената за коледна елха до 3.5 м влизат още презаваряване на алуминиева конструкция и прахово боядисване\". В получените отговори се твърди също, че срещу въпросните 15 хил. лв. е извършена и \"цялостна подмяна на светеща и захранваща част на 12 бр. коледни елхи до 3,5 м\". Всичко това обаче не е отразено в документа, с който администрацията на кмета Иван Портних (ГЕРБ) се е отчела за начина, по който е харчен общинският бюджет. Нещо повече - в него за на светещата част на коледната украса на територията на община Варна\" за периода 2016 г. - 2017 г. е отразен друг разход - 20 367 лв. В получените разяснения \"цялостната подмяна\" е описана по следния начин: \"презаваряване на алуминиева конструкция, прахово боядисване, цялостна подмяна на светеща и захранваща част на - 1266 бр. мотиви и елементи, представляващи по-голямата част от коледната украса на гр. Варна и селата към общината\". От публикуваните данни за разходите през 2016 г. и поисканите допълнителни разяснения по тях станаха ясни Оказа се например, че варненското училище \"Стефан Караджа\" си е купило не един \"лаптоп\" на стойност 12 хил. лв., както е записано в отчета, а 12 на цена по около 1000 лв. Друго училище - \"П. Р. Славейков\", си е купило не един таблет за 6200 лв., а 6 таблета за по 866 лв. без ДДС всеки. \"Мултифункционалното устройство\" (което означава копирна машина, скенер и принтер в едно) за 6580 лв., записано в общинския отчет като разход на детска градина \"Иглика\", също се оказа нещо съвсем различно. Според нейния директор става дума за няколко мултимедийни проектора като допълнително оборудване към интерактивни черни дъски. В отчета на Варна за бюджетните й разходи може да бъде открита и информация за професионален дрон, който администрацията си е купила през м.г., както и за \"консултантски договор\" за изготвян на анализ на туристическия пазар в Германия. Кое общинско звено си служи с дрона и как е оползотворен анализът трябва да стане ясно от останалите отговори на въпросите, които \"Дневник\" изпрати до общинския пресцентър.", "date": "2017.11.27", "title": "Отчетът за бюджетните разходи на Варна през 2016 г. – \"не компютри, а компоти\""}
{"url": "http://www.dnevnik.bg/sviat/2017/11/27/3085747_partiite_za_nezavisima_katalunia_moje_da_izgubiat/", "text": "Партиите в Каталуня, които са за независимост на областта, може да не запазят абсолютното си мнозинство в регионалния парламент след извънредните избори следващия месец, докато юнионистките партии вероятно ще подобрят значително изборния си резултат. Това сочат резултатите от анкета на испанската агенция за социологически проучвания \"Метроскопия\" за  в. \"Ел паис\" , цитирани от \"Ройтерс\" и БТА.  Според тях на 21 декември сепаратистките партии биха получили 46 на сто от гласовете, малко по-малко от резултата им от 47.7 на предишните избори през 2015 г. \"Конституционалистки\" настроените партии, които се придържат към идеята за оставане в Испания, общо могат да разчитат на 46 процента, сериозен ръст спрямо получените под 40 на сто през 2015 г.  Изчисленията на \"Метроскопия\" сочат, че при такъв изход от вота партиите, обявяващи се за отделяне от Испания, биха имали 76 депутатски мандата, с един по-малко от абсолютното мнозинство. Конституционалистите също са далеч от сдобиването с абсолютно мнозинство в каталунския регионален парламент. Анкетата обаче установява, че голям брой избиратели - около 23 процента - още не са решили за кого да дадат гласа си. Какво се е променило Проточването на \"процеса\" на отделяне от Испания - което управляващите в Барселона подхранваха години наред и чиято кулминация беше в обявяването на независимост преди месец - е започнало да \"дотяга на каталунците\", пише изданието на базата на резултатите. \"Оформянето на конституционалистки блок, който да може да управлява,   от каталунците, като (поддръжниците на управляващата в Мадрид) Народна партия са най-мотивираните в това отношение - 100%.\" \"Също така на този вариант залагат 91% от гласуващите за \"Граждани\" и 60% от тези на Социалистическата партия на Каталуня.\" Под \"Граждани\" се има предвид започналата от Каталуня центристка партия, която е четвъртата в националния парламент,  а може да стане втора , ако има предсрочни избори в Мадрид, както посочи предишно проучване на \"Метроскопия\". Все пак, ако изборите в Барселона се бяха провели вчера, партията на уволнения вицепремиер  Ориол Жункерас  - Каталунска републиканска левица (ЕRC) -   с около четвърт от вота (26.5%), следвана от \"Граждани\" с 25.3%. Тази на уволнения премиер  Карлес Пучдемон , листа \"Заедно за Каталуня\" (която през 2015 г. се яви в коалиция с ERC), би взела 13.6%. Подобни резултати за ЕRC отреди и проучване, изготвено от друга агенция преди около месец. За партията на Пучдемон  тогава резултатите бяха по-слаби , но тогава все още не бе сформирана листата, която той ще оглавява и за която ще води кампания от Брюксел. Този резултат не е много различен   спрямо есента на 2015 г., когато коалицията им взе около 39.5% от вота. Същевременно при сегашното разпределение - заради възхода на \"Граждани\" и на каталунските социалисти и лекия спад в подкрепата за крайнолявата CUP, която крепеше мнозинството им - партиите на Жункерас и Пучдемон биха разполагали с общо 60, а не с 62 места. При спада на CUP от 10 на 7 места трите биха имали общо 67 от 135 места (или с едно по-малко от нужното за мнозинство) и ако искат да управляват, освен да работят заедно,   (каталунския клон на \"Подемос\"). \"Волята да се формира правителство, което да излекува раните (в каталунското общество), достига 80% от гласоподавателите и има и мнозинство сред привържениците на партии, които подкрепят независимостта.\" Също така според проучването по-малко от една четвърт (24 на сто) от респондентите искат да се продължи с \"процеса\" на отделяне от Испания. В испанските социални мрежи се чуха и скептични гласове за анкетата на \"Метроскопия\", тъй като тя даде на \"Граждани\" за националните избори в Испания три пъти по-добър резултат от този, който всъщност постигнаха. Вчера Пучдемон каза, че предстоящите избори са най-важните в историята на Каталуня. Проучвания предричат, че избирателната активност ще достигне рекордните 80 процента, съобщи \"Ройтерс\". Той отправи към ЕС предизвикателството да признае резултатите от изборите. ", "date": "2017.11.27", "title": "Партиите за независима Каталуня може да изгубят мнозинство на изборите, сочи проучване"}
{"url": "http://www.dnevnik.bg/evropa/novini_ot_es/2017/11/27/3085776_london_niama_da_ima_sdelka_za_irlandskata_granica/", "text": "Великобритания няма да реши въпроса за ирландската граница след Брекзит докато не бъдат договорени контурите на търговската сделка с Европейския съюз, заяви министърът на страната за международната търговия Лиам Фокс, цитиран от \"Ройтерс\". ЕС заяви, че е необходим \"значителен напредък\" по въпроса за границата между Република Ирландия и Северна Ирландия, както и по други два ключови въпроса, преди на срещата на върха на 14 и 15 декември европейските лидери да могат да одобрят започването на търговските преговори догодина. По думите на Фокс обаче ще бъде много трудно въпросът за границата да бъде обсъждан, докато връзките на Великобритания и ЕС след Брекзит остават неясни. \"Не искаме да има твърда граница, но Обединеното кралство ще напусне митническия съюз и единния пазар\", каза той пред \"Скай нюз\". \"Не можем да имаме окончателен отговор по ирландския въпрос, докато не достигнем до идея за крайното положение и докато не започнем дискусии с ЕС за крайното състояние, това ще бъде много трудно\", посочи той. Дъблин настоява за писмена гаранция, че няма да има твърда граница между Република Ирландия и Северна Ирландия. По-рано в неделя ирландският еврокомисар Фил Хоган заяви, че Дълбин ще продължи с твърдия си подход и няма да се откаже, както се закани, да наложи вето на преговорите за търговските отношения след Брекзит. Това ще стане, ако Великобритания не даде гаранции за статута на границата.. По думите на европейския комисар за земеделието и развитието на селските райони Великобритания или поне Северна Ирландия трябва да остане в единния пазар и митническия съюз, за да бъде избегнат вариантът за поява на физическа граница между двете Ирландии. \"Ако Обединеното кралство или Северна Ирландия остане в европейския митнически съюз, или - което е по-добре - в единния пазар, няма да има проблем с границата\", каза той в интервю за британския в. \"Обзървър\". Според ирландски и европейски официални лица най-добрият начин да се избегне \"твърдата граница\", която би включвала паспортни и митнически проверки, е да се запазят еднакви регулациите на север и на юг. Но Демократичната юнионистка партия на Северна Ирландия, която подкрепя правителството на Мей, ще се противопостави на всяка сделка, предвиждаща различни регулации от тези за останалата част от Обединеното кралство. По думите на Рут Дейвидсън, лидер на консерваторите в Шотландия, ирландската граница е една от наистина трудните части от преговорите. Според нея всяко забавяне в започването на търговските преговори ще има сериозни последици за бизнеса.", "date": "2017.11.27", "title": "Лондон: Няма да има сделка за ирландската граница, преди да договорим търговията с ЕС"}
{"url": "http://www.dnevnik.bg/sport/2017/11/27/3085781_kak_alpinistite_da_se_spraviat_sus_straha_suvetite_na/", "text": "На 75-годишна възраст първият човек, изкачил Еверест без кислородна маска, продължава да тества възможностите си по най-опасните планински маршрути. Петер Хабелер доказа, че е във форма, след като си подари за рождения ден изкачване по един от най-сложните маршрути за катерене в Алпите - северната стена на връх Айгер. Австриецът разказа за преживяването си пред БНТ. Той е на посещение в България за фестивала \"Банско филм фест\". Тази вечер от 18:30 ч. в клуб \"Перото\" в НДК пък ще представи книгата си \"Целта е върхът\". Според Хабелер всеки алпинист се страхува. За да бъде обаче успешен, той трябва да потисне това чувство, а това ставало само с постоянни тренировки. \"Страхът изчезва, когато се катериш. Само когато не сме активни, тогава може да се появи това чувство\", заяви Хабелер. По думите му едно от най-важните неща за катерачите е да имат добър партньор. Той даде за пример своя - Давид Лама, който му е бил първо ученик, а сега го води във всичките им мисии. Благодарение на него е успял да изкачи Айгер от северната му стена, а за 80-годишния си юбилей е решил да се насочи към някой от най-високите върхове в света. \"Алпинизмът обединява хората. Там не се караме помежду си. Важно е човек да си поставя цели. Отгоре светът изглежда много по-добре и това винаги ме е мотивирало\", каза още Хабелер, който изкачва Еверест без кислородна маска през 1978 г.", "date": "2017.11.27", "title": "Как алпинистите да се справят със страха – съветите на първия човек, изкачил Еверест без кислородна маска"}
{"url": "http://www.dnevnik.bg/citat_na_deniia/2017/11/27/3085807_citat_na_denia_omruzna_mi_da_se_zanimavat_s_belyoto_na/", "text": "Това каза в ефира на \"Нова телевизия\" вицепремиерът Красимир Каракачанов в коментар на снимка на председателя на Агенцията за българите в чужбина Петър Харалампиев, на която той е облечен с тениска с надпис Wehrmacht (\"Вермахт\" - името на въоръжените сили на нацистка Германия по времето на Адолф Хитлер). \"Това означава ли, че думата Wehrmacht не трябва да се изписва никъде в учебниците? Видно е за какво става въпрос – за музикална рок група\", добави вицепремиерът. Назначеният по негова препоръка Петър Харалампиев още вчера отрече твърденията, че е носил тениска с нацистки поздрав, и заяви, че \"Вермахт\" е име на музикална група. В личния си профил в социалната мрежа \"Фейсбук\" той написа: \"Аман от неразбиране, глупости и небивалици! Та по този повод ето едно поздравче до всички ценители на тежката музика с това яко, здраво рок парче на североамериканската култова, ъндурграунд, тежка рок банда от Орегон, правеща готина кросоувър музика още от средата на 80-те години на миналия век! Да живее готината музика и свободата! Правете любов, не война\" - текстът придружава линк към песен на \"Вермахт\". През лятото стана известно, че секретарят на президента Румен Радев по правни въпроси и антикорупция и бивш служебен министър на вътрешните работи в кабинета \"Герджиков\"  Пламен Узунов се оказа почитател на нацистки превъплъщения . Бяха разпространени негови снимки, на които е маскиран като Хитлер и вдигнал ръка в хитлеристки поздрав. Преди това служителят на Министерството на отбраната Иво Антонов,  чиято оставка бе поискана от премиера Бойко Борисов заради снимка с хитлеристки поздрав , се извини за постъпката си. Заради подобна снимка  по-рано оставка подаде зам.-министърът на регионалното развитие Павел Тенев .", "date": "2017.11.27", "title": "Цитат на деня: Омръзна ми да се занимават с бельото на хората"}
{"url": "http://www.dnevnik.bg/photos/2017/11/27/3085720_fotogaleriia_hiliadi_protestiraha_sreshtu_korupciiata/", "text": "Около 30 000 души се включиха в протестно шествие по улиците на румънската столица Букурещ с искане управляващите да се откажат от плановете си за промени в съдебната система.", "date": "2017.11.27", "title": "Фотогалерия: Хиляди протестираха срещу корупцията в Румъния"}
{"url": "http://www.dnevnik.bg/biznes/2017/11/27/3085829_sobstvenikut_na_t_market_kupuva_polska_veriga_za_hrani/", "text": "Собственикът на търговската верига \"Т маркет\" - литовската Maxima, планира да купи полската Emperia в сделка за близо 338 млн. долара. Emperia контролира една от водещите търговски вериги за хранителни продукти в Полша – Stokrotka. Maxima контролира търговски вериги в няколко страни, включително и в България, където е собственик на \"Т маркет\", съобщава в днешния си брой  \"Капитал daily\" . Чрез сделката литовската компания се стреми да увеличи присъствието си в ритейл сектора в Полша, тъй като към момента е собственик на местната търговска верига Aldik. Представители на Emperia коментираха, че фондовете Altus 29 FIZ и Ipopema 72 FIZAN, които са акционери в Maxima, са се съгласили да продадат акциите си на Maxima. Двете групи притежават 21% от акциите на полската компания. Maxima контролира търговски вериги в Литва, Латвия, Естония, Полша и България. Част от компанията е дружеството \"Максима България\", което е оператор на хипермаркетите T Market. Групата развива сравнително успешен бизнес в България и подобрява финансовите си резултати. През 2016 г. \"Максима България\" увеличи годишните си приходи с рекордните 22.1% до 173 млн. лв. Така на практика компанията продължава да расте за пета поредна година, като през 2016 г. удвоява темпото. Големият ръст в България се дължи основно на разширяването на веригата. През миналата година компанията е открила 14 нови магазина.", "date": "2017.11.27", "title": "Собственикът на \"Т маркет\" купува полска верига за храни"}
{"url": "http://www.dnevnik.bg/evropa/novini_ot_es/2017/11/27/3085833_berluskoni_predpolaga_che_general_ot_karabinerite_moje/", "text": "KСилвио Берлускони намекна, че италиански генерал от карабинерите може да бъде следващият премиер на страната, ако дясноцентристкият блок спечели изборите през 2018 г., предаде \"Ройтерс\". Берлускони, който бе премиер четири пъти, има забрана да заема изборни длъжности заради присъда за данъчна измама от 2013 г. Той се опитва да преодолее забраната, но в същото време търси алтернативни кандидати, ако загуби съдебната битка. \"Разполагам с много имена, но има един човек, който е много способен, който има успехи и е уважаван от всички, генерал (Леонардо) Галители\", заяви Берлускони по време на предаване по телевизия РАИ. Галители оглавяваше карабинерите, военна полиция, която действа под контрола както на отбранителния, така и на вътрешния министър, от 2009 до 2015 г. В момента той е начело на италианската антидопингова служба. Берлускони все още не е обсъждал идеята с Галители. Досега той е споменавал имената на гуверньора на Европейската централна банка Марио Драги и на главния изпълнителен директор на \"Фиат Крайслер\" Серджо Маркионе за евентуални негови кандидати за премиерския пост. Партията на Белрускони \"Форца Италия\" (\"Напред Италия!\") е в основата на дясноцентристка коалиция, в която влизат също крайнодесните \"Северна лига\" и \"Братя на Италия\". Осемдесет и една годишният бивш премиер заяви, че ако блокът му спечели властта, би искал 12 души извън политическия свят да бъдат назначени в кабинета, като една осем министерства ще бъдат поверени на политици. Трите партии в блока се договориха, че която и група да спечели повече гласове на изборите, ще номинира премиер. \"Форца Италия\" засега се движи пред \"Северна лига\", но според проучванията никоя партия няма да спечели достатъчно гласове, за да управлява сама. Международни наблюдатели Междувременно италианското движение \"Пет звезди\" заяви, че иска международни наблюдатели да контролират предизборната кампания, за да предотвратят \"фалшивите новини\". Коментарът на лидера на партията Луиджи ди Майо дойде, след като управляващата Демократическа партия обвини поддръжниците на \"Пет звезди\", че използват свързани интернет профили, за да разпространяват неверни сведения и да очернят дясноцентристкото правителство. По думите на Ди Майо неговата партия често е представяна твърде слабо от международните медии, а Организацията за сигурност и сътрудничество в Европа трябва да наблюдава предстоящите избори. Малко вероятно е подобно предложение да бъде прието от опонентите на \"Пет звезди\", които обвиняват групата за едни от най-забележителните кампании за очерняне на репутацията. На фона на твърденията за руска намеса в изборите в САЩ и Франция някои лидери на Демократическата партия през уикенда призоваха за предизборно законодателство срещу разпространението на фалшиви новини. Лидерът на партията Матео Ренци отхвърли идеята, но заяви, че партията му ще публикува два пъти на месец доклади за интернет злоупотребите. Според последните социологически проучвания \"Пет звезди\" има стабилна преднина от 28% срещу 24% за Демократическата партия и 15% за \"Форца Италия\". Нов избирателен закон, който насърчава изграждането на коалиции преди вота през май, предполага, че дясноцентристкият блок на Берлускони може да бъде най-голямата отделна политическа сила, но без ясно парламентарно мнозинство.", "date": "2017.11.27", "title": "Берлускони предполага, че генерал от карабинерите може да стане премиер"}
{"url": "http://www.dnevnik.bg/biznes/2017/11/27/3085815_prez_liatoto_nai-mnogo_sa_poskupnali_jivotinskite/", "text": "Цените на земеделските стоки са се повишили с 3.6% през периода юли - септември в сравнение с третото тримесечие на предходната година, сочат данните на Националния статистически институт (НСИ). Най-голямо поскъпване за година се отчита при животновъдството - с 10.9%, в растениевъдството поскъпването е с 2.3%. Спрямо средните цени за цялата 2016 г. се наблюдава поевтиняване с 1.9%, като намалението в растениевъдството е с 3.4%, а в животновъдството е отчетено увеличение с 6.8%. Сред най-силно поскъпналите през третото тримесечие стоки спрямо същия период на 2016 г. са пресните зеленчуци - с 19%, картофите - с 15.2%, чушките - с 11.1%, прасковите - с 15.3%, орехите с черупки - със 17.4%, кормид лук - с 15.4%, десертното грозде - с 21.9%. Живите животни през тримесечието са поскъпнали със 7.1%, като най-видимо е това при кокошките - с 16.2%.  При животинските продукти се увеличават цените на: кравето мляко - със 17.3%, кокошите яйца за консумация - с 24.7%, и пчелния мед - с 1.8%. По-ниски са цените на овчето мляко - с 6.5%, и козето мляко - с 8.1%. В сравнение със средните за цялата 2016 г. цени през юли - септември на 2017 г. най-много поскъпват зеленият фасул - с 29%, салатите и марулите - с 13.2%, морковите - с 24.8%, дините - с 9.9%, вишните - с 32%, сеното от естествени ливади - с 51.5%. ", "date": "2017.11.27", "title": "През лятото най-много са поскъпнали животинските продукти"}
{"url": "http://www.dnevnik.bg/sviat/2017/11/27/3085831_iran_zaplashi_evropa_che_moje_da_uvelichi_obsega_na/", "text": "Заместник-командващият Корпуса на гвардейците на Ислямската революция предупреди Европа, че ако заплаши Техеран, гвардейците ще увеличат обсега на ракетите си над 2000 километра, предадоха \"Ройтерс\" и БТА, като се позоваха на иранската информационна агенция \"Фарс\". Франция  призова за \"безкомпромисен диалог\" с Иран по програмата му за балистични ракети и възможни преговори по въпроса отделно от  ядреното споразумение  на Техеран със световните сили от 2015 г. Иран нееднократно е заявявал, че ракетната му програма е отбранителна и не подлежи на преговори. \"Ако запазваме обсега на ракетите си до 2000 км, това не е поради липса на технология. Следваме стратегическа доктрина\", заяви бригаден генерал Хосейн Салами, цитиран от \"Фарс\". \"Досега смятахме, че Европа не е заплаха, така че не разширявахме обсега на ракетите си. Ако Европа иска да се превърне в заплаха обаче, ще увеличим обсега\", добави той. Миналия месец оглавяващият гвардията ген.-майор Мохамад Али Джафари каза, че обсегът на ракетите може да покрие \"повечето от американските интереси и сили\" в региона, така че Иран няма нужда да го разширява. По думите му ограниченията в ракетната програма се поставят не от технологиите, а от върховния водач на страната, аятолах Али Хаменей, който е и главнокомандващ на въоръжените сили. Тестове миналата година  показаха , че ракетите на Иран могат да достигнат Израел, а представители на гвардията обясниха, че Иран увеличава възможностите си с всеки изминал ден.  По-рано през ноември САЩ обвиниха Иран, че са доставили на бунтовниците хути в Йемен (които подкрепят) ракета, изстреляна през юли в Саудитска Арабия, и поискаха от ООН да държи Техеран отговорен за нарушаване на две резолюции на Съвета за сигурност на ООН. Ислямската република отхвърля обвиненията и отрича да е доставяла ракетата или други оръжия, ползвани от бунтовниците, позовавайки се на факта, че това е \"невъзможно\" в условията на \"пълна блокада\". Според заместник-командира Хосейн Салами хутите сами са успели да увеличат обсега на ракетите си с \"научен пробив\". Техеран настоява, че предоставя на бунтовниците само \"политически и духовни напътствия\". Заради ракетната програма на Иран са наложени едностранни санкции от САЩ, тъй като Вашингтон я счита за нарушение на резолюция на ООН, забраняваща дейности, свързани с ракети, които биха могли да носят ядрени бойни глави. Белият дом смята, че дори това да не се случва сега, ракетите биха могли да носят такива глави в бъдеще.", "date": "2017.11.27", "title": "Иран заплаши Европа, че може да увеличи обсега на ракетите си"}
{"url": "http://www.dnevnik.bg/bulgaria/2017/11/27/3085844_za_7-godishniia_si_mandat_bivshiiat_shef_na_vurhovniia/", "text": "Доскорошния председател на Върховния административен съд (ВАС) Георги Колев е влизал в 7 дела за 7-годишния си мандат, съобщава в днешния си брой в. \"Сега\". От съда са предоставили справка на вестника, според която Колев е влизал само в 4 дела, но тяхна проверка в електронното деловодство на ключовата съдебна инстанция, която контролира всички актове на властта, открила още 3 процеса. За сравнение - Константин Пенчев, който беше шеф на ВАС преди Колев, редовно влизаше в дела и за мандата си събра над 270. По нито едно от тях обаче не беше докладчик. Колев е обяснил пред вестника, че по дела е влизал това лято като дежурен съдия, защото нямало кой друг. Бил е избран на случаен принцип.  \"Аз съм против председателят да влиза по дела. Както знаете, и колегата Груев (председател на Върховния касационен съд от 2007 до 2014 г. - бел. ред.) беше на същия принцип. Не че не искаше да влиза, но и той смяташе, че това не е правилно\", допълни Колев, който от 22 ноември е редови съдия във ВАС. Сред делата, в които е участвал Колев, е това за лиценза на фалиралата КТБ. Той беше в петчленния състав, който през април 2015 г. потвърди определението на тричленния, че акционерите нямат правен интерес да обжалват. В края на август Колев е бил в състава, който гледа оплакването на данъчните в Бургас срещу това, че Административният съд в града не е допуснал предварителното изпълнение на запечатване на търговски обект. ВАС отменя определението на бургаския съд. Той е участвал и в отмяната на определението на бургаския съд, с което е спряно изпълнението на запечатване на магазин в Созопол. Колев нямаше никакъв опит в административното правосъдие, преди да оглави ВАС. Той и сега няма да гледа дела, тъй като в момента бил в \"доста дълъг отпуск\".  Бившият шеф на ВАС не отрече, че би участвал в процедурата по избор за конституционен съдия. През 2018 г. в 12-членния Конституционен съд се отварят четири места - две от квотата на върховните съдилища, едно от квотата на Народното събрание и едно от квотата на президента. И за главния прокурор Сотир Цацаров се говори, че има намерения за този съд. Неговият мандат изтича в началото на януари 2020 г. Съдия там стана и предшественикът му Борис Велчев.", "date": "2017.11.27", "title": "За 7-годишния си мандат бившият шеф на Върховния административен съд е влизал в 7 дела"}
{"url": "http://www.dnevnik.bg/bulgaria/2017/11/27/3085850_triabva_da_poemem_protegnatata_ruka_ot_makedonskata/", "text": "Патриарх Неофит заяви днес, че Българската църква трябва да поеме протегнатата ръка от македонската и да стане нейна църква майка. Думите му дойдоха при влизането му в Светия синод съобщава БНТ. Патриархът и синодалните митрополити се събраха на заседание , на което трябва да разгледат писмото на Македонската православна църква – Охридска архиепископия, от 9 ноември. В него тя моли да бъде призната като независима църква, а също така иска Българската православна църква да стане неин покровител. Същевременно пред сградата на Св. синод се проведе мълчаливо бдение в подкрепа на искането. В него се включиха редица общественици и граждани, като сред тях беше и вицепремиерът Красимир Каракачанов. Патриарх Неофит обясни, че  решението за Македонската православна църква  се бави толкова много години, защото е сложно и трябва много добре да бъде обмислено. Според него решението дали българската църква да вземе под крилото си македонската трябва да бъде взето с болшинство. По думите му най-малкото, което българската църква може да направи, е да поеме протегната ръка от Охридската архиепископия, \"защото те са наши братя и наш народ\". Той добави, че има силата да защитава Македонската православна църква пред останалите патриаршии. Миналата седмица стана известно, че синодът ще се консултира с другите 14 поместни православни църкви, сред които са руската, сръбската и гръцката, преди да вземе решение дали да признае Македонската православна църква - Охридска архиепископия, която се отделя от Сръбската православна църква и обявява автокефалност през 1967 г., но до днес не е призната от нито една от православните църкви.", "date": "2017.11.27", "title": "Трябва да поемем протегнатата ръка от Македонската църква, заяви патриарх Неофит"}
{"url": "http://www.dnevnik.bg/sviat/2017/11/27/3085787_puchdemon_nareche_es_klub_na_zapadashti_durjavi_i/", "text": "Каталуня трябва да гласува дали иска да остане в Европейския съюз - \"клуб на западащи държави, които са на път на станат излишни\". Това обяви уволненият каталунски премиер Карлес Пучдемон в интервю за израелска обществена телевизия, критикувайки отговора на ЕС на каталунската криза наравно с този на кабинета на Мариано Рахой в Мадрид, предава в. \"Ла вангуардия\". Според него в съюза \"властват малцина, които освен това са много свързани с все по-спорни икономически интереси\" и въпросите \"се мерят с няколко аршина\". По-малко от месец преди предсрочните избори в Барселона Пучдемон предложи \"каталунците да решат дали искат да са част от този Европейски съюз\" и ако да, \"при какви условия\". \"Ще видим какво казва народът на Каталуня.\" Бившият лидер изтъкна, че е поддръжник на ЕС - в чието \"сърце\" Брюксел се премести след обявяването на независимост на Каталуня, принудило Мадрид да наложи пряко управление на Барселона, а испански съд - да  издаде заповед за ареста му . Именно неговото уволнено правителство насрочи (макар че не беше първото, което обеща или организира) референдума за независимост, на който 90% от гласувалите се обявиха \"за\" отделяне от Испания при активност 43 на сто от имащите право на глас. Той обаче настоя, че \"може би няма много хора, които биха искали да са част\" от съюза \"на г-н (Жан-Клод) Юнкер и г-н (Антонио) Таяни\", имайки предвид председателя на Европейската комисия и този на Европейския парламент. ЕС е \"толкова безчувствен за потъпкването на човешките права, на демократичните права на част от територията само защото една постфранкистка десница има интерес да е така\", добави Пучдемон, като с тези думи определи управляващата в Мадрид Народна партия на премиера Мариано Рахой. Тъкмо тази Европа трябва да се \"промени\", каза бившият премиер и увери, че е готов да работи за това, но и че \"решението трябва да вземе и народът на Каталуня\". \"Не можем да смятаме за даденост, че населението ще приеме това без никаква критика само защото на големите интереси им изнася... да сме част от ЕС.\" Един от основните аргументи на кампанията  против независимостта  беше, че Каталуня би напуснала автоматично ЕС, от който е част поради факта, че  се намира в Испания .", "date": "2017.11.27", "title": "Пучдемон нарече ЕС \"клуб на западащи държави\" и поиска референдум за членството на Каталуня"}
{"url": "http://www.dnevnik.bg/sport/2017/11/27/3085851_policiiata_triabva_da_ohraniava_futbolnite_machove/", "text": "Полицията да охранява футболните мачове, а не частни фирми - това настоява спортният министър Красен Кралев. Той заяви, че ще търси среща с министъра на вътрешните работи и с ръководството на Българския футболен съюз след  хулиганските прояви на мача между \"Локомотив\" (Пловдив) и ЦСКА . \"Трябва да има край. Това са брутални кадри, изключително неприятен инцидент. Да не говорим, че сме 21-ви век и все още не можем да се справим с футболното хулиганство. Малко хора знаят, че този двубой не е бил охраняван от полицията, а от частна фирма. Това не се случва за първи път. Има проблем и ще се намесим, за да бъде решен. Абсолютно задължително е тези мачове да се охраняват от полицията\", каза Кралев в сутрешния блок на Би Ти Ви. \"От друга страна, футболните клубове се оплакват, че цените са непосилни за тях, и наемат частни фирми срещу по-малка сума. Те очевидно не могат да се справят, след като виждаме това. Това не е първият случай в България. Затова стадионите стоят полупразни. Защото няма как родителите да си водят децата на мач заради такива индивиди\", добави спортният министър. Шефът на областната дирекция на МВР Пловдив  Антон Илков каза, че \"Локомотив\" (Пловдив) не е искал охрана от полицията на двубоя въпреки неговия рисков характер . За домакинските срещи на черно-белите се грижи частна охранителна фирма, а органите на МВР обезопасяват региона около стадиона. Илков посочи, че провокацията е тръгнала от привърженици на \"Локомотив\", като в основата са двама руски граждани. Още 11 души са задържани след масовото сбиване. \"Този експеримент с частните фирми трябва да спре, защото очевидно не могат да се справят. Футболното хулиганство е специфична материя и без да има респект от страна на органите на реда, не би трябвало да се случва\", добави Кралев.", "date": "2017.11.27", "title": "Полицията трябва да охранява футболните мачове, смята спортният министър"}
{"url": "http://www.dnevnik.bg/biznes/2017/11/27/3085848_niakolko_obshtini_tegliat_zaemi_v_kraia_na_godinata/", "text": "В края на годината немалко общини теглят заеми, с които да поправят местната инфраструктура или да запълнят бюджетни \"дупки\", съобщава в. \"Сега\" в днешния си брой. Варна смята да тегли два големи заема, общо за около 60 млн. лв. Първият е за покриване на недопустими разходи по реализация на европейски проекти, които текат отдавна - \"Естетизация и модернизация на градската среда\", \"Интегриран градски транспорт\" и доизграждането на пречиствателна станция в Златни пясъци. Част от парите са за създаването на синя зона, която предстои поетапно да се въвежда. Вторият заем е за реконструкцията на две големи транспортни артерии. Немалко пари - 17 млн. лв., планира да изтегли и общинската администрация в Ямбол. Средствата са за изграждане на улично осветление, видеонаблюдение, велоалеи, основен ремонт на улици и т.н. Кредитът ще се харчи в следващите две години, а ще се изплаща до 2030 г. С 2.5 млн. лв. ще бъде обновено уличното осветление и на Шумен. Добрич пък има финансови тегоби. Планираният кредит там е сравнително малък - 1.2 млн. лв., но пък е за аварийно попълване на приходната част в бюджета. Общината дължи 4.3 млн. лв. финансова корекция за депото в Стожер, а е в процедура на обжалване и на още една санкция - 100 хил. лв. за обновяването на пешеходната зона в центъра. Дългове поемат и по-малки общини. Така например Поморие емитира облигации за 18 млн. лв., които са за рефинансиране на друг дълг и реализиране на инвестиционни проекти.", "date": "2017.11.27", "title": "Няколко общини теглят заеми в края на годината"}
{"url": "http://www.dnevnik.bg/sviat/2017/11/27/3085868_princ_hari_i_megan_markul_shte_se_ojeniat_dogodina/", "text": "Принц Хари и неговата приятелка, американската актриса Меган Маркъл, ще сключат брак, потвърдиха представители на кралското семейство, цитирани от Би Би Си и \"Гардиън\". Очаква се сватбата им да е през пролетта на 2018 г. според съобщение на баща му  принц Чарлз . Принц  Хари  е петият по линията на наследяването на кралското семейство. Той се е сгодил с три години по-голямата от него Маркъл по-рано този месец, а кралица Елизабет Втора \"е била информирана\" за решението му заедно с други членове на семейството, се казва в съобщението. Одобрението ѝ е нужно по Закона за наследяване на кралската корона от 2013 г. Тази година двамата започнаха да говорят публично за връзката си -  първата им поява заедно  беше едва през септември, въпреки че са двойка от лятото на 2016 г., когато се запознават в Лондон. В изявление самият принц Хари отбеляза, че \"с удоволствие обявява\" годежа си и че вече е получил благословията на родителите ѝ. В отделно изявление, цитирано от \"Дейли телеграф\", родителите на Меган Маркъл, Томас Маркъл и Дория Рагланд, казват: \"Изключително щастливи сме за Меган и Хари. Дъщеря ни винаги е била мил и любящ човек. Да видим съюза ѝ с Хари, с когото тя споделя същите качества, е източник на силна радост за нас като родители. Пожелаваме им цял живот да са щастливи и сме развълнувани, че ще споделят бъдещето си.\" Звездата на тридесет и шест годишната актриса изгря със съдебния сериал \"Костюмари\". През септември, след година и два месеца връзка, тя каза на списание \"Ванити феър\", че двамата са \"истински щастливи и влюбени\". Тя ще е първата американка, влязла в кралското семейство след  Уолис Симпсън  - жената, заради която чичото на кралица Елизабет, Едуард Осми, се отказа от трона преди повече от 80 години. За британските таблоиди в първите месеци на връзката ѝ с принц Хари беше проблем и смесеното ѝ потекло, тъй като майка ѝ е афроамериканка. Миналата година се наложи дворецът в Кенсингтън да помоли медиите да спрат да нарушават личното ѝ пространство. Би Би Си отбелязва, че Маркъл, която се занимава с редица хуманитарни каузи, едва ли ще се съгласи бракът да ограничи ангажиментите ѝ. От друга страна, ѝ предстои да си проправи път в кралското семейство, както вече се случи с херцогинята на Кеймбридж Кейт Мидълтън.", "date": "2017.11.27", "title": "Принц Хари и Меган Маркъл ще се оженят догодина"}
{"url": "http://www.dnevnik.bg/evropa/novini_ot_es/2017/11/27/3085852_kitai_obeshta_investicii_ot_3_mlrd_dolara_v_centralna/", "text": "Китай ще осигури над 3 милиарда долара за проекти в Централна и Източна Европа (ЦИЕ), обяви днес премиерът на втората по големина икономика в света Ли Къцян, цитиран от \"Ройтерс\". Под егидата на междубанковата асоциация на Китай и Централна и Източна Европа, която официално ще бъде обявена днес, Китайската банка за развитие ще осигури равностойността на 2 милиарда евро (2.39 милиарда долара) за развитието на финансовата структура. Това каза Ли Къцян на шестата среща на високо равнище на страните от ЦИЕ и Китай. Вторият етап на фонда за инвестиционно сътрудничество Китай - ЦИЕ започва с капитализация от 1 милиард долар и повечето от тези пари ще отидат за страните от ЦИЕ, допълни китайският премиер. Китай съблазнява Източна Европа  В последния си брой в. \"Файненшъл таймс\" помества обширен анализ на откриващата се днес в Будапеща китайско-източноевропейска среща на върха по формулата 16+1, пише БТА. В нея участват държавни и правителствени лидери на Китай и на страните от Централна и Източна Европа, сред които и България. Унгарските домакини вече кръстиха форума \"Отварянето на Изток\". Сръбските власти говорят за \"надеждно приятелство\", а полското правителство - за откриващи се \"огромни възможности\". Според вестника активността на Пекин в този регион и ответната симпатия, с която китайските проекти и аспирации се посрещат в столиците на източноевропейските страни, пораждат подозрителност в старите западноевропейски столици. Всекидневникът цитира неназовани дипломати, според които Пекин може да се възползва от ентусиазма на по-бедните източноевропейци да реализират мащабни инфраструктурни проекти с безграничните китайски финансови ресурси с цел да подкопае правилата на Европейския съюз и да задълбочи още повече и без това нарастващите напрежения Изток - Запад в самия съюз. Срещу ЕС А според друг високопоставен европейски дипломат, също пожелал анонимност поради деликатността на темата, форматът 16+1 се занимавал с много неща, някои от които засягали компетенциите на ЕС, или пък навлизал в нови сфери, където вече има общи инициативи между ЕС и Китай и това било само \"върхът на айсберга\". При всички случаи е ясно, че \"Пекин е вече изгряваща звезда за страните от Централна и Източна Европа\", отбелязва \"Файненшъл таймс\". Сред някои кръгове в ЕС има две главни основания за безпокойство от китайското настъпление. Първото е, че Пекин може да активизира действията си с цел да засили още повече влиянието си в Централна и Източна Европа, компрометирайки общата политика на ЕС спрямо Китай. Второто е, че някои страни от формата 16+1 могат да експлоатират силните си връзки с Китай с цел да подобрят позициите си в преговорите с Брюксел. Европейски дипломати се опасяват, че тази динамика може да подкопае ефективността на Брюксел в често конфликтните му отношения с втория си най-голям търговски партньор. Друго опасение е, че стратегията на Китай да търси гарантирани контракти ще подкопае правилата на единния пазар за обществените поръчки на фона на огромните финансови ресурси, които през последните години Пекин налива в Европа, посочва \"Файненшъл таймс\".", "date": "2017.11.27", "title": "Китай обеща инвестиции от 3 млрд. долара в Централна и Източна Европа"}
{"url": "http://www.dnevnik.bg/sport/2017/11/27/3085870_kralev_tursim_dobur_stopanin_na_bulgarska_armiia_a_ne/", "text": "Министърът на младежта и спорта Красен Кралев заяви, че целта на конкурса за базите, ползвани във времето от фалиралия ПФК ЦСКА АД, е да се намери добър стопанин. Така той обясни високите изисквания към участниците. Кандидатите трябва да отговарят на няколко критерия, сред които да имат оборот минимум 15 млн. лева без ДДС за миналите три финансови години, да имат капитал поне 5 млн. лева, да нямат задължения към държавата и общината и да са членове на БФС. Това  прави невъзможно участието на аматьорския \"ЦСКА 1948\" и поставя в печеливша позиция другия клуб , изявил намерения за ползване на базите - \"ЦСКА - София\" на Гриша Ганчев. \"Условията не са нови. Основната задача, която имаме пред екипа, е да намерим добър стопанин на стадион \"Българска армия\". Това ми е задачата, а не да търсим конкретно стадион за футболен отбор. Критериите са абсолютно нормални за отдаване на съоръжение под наем, имайки предвид стойността на имота, която е оценена на около 40 млн. лева\", каза Кралев в сутрешния блок на Би Ти Ви. По думите му спортното министерство, което е собственик на стадион \"Българска армия\" и базата в Панчарево, изисква \"да има инвестиционна програма, да влязат средства, които да позволят тези съоръжения да бъдат реконструирани, защото в сегашното си състояние те не позволяват срещи при нормални условия\". \"Аз и екипът ми нямаме задача да включваме или изключваме някого, без значение в коя група играе. Тези условия изключват около 600 клуба от сегашното първенство. Задачата ни е да намерим добър стопанин за този имот. Не сме търсили конкретни цифри, които да отговарят на някакви стандарти. Не само един отбор отговаря на тези параметри\", заяви Кралев. Документите се подават до 11 декември и участниците ще бъдат обявени два дни по-късно. Победителят ще бъде обявен на 3 януари 2018 г., а договорът следва да бъде подписан до седмица по-късно.", "date": "2017.11.27", "title": "Кралев: Търсим добър стопанин на \"Българска армия\", а не стадион за даден отбор"}
{"url": "http://www.dnevnik.bg/zelen/2017/11/27/3085889_sledvashtata_sedmica_kazusut_s_park_bedechka_shte_bude/", "text": "Следващата седмица казусът с парк \"Бедечка\" в Стара Загора ще бъде решен. Това обеща кметът на града Живко Тодоров пред БНТ. По думите му тогава се очаква общината да получи обещаните военни терени от държавата, с които да бъдат обезщетени собствениците на имоти в парка. В края на септември общинските съветници в Стара Загора одобриха на редовното си заседание  внесеното от Живко Тодоров предложение за изменение на действащия Общ устройствен план  на града в частта му за \"Бедечка\". Така се позволи да падне забраната за строителство за собственици на имоти в този район на парка, където вече започна изграждането на жилищни сгради. На заседанието в края на септември беше решено още собствениците на парцели в северната част на парка да бъдат обезщетени с равностойни терени от военния фонд, които държавата ще предостави на общината. Тези, които не искат друг имот, ще получат пари, уточни тогава кметът. \"Мисля, че успяхме донякъде да затворим страницата за \"Бедечка\", защото се очаква през следващите седмици да получим от държавата бивши военни терени, за да може чрез тях да заменим тези терени, които са в рамките на парка. Така ще можем да си запазим парка и да не се стигне до обезщетения, които трябва да плаща общината\", каза още Тодоров.", "date": "2017.11.27", "title": "Следващата седмица казусът с парк \"Бедечка\" ще бъде решен, обеща кметът на Стара Загора"}
{"url": "http://www.dnevnik.bg/sport/2017/11/27/3085902_milan_uvolni_montela_i_naznachi_gatuzo_za_trenyor/", "text": "Милан\" уволни треньора си Винченци Монтела заради слабите резултати. В неделя \"росонерите\" направиха нулево равенство с \"Торино\" у дома и това принуди ръководството на клуба да свали доверието си към специалиста. На мястото на Монтела е назначен Дженаро Гатузо. Гатузо, който беше сред любимците на привържениците като футболист, досега работеше в школата и беше начело на отбора на \"Милан\" до 19 години. Монтела беше поставен под напрежение от няколко седмици заради неубедителните игри и резултати на отбора. \"Милан\" е седми в Серия А с 20 точки, като е на 18 от водача \"Наполи\". В първенството съставът спечели само две победи в последните си девет мача. В Лига Европа \"Милан\" се класира за 1/16-финалите. Резултатите в Серия А са разочароващи след изразените амбиции отборът да играе водеща роля през сезона. \"Росонерите\" направиха една от най-мащабните селекции в историята на футбола това лято, като вложиха над 200 млн. евро.", "date": "2017.11.27", "title": "\"Милан\" уволни Монтела и назначи Гатузо за треньор"}
{"url": "http://www.dnevnik.bg/bulgaria/2017/11/27/3085897_sudut_se_suglasi_sus_slujiteli_po_podslushvaneto_che/", "text": "Институцията, която прилага СРС-тата - Държавната агенция \"Технически операции\" (ДАТО) е влязла в съдебни спорове със свои служители, информира в. \"Сега\", като се позовава на справка в регистъра на делата на столичния административен съд. Поне четирима души са обжалвали заповеди на председателя на агенцията Цветан Китов за преназначаване, с които те са пратени на другия край на страната. От делата не се разбира какво е наложило преназначаването им, то е оправдано само със служебна необходимост. В делата не е описано дали преназначените са се провинили по някакъв начин пред ръководството. Служителите са обжалвали предварителното изпълнение на заповедите и то е спряно до окончателното произнасяне на съда дали подобно изпращане е законно. Интересни обаче са доводите на съда, с които той спира заповедите - те пречат на служителите да изпълнят морални задължения като грижи за възрастни родители и деца. Сред основните мотиви е, че интересът на децата надделява над този при прилагането на СРС-та.  При преназначаване на служителите не се полагат командировъчни, нито пари за квартира, се разбира от делата. Така на един човек, изпратен от София в Шумен, му се налага сам да поема разноските си. Отделно от това семействата на всички преназначени живеят в столицата.  Един от служителите обжалва третото си преназначение за срок от една година. Служителят е представил и документи, че родителите му са болни и трябва да се грижи за тях. По това дело съдът решава, че преназначаването пречи да се изпълни морално задължение - грижа за родител, и че ще има \"значителни и трудно поправими вреди както от финансова, така и от морална гледна точка\".  Със сходни аргументи е спряна и друга заповед. Там са представени доказателства, че служителят има малко дете, а съпругът дава 12-часови смени. Съдът пише, че ако детето бъде оставено само, ще се наруши Законът за закрила на детето. Интересът на детето е изведен и като висш обществен интерес. Над 5000 лв. разходи за пътуване покрай преназначението си твърди, че е направил трети служител. \"Освен това той и майка му, на 79 г., живеели заедно и той се грижел и за нея. В началото на годината тя паднала и си счупила тазобедрената става, което довело до операция и до трайната ѝ невъзможност да се обслужва сама, като прилага документи за това - епикризи\", пише в делото. И в това решение се посочва, че служителят има морални задължения към болната си майка, както и че неговите интереси са по-важни от тези на агенцията.  На 120 км от семейството си е преназначен четвъртият служител. Той е с две малки деца, което е основният аргумент на съда да спре заповедта.", "date": "2017.11.27", "title": "Съдът се съгласи със служители по подслушването, че семейството им е по-важно от преназначаването"}
{"url": "http://www.dnevnik.bg/bulgaria/2017/11/27/3085909_kolko_e_vajno_motivacionnoto_pismo/", "text": "В днешно време в по-голямата част от компаниите при набиране на нови служители освен характерното CV искат и мотивационно писмо. Може то да ви се струва незначителна част от вашата кандидатура за работа и повечето хора да не го вземат насериозно, но всъщност точно чрез него може да се откроите от другите кандидати още преди самото интервюто. Много работодатели споделят, че мотивационното писмо е доста по-важно от автобиографията. В него може да не пише за вашите постижения, бивши работни места и опит, но предлага възможност за поглед над личността ви. Може да се предприемат много прийоми при изготвянето на мотивационно писмо. Но как да създадете перфектния текст, за да впечатлите хората от компанията и да изпъкнете пред другите кандидати? Първото и основно нещо – не пишете вашия мотивационен текст по образците в интернет. Помнете, че по-голямата част от другите кандидати (ваши конкуренти за съответната позиция) ще напишат своя текст по образец, а все пак вие не искате да сте част от масовката, нали? Отделете повече време и направете нещо различно, нещо, което описва вас и вашата същност, което ви откроява от другите, нещо, с което ще бъдете запомнени. Ако работодателят не е упоменал изрично в обявата, че иска мотивационно писмо, нищо не пречи да проявите инициатива и да изпратите. Това ще покаже, че наистина желаете позицията. Добре е и при изпращане писмото да бъде точно адресирано до конкретния човек във фирмата. Това ще предотврати евентуално незабелязване или директно изтриване. Често хората пишат своя мотивационен текст като част от CV-то си. Не забравяйте, че това са две различни неща и не трябва да се препокриват. Ако едното показва вашето професионално развитие през годините, то с другото трябва да разясните, че наистина желаете работното място. Освен това мотивационното писмо няма точно определена рамка – затова оригиналният и добър текст наистина може да изиграе голяма роля във вашата кандидатура. От друга страна, не се впускайте в излишни и натруфени приказки. Специалистите споделят, че текст до 3-4 абзаца е напълно достатъчен. Разкажете какъв човек се крие зад дадената кандидатура, защо толкова желаете тази работа и как може да допринесете за компанията. Използвайте глаголи, изразяващи действие. Съвети за изготвянето на перфектната автобиография може да откриете в рубриката  CV ментор  на Karieri.bg, а ако все още не сте намерили подходящата работа, за която да кандидатствате, може да разгледате актуалните топ обяви на Karieri.bg:  търси: Senior Business Consultant Industrial & Logistic Space Senior Business Consultant Asset & Property Management  търси  Стажанти  търси  English Translator/Interpreter   търси  Product Manager  търси  Digital Business Development Manager  търси  Advisor Judicial Affairs   търси: Fundraising Assistant - Individual Giving, (G-6 level) Fundraising Assistant - Financial and Marketing Analysis (G-6 Level)   търси  Accountant in the Business Office  търси  Ръководител отдел \"Счетоводен\"   търси: Senior Engineering Manager (Sofia) Software Engineer (Sofia)  търси  Corporate Relations Bulgaria  търси  Warehouse Manager", "date": "2017.11.27", "title": "Колко е важно мотивационното писмо"}
{"url": "http://www.dnevnik.bg/detski_dnevnik/2017/11/27/3085951_studentite_mogat_da_kandidatstvat_za_evropeiski/", "text": "Кандидатстването за европейски стипендии за успех и за специални постижения за зимния семестър на учебната 2017/2018 г. започна днес, съобщиха от образователното министерство. Студентите могат да попълват и подават формулярите си до 14 януари 2018 г. на адрес  http://eurostipendii.mon.bg . Класирането ще бъде публикувано на 8 февруари 2018 г. Пълният график с всички срокове и правила на кампанията са качени на посочената интернет страница, но могат да се намерят и във всяко висше училище. Стипендии за успех могат да получават само студентите от приоритетните професионални направления във висшите училища в страната. Размерът е 150 лв. месечно, като се изплащат средства за петте месеца от семестъра. Стипендията за специални постижения е еднократна и е в размер на 300 лв. Един студент може да получи до три такива в рамките на един семестър, като условието е да се обучава в редовна форма независимо от специалността. Получаването на европейски стипендии става независимо дали студентите взимат стипендии и от държавния бюджет.  Това е последният, четвърти, семестър от реализирането на първата фаза на проект \"Студентски стипендии – фаза 1\", съфинансиран от европейските структурни и инвестиционни фондове по оперативна програма \"Наука и образование за интелигентен растеж 2014 - 2020\". От началото му близо 30 000 студенти са получили стипендии на стойност почти 23 млн. лв.", "date": "2017.11.27", "title": "Студентите могат да кандидатстват за европейски стипендии от днес до 14 януари"}
{"url": "http://www.dnevnik.bg/sviat/2017/11/27/3085985_bulgarite_na_bali_mogat_da_se_obrushtat_kum_krizisen/", "text": "В посолството на България в Индонезия е сформиран кризисен щаб, който да съдейства на български граждани при нужда. Това съобщиха от Министерството на външните работи заради започналата евакуация на острова след изригването на вулкана Агунг. Едновременно с това на втория етаж на международното летище в Бали функционира информационно бюро за гражданите на държавите - членки на ЕС, където те могат да получат подробна информация за обстановката и възможностите за консулска защита. До този момент група от 10 български граждани, които са на почивка на острова, се е свързала с мисията в Джакарта, за да информира за местонахождението си. Те се намират далеч от зоната на вулкана и са в безопасност в хотела, в който са отседнали, допълват от министерството. Към този момент няма български граждани, потърсили съдействие от бюрото за европейски граждани на международното летище в Бали. По информация на посолството индонезийските власти са повишили нивото на риск до най-високата - 4-та степен. Въведена е ограничителна зона, която в момента е с радиус от 10 км от кратера на вулкана. Международното летище на острова - I Gusti Ngurah Rai Airport е затворено от 7:15 ч до 19:00 ч (местно време) днес. Някои полети от съседния остров Ломбок са отложени. Във връзка с усложнената обстановка Министерството на външните работи съветва българските граждани, които планират пътуване до Бали, предварително да се свържат с авиокомпанията и туристическата агенция, която са избрали. Настоятелно препоръчваме на нашите сънародници, пребиваващи и пътуващи за острова да бъдат предпазливи, да не навлизат в определената ограничителна зона, да се осведомят предварително подробно за актуалната обстановка, да следят информацията в местните медии и да спазват стриктно указанията за безопасност на властите, допълват от министерството. Министерството на външните работи и посолството в Джакарта призовават освен това всички българи, намиращи се понастоящем на остров Бали, да се регистрират на сайта на министерството в рубриката \"Пътувам за\", като предоставят мобилен телефон, имейл и точен адрес на местопребиваване на остров Бали. Така, при необходимост консулските власти ще могат да окажат своевременна помощ. От министерството препоръчват на българите, които са в момента на острова, да вземат следните лични превантивни мерки за безопасност: • Да се уверят, че разполагат с достатъчно питейна вода и хранителни продукти; • Да се снабдят с маски срещу прах; • Да пазят личните си документи; • Да се свържат с туроператора или авиокомпанията си, за да се уверят, че в случай на евакуация ще бъдат транспортирани до безопасно място; • Да се уверят, че имат валидна медицинска застраховка, включваща помощ при извънредни ситуации, включително в резултат на вулканична дейност. При изригване на вулкана те не бива да излизат на открито и да отварят прозорци. В случай че използват контактни лещи, трябва да носят чифт диоптрични очила, тъй като вулканичната пепел би могла да създаде риск от инфекции. Кризисният щаб в посолството на Джакарта е на разположение на българските граждани денонощно. В случай на нужда или необходимост от актуална информация за обстановката на о. Бали те могат да се свържат с мисията ни в Индонезия на тел.  + 62 21 390 4048  или на денонощния дежурен тел.:  +62 811 932200 .", "date": "2017.11.27", "title": "Българите на Бали могат да се обръщат към кризисен щаб в посолството в Индонезия"}
{"url": "http://www.dnevnik.bg/bulgaria/2017/11/27/3085997_bulgarskata_curkva_se_suglasi_da_sudeistva_na/", "text": "Светият синод на Българската православна църква се съгласи на днешното си заседание да  съдейства на Македонската православна църква  за каноническия ѝ статут. В официално писмо до медиите от Св. синод подчертават, че \"поема ангажимента да окаже пълно съдействие, като ходатайства и се застъпва пред Поместните православни църкви, предприемайки всичко необходимо за установяването на канонически статут на Македонската православна църква\". Миналата седмица стана известно, че синодът ще се консултира с другите 14 поместни православни църкви, сред които са руската, сръбската и гръцката, преди да вземе решение дали да признае Македонската православна църква - Охридска архиепископия. Преди това бе огласено писмо от македонските висши духовници, в което казват, че македонската църква е готова да обяви българската за майка църква и я призовават първа да признае нейната самостоятелност. Охридската архиепископия се отделя от Сръбската православна църква и обявява автокефалност през 1967 г., но до днес не е призната от нито една от православните църкви. Преди заседанието на Св. синод  патриарх Неофит заяви, че Българската църква трябва да поеме подадената ръка от Охридската архиепископия,  \"защото те са наши братя и наш народ\". Освен това синодът реши да се определи Синодална архиерейска комисия за преговори с Македонската църква и останалите Поместни православни църкви за установяването на каноническия ѝ статут. В състава на комисията влизат Старозагорският митрополит Киприан, който ще е неин председател, а членове ще са Ловчанският митрополит Гавриил, Пловдивскит митрополит Николай, Западно- и Средноевропейският митрополит Антоний, Варненският и Великопреславски митрополит Йоан, Неврокопският митрополит Серафим, Русенският митрополит Наум и Врачанският митрополит Григорий. Ето пълния текст на съобщението от Св. синод:  Свети апостол Павел учи за църквата, че е тяло Христово, като казва: \"И кога страда един член (от тялото Христово), страдат с него всички членове; кога се слави един член, радват се с него всички членове\" (I Кор. 12:26). Св. синод на Българската православна църква – Българска патриаршия в заседанието си на 27.11.2017 г. - пълен състав, разгледа писмо, вх. № 676/14.11.2017 г., на Македонския архиепископ Стефан, председател на Св. синод на МПЦ. Българската православна църква – Българска патриаршия, никога не е била безразлична към страданията на Македонската православна църква, поради което след направени разисквания При положение че МПЦ признава БПЦ – БП за своя Майка - Църква, БПЦ – БП със съзнание за своя свещен дълг поема ангажимента да окаже пълно съдействие, като ходатайства и се застъпва пред Поместните православни църкви, предприемайки всичко необходимо за установяването на канонически статут на МПЦ. Определя Синодална архиерейска комисия за преговори с МПЦ и останалите Поместни православни църкви за установяването на канонически статут на МПЦ в състав: Старозагорски митрополит Киприан – председател, и членове: Ловчански митрополит Гавриил, Пловдивски митрополит Николай, Западно- и Средноевропейски митрополит Антоний, Варненски и Великопреславски митрополит Йоан, Неврокопски митрополит Серафим, Русенски митрополит Наум и Врачански митрополит Григорий.", "date": "2017.11.27", "title": "Българската църква се съгласи да съдейства на македонската за каноническия ѝ статут"}
{"url": "http://www.dnevnik.bg/photos/2017/11/27/3085806_fotogaleriia_mis_vselena_i_neinite_podglasnichki/", "text": "Представителката на Република Южна Африка - 22-годишната Деми Лий Нел Питърс, спечели короната на \"Мис Вселена\" на състоялия се снощи в Лас Вегас финал на прочутия конкурс за красота.", "date": "2017.11.27", "title": "Фотогалерия: \"Мис Вселена\" и нейните подгласнички"}
{"url": "http://www.dnevnik.bg/zelen/2017/11/27/3085991_karta_shte_pokazva_kude_v_sofiia_se_otopliavat_na/", "text": "Онлайн карта ще показва домакинствата в София, които се отопляват на нефт, въглища и мазут. Тя ще заработи на сайта на Столичната община от началото на декември, по се базира на данни от преди шест години. За картата съобщи за \"Дневник\" Елица Панайотова от \"Зелена София\" към Столичната община. Така ще се визуализира и локализира един от двата основни източника на замърсяване на въздуха в столицата с фини прахови частици – битовото отопление на твърди горива. Картата ще показва къде и как са разположени тези домакинства, има ли квартали и региони, където има струпване на сгради, отопляващи се на твърдо гориво. Целта на картата е да информира населението, да даде гласност на проблема с битовото отопление и да помогне с факти при вземане на конкретни решения за ограничаване на замърсяването от страна на местната власт, на МОСВ и отговорните институции. \"Хората не винаги знаят какво причиняват на съседите си, като се отопляват на въглища или палят камината си зимата например. Важно е да има информационни кампании за гражданите\", обясни Елица Панайотова по време на последния панел от форума. Информацията се базира данни от Националния статистически институт от 2011 г., които са най-актуалната информация за момента, и според адресните регистрации. Това предполага, че картата ще бъде актуализирана при следващото преброяване в страната и че липсват данни за последните шест години. Проблемът с незаконното горене на гуми, пластмаса и текстил, които отделят много токсични и вредни замърсители, ще се решава с промени в Закона за качество на въздуха, които екоминистерството тепърва ще инициира. Това стана ясно от думите на зам.-кмета Йоана Христова, оглавяваща дирекция \"Зелена система, екология и земеползване\" в СО пред  \"Дневник\" в петък. Това са се договорили на среща кметът Йорданка Фандъкова и министър Нено Димов, които се обявиха публично за строги мерки срещу подобни практики. Сигнали за подобни случаи на нерегламентирано горене трябва да се подават към Столичния инспекторат. Проблемът обаче е, че проверяващите нямат право да влизат в домовете на нарушителите и затова имат нужда от съдействието на МВР, за да могат да констатират на място нарушението. Не е ясно обаче защо този проблем не е решен досега, при положение че подобни сигнали са подавани от граждани през годините, случаите на горене не са прецедент, а  редовна практика през зимата . Според данни, обявени от Валери Серафимов от Изпълнителната агенция по околна среда по време на конференция за въздуха в петък, 80% от праховото замърсяване (с ФПЧ) в София идва от битово отопление. Други 9% от смога на столицата са от негоривни производствени процеси, едва 8% се дължат на пътния транспорт, а 2% – заради ТЕЦ-ве. Според измерванията на агенцията в столицата обичайно има два пика на замърсяване с ФПЧ– сутрин от 7 до 11 ч. и вечер от 17 до 23-24 часа. Причината е интензивния трафик в тези часове, както и по-интензивното битово отопление сутрин и вечер. Тези данни се разминават с  изводите от одит на Сметната палата от тази пролет , че  с фини прахови частици в столицата. Проверката анализира ефекта от мерките срещу мръсния въздух в София за петгодишен период от 2010 до 2015 г. На 5 април 2017 г. Съдът на Европейския съюз осъди България заради систематичното превишаване на допустимите норми за замърсяване с фини прахови частици, както и заради липсата на ефективни мерки за справяне с проблема в периода от 2007 г. до 2014 г. Но през последната седмица от МОСВ лансират тезата, че  има тенденция на подобряване на въздуха в столицата , като за целта министър Нено Димов сравнява две години – 2014 и 2016 г. И през този отоплителен сезон отговорните институции и местната власт до момента не прилагат конкретни мерки и рестрикции, за да ограничават замърсяването с прах, например спиране на част от движението по улиците в опасно запрашените дни или поредица от дни. През последните три дни – от петък (24 ноември) и двата почивни дни (25-26 ноември) смогът в София беше осезаем, а допустимите нива на замърсяване с ФПЧ бяха в пъти превишени. В петък вечер според почасовите измервания, показвани  на сайта на Столичната община  в реално време, най-сериозни превишения е имало в \"Надежда\" след 23 ч., когато измервателната станция отчита превишение седем пъти над допустимото, а в \"Хиподрума\" - над пет пъти. В неделя в редица столични квартали замърсяването е било около два пъти над допустимото, показват  данните на екоагенцията.", "date": "2017.11.27", "title": "Карта ще показва къде в София се отопляват на въглища, нефт и мазут"}
{"url": "http://www.dnevnik.bg/biznes/2017/11/27/3085994_partii_pitat_energiiniia_ministur_zashto_ne_e/", "text": "Пет извънпарламентарни партии изпратиха публично писмо до министъра на енергетиката Теменужка Петкова. В него те поставят въпроса защо анализът, изготвен от учените на БАН за смисъла от АЕЦ \"Белене\", не е публичен, при положение че е платен от данъкоплатците. Подписалите писмото са \"Движение Да България\", ДСБ/\"Нова република\", \"Зелените\", БЗНС и ДЕОС. Междувременно от СДС съобщиха, че председателят Божидар Лукарски е изпратил писмо до председателя на Съвета на директорите на БЕХ ЕАД Петър Илиев, в което на основание чл.24 от Закона за достъп до обществена информация, е поискал да му се предостави копие от окончателния доклад. На 30.01.2017 г. по Ваше искане БЕХ сключва договор с БАН за изготвяне на доклад за българската енергетика, в който основен фокус трябва да бъде АЕЦ \"Белене\". От наше питане към Министерския съвет става ясно, че окончателният доклад трябва да бъде готов в края на март 2018 г. Междувременно заедно с БАН организирахте публично обявяване на резултатите от анализа и бяха използвани думите \"жизнеспособен проект\". В тази връзка искаме да Ви обърнем внимание на следното: 1/ Вие правихте ревизия на разходите по АЕЦ \"Белене\" като директор на АДФИ и открихте съществени нарушения, включително, че е поръчвано оборудване без цялостен договор. Тогава настоявахте за прозрачност. Въпросният доклад на БАН е поръчан от Вас и Вие носите отговорността, че остава скрит за обществото. 2/ Ние, гражданите, плащаме за доклада на БАН през нашите данъци, но не можем да се запознаем с неговото съдържание. 3/ За да се организира представяне на резултати, каквото Вие направихте с БАН, следва анализът да е готов. Няма логика да правиш пресконференция и да представяш сценарии, без да си изготвил аналитичните материали. След като имате готовност да правите публични представяния, значи трябва да можете и да публикувате изготвените анализи. 4/ Между предоставените няколко страници писмено резюме и устните обяснения по време на общото Ви събитие с БАН правят впечатление съществени разминавания в изводите, които могат да бъдат направени. Това е допълнителна причина да изискваме докладите. 5/ Искаме да Ви припомним, че по много поводи обещавахте публичност и отчетност. Да не се окаже, че се връщаме във времената на тройната коалиция, водена от БСП, която подписваше договори и създаде така наречения \"голям шлем\", а документите и договорите оставаха скрити за българското общество.  След като сте готови да обявите на публично събитие резултати от изследванията, значи те са вече налични. Обръщаме Ви внимание, че в отговор, който получихме от БЕХ на 18.10.2017 г., се казва, че вече са им предадени междинните резултати. В противен случай всички Ваши обещания за открито управление ще се окажат просто прах в очите на хората!", "date": "2017.11.27", "title": "Партии питат енергийния министър защо не е публичен анализът за \"Белене\""}
{"url": "http://www.dnevnik.bg/evropa/novini_ot_es/2017/11/27/3086034_brjuksel_produljava_proverkata_na_energiiniia_holding/", "text": "Европейската комисия продължава проверката, открита преди две години срещу Българския енергиен холдинг (БЕХ) и негови дъщерни дружества за предполагаема злоупотреба с господстващо положение на пазара на природен газ в България. Това съобщи в отговор на въпрос говорител на комисията, цитиран от БТА. Изпратихме нашите възражения, засега не мога да съобщя какви ще бъдат следващите стъпки, добави говорителят. През март 2015 г. Еврокомисията изпрати изложение на възраженията до БЕХ, с което съобщи за предварителното си становище, че холдингът може да е нарушил правилата на ЕС с възпрепятстване на конкуренти да получат достъп до инфраструктура за пренос на газ в нашата страна. Документите бяха изпратени и до дъщерните на БЕХ дружества \"Булгаргаз\" и \"Булгартрансгаз\". Брюксел е на мнение, че гражданите и бизнесът в ЕС следва да могат да се ползват от по-конкурентни цени на енергията и сигурност на доставките. За да се съревновават на българския пазар за доставка на газ, предприятията се нуждаят от достъп до газовата инфраструктура на БЕХ, и Европейската комисия трябва да се увери, че се предоставя равноправен достъп, коментира в началото на процедурата еврокомисарят по въпросите на конкуренцията Маргрете Вестегер. Брюксел се опасява, че БЕХ и неговите дъщерни дружества вероятно възпрепятстват конкурентите да получат достъп до инфраструктурата, която им е необходима, за да работят успешно на пазара. Комисията има опасения, че БЕХ и неговите дъщерни дружества са отказвали на конкурентите си достъп до газопреносната мрежа и до националното газохранилище. Ако опасенията са обосновани, това поведение е ограничило и продължава да ограничава конкуренцията на пазара за доставка на газ в България, в разрез с правилата на ЕС. Ако Еврокомисията стигне до заключението, че има доказателства за нарушение, тя може да издаде решение за забрана на съответното поведение и да наложи глоба до 10 процента от годишния оборот на дружеството. Миналата седмица  на закрито заседание Народното събрание  обсъди случая. По информация от народния представител Таско Ерменков, единодушно депутатите са решили България да не признава вина.", "date": "2017.11.27", "title": "Брюксел продължава проверката на енергийния холдинг за злоупотреба с господстващо положение"}
{"url": "http://www.dnevnik.bg/sport/2017/11/27/3086048_lokomotiv_plovdiv_i_cska_-_sofiia_biaha_nakazani_s_po/", "text": "Локомотив\" (Пловдив) и \"ЦСКА - София\" са наказани да изиграят по два мача пред празни трибуни след хулиганските прояви на привържениците в мача помежду им. Отделно двата клуба ще трябва да платят съответно 14 000 и 14 300 лева глоби. В края на първото полувреме - малко след като червените поведоха с гола на Кирил Десподов,  срещата беше прекъсната за около 15 минути заради нахлуване на фенове на пистата и масово сбиване . Впоследствие мачът се доигра и  ЦСКА спечели с 1:0 . Шефът на областната дирекция на МВР Пловдив  Антон Илков каза, че \"Локомотив\" (Пловдив) не е искал охрана от полицията на двубоя въпреки неговия рисков характер . За домакинските срещи на черно-белите се грижи частна охранителна фирма, а органите на МВР обезопасяват региона около стадиона. Спортният министър  Красен Кралев призова полицията да охранява футболните срещи . Илков посочи, че провокацията е тръгнала от привърженици на \"Локомотив\", като в основата са двама руски граждани. Още 11 души са задържани след масовото сбиване. Наказанието означава, че ЦСКА ще изтърпи наказанието си срещу \"Септември\" и \"Берое\" в мачовете за първенство, но ще има подкрепата на публиката си в двубоя с \"Лудогорец\" за Купата на България. \"Локомотив\" ще е без публика срещу \"Верея\" и \"Пирин\". Освен глобите червените ще трябва да платят и за нанесените щети на стадиона на пловдивчани. \"ЦСКА - София\" попита защо двата клуба са получили еднакво наказание, след като привърженици на домакините са предизвикали ексцесиите на стадиона, а организаторите на двубоя не са се справили със задачата си. \"Дисциплинарната комисия може би не вярва на комисар Атанас Илков, който е категоричен, че всичко това се случи заради привърженици на \"Локомотив\"? Защо \"Локомотив\" не е наказан и за нанесените удари от фенове на домакините върху наши футболисти и хора от щаба, като нападението срещу Енрике Рафаел дори ясно се вижда в прикаченото видео? По наредба за подобни действия домакините трябва да бъдат наказани с още 10 000 лева и две срещи лишаване от домакинство\", заявиха червените. От \"Локомотив\" обявиха, че са направили нужната организация за протичане на мача. \"Клубът не приема и думата \"предизвикал\" от факта, че ден преди срещата фенове на \"ЦСКА-София\" бяха обрисували оградата на стадион \"Локомотив\" с нецензурни думи по адрес на клуба ни. В интерес на нормалното протичане на мача и да не се нагнетява обстановката преди него не сме сезирали органите на реда и средствата за масова информация по случая\", казаха пловдивчани. \"В нормативните документи на Българския футболен съюз и Дисциплинарния правилник, думата \"предизвикал\" не носи санкции и наказание, а самото деяние\", допълват от \"Локомотив\".", "date": "2017.11.27", "title": "\"Локомотив\" (Пловдив) и \"ЦСКА - София\" бяха наказани с по два мача без публика"}
{"url": "http://www.dnevnik.bg/gradska_sreda/2017/11/27/3085921_turistite_v_sofiia_shte_mogat_da_polzvat_tridnevna/", "text": "Центърът за градска мобилност разработва тридневна карта за градския транспорт в София, която да бъде използвана от туристите дошли в града. Картата ще струва 20 лева, като ще предлага отстъпки за туристически обекти, ресторанти и книжарници. Услугата все още се разработва, но би трябвало да бъде пусната в експлоатация от 1 януари, когато започва българското председателство на Съвета на Европа, когато от \"Център за градска мобилност\" очакват увеличение на туристите, пише агенция \"Фокус\", като цитира пресцентъра на общинското дружество. Картата ще може да се ползва само от един човек, но без ограничения за целия градски транспорт на столицата и ще важи 3 последователни дни. С нея посетителите ще получават и отстъпки от входове в туристически обекти в София, и намаления в някои ресторанти и книжарници, които все още се допълват. От сайта на \"Център за градска мобилност\" се вижда, че  до момента обектите , в който туристите ще получават намаление са: Националния военноисторически музей, Националния археологически институт с музей, парк-музей \"Врана\", музея на Борис Христов, галериите \"Васка Емануилова\" и \"Дечко Узунов\", Музея на социалистическото изкуство, Ботаническата градина към Българската академия на науките.", "date": "2017.11.27", "title": "Туристите в София ще могат да ползват тридневна карта за градския транспорт"}
{"url": "http://www.dnevnik.bg/politika/2017/11/27/3086045_ninova_iska_borisov_da_se_izvini_na_naroda_za_dumite/", "text": "Лидерът на БСП Корнелия Нинова написа отворено писмо до българските граждани, в което поиска премиерът Бойко Борисов да се извини за думите си:  \"Оградата била паднала, ами преди нямаше ограда! Ама прескачали я. Той и Левски щеше да я прескочи, ако беше жив.\"  Репликата бе изречена  на 4-ото национално събрание на ГЕРБ в неделя . \"В нашата история има събития и имена, които през всички години са олицетворявали националния ни идеал и гордост. Едно такова име е Васил Левски. Всички се кълнем в неговата мечта за \"чиста и свята република\" и се стремим да постигнем завета му - българският народ да бъде равен на другите европейски народи. Българският министър-председател Бойко Борисов обаче сравни Левски с нелегалните мигранти по следния начин: \"Оградата била паднала, ами преди нямаше ограда! Ама прескачали я. Той и Левски щеше да я прескочи, ако беше жив.\" Остро осъждаме това изказване и настояваме Бойко Борисов да се извини на народа ни\", се казва в писмото. В него се казва още, че над всяка партия и над всеки политик стоят святи за България личности. \"Във времето на разделение, в което живеем, останаха твърде малко неща, които ни събират. Нека се обединим и не позволяваме на никого да поругава националните ни герои\", завършва писмото.", "date": "2017.11.27", "title": "Нинова иска Борисов да се извини на народа за думите си, че и Левски щял да прескочи оградата на границата с Турция"}
{"url": "http://www.dnevnik.bg/biznes/2017/11/27/3086039_zaplatite_na_rukovodstvoto_na_kfn_shteli_da_stanat/", "text": "Промените в Закона за Комисията за финансов надзор, които влизат в сила от началото на 2018 г., дават възможност на комисията да посрещне с по-голям капацитет нарастващите предизвикателства. Това заяви председателят на комисията Карина Караиванова на пресконференция, цитирана от пресцентъра си. С  въпросните промени  се предвижда комисията да се издържа изцяло от таксите, внасяните от поднадзорните й компании. \"Този закон не е за възнагражденията, а за осъществяването на по-ефективен надзор, тъй като понастоящем не сме в състояние да посрещнем увеличаващите се към нас изисквания\", допълни Караиванова. В момента комисията надзирава повече от 20 хиляди фирми, които притежават активи за 28.7 млрд. лв., което представлява 29% от БВП на страната. Тя обеща, че след приемането на съответната наредба новите възнаграждения на ръководството на комисията ще бъдат публично оповестени. Караиванова обясни и ползата на бюджета от новия начин на финансиране на комисията - в него ще влизат глобите на поднадзорните фирми, а субсидията, която досега получаваше КФН, ще отива за други разходи. През 2018 г. комисията смята да действа като регулатор на европейско ниво. Освен това да покаже висок експертен капацитет и по-високи темпове на работа в отговор на нуждите на бизнеса. Заместник-председателят на комисията, ръководещ управление \"Застрахователен надзор\", Ралица Агайн-Гури обяви, че обхватът на задължителната застраховка \"Гражданска отговорност\" на автомобилите е надхвърлил 98%. Предстои въвеждането на нова Директива за разпространение на застрахователни продукти, като КФН ще засили контролната си дейност спрямо посредниците на този пазар. В отговор на журналистически въпрос Ралица Агайн-Гури обясни, че очаква до края на декември международният консултант по системата \"бонус-малус\" да представи своя доклад. След това ще започне подготовката на съответната наредба за въвеждане на системата, която ще бъде подложена на широко обществено обсъждане. Нейното приемане зависи именно от това обсъждане. Чрез тази система се очаква най-сетне цената на задължителната застраховка да зависи от нарушенията или липсата на такива на шофьорите.", "date": "2017.11.27", "title": "Заплатите на ръководството на КФН щели да станат публични"}
{"url": "http://www.dnevnik.bg/detski_dnevnik/2017/11/27/3085784_maksim_eshkenazi_kato_hari_potur_-_istoriia_s_podaruk/", "text": "Ако сте почитатели на Хари Потър, \"Междузвездни войни\", \"Сам вкъщи\" и \"Индиана Джоунс\", сигурно вече знаете, че  на 8 декември о ркестърът на Софийската филхармония, хорът \"Светослав Обретенов\" и диригентът Максим Ешкенази ви очакват в зала \"България\" , за да срещнат с творбите на Джон Уилямс - композитора, създал музиката към някои от най-големите кинохитове в последните десетилетия.  Сега \"Детски Дневник\" и организаторите на концерта от \"Фортисимо Фамилия\" ви дават възможност да спечелите и   за концерта, докато се забавлявате с видеото, в което Максим Ешкенази се преобразява в момчето магьосник от \"Хогуортс\". Дайте верен отговор в анкетата по-надолу в статията и може да бъдете късметлията, който ще спечели безплатен семеен билет (за до двама родители и две деца) за концерта. За да участвате в надпреварата, трябва да сте регистриран потребител в  id.capital.bg . Обърнете внимание, че сайтът на \"Дневник\" позволява да гласуват и читатели без регистрация в мрежата id.capital.bg, но жребият след това ще бъде изтеглен само между онези, които са гласували през потребителски профил. Анкетата ще бъде активна до 23.59 ч. на 4 декември, а на следващия ден ще бъде обявен печелившият. В играта не могат да участват работещи за \"Икономедиа\" и техните семейства. Музикалното събитие е второто от тазгодишния сезон на  поредицата \"Фортисимо Фамилия\" , който цели да привлече децата към класическата музика и инструменти. Цялата втора част на мултимедийния спектакъл ще бъде посветена на \"Междузвездни войни\", а за пръв път на българска сцена ще бъде изпълнена музиката от \"Епизод 7 - Силата се пробужда\".", "date": "2017.11.27", "title": "Максим Ешкенази като Хари Потър - история с подарък"}
{"url": "http://www.dnevnik.bg/evropa/novini_ot_es/2017/11/27/3086052_s_novi_pravila_brjuksel_zasilva_sigurnostta_pri/", "text": "Електронните плащания в магазините, както и по интернет ще станат по-сигурни благодарение на новите правила, които днес прие Европейската комисия, съобщиха от пресслужбата на институцията. Представените днес правила, с които се прилага втората директива на ЕС за платежните услуги, позволяват на потребителите да използват иновативните услуги, предлагани от трети страни — т.нар. финансово-технологични дружества, като в същото време се запазват стриктните мерки за защита на данните и сигурност за потребителите и дружествата в ЕС. Услугите включват начини за плащане, както и инструменти за управление на личните финанси чрез обединяване на информация от различни сметки. Една от основните цели на втората директива на ЕС за платежните услуги е да се подобри сигурността на електронните плащания, както и да се засили доверието на потребителите в тях. По-конкретно доставчиците на платежни услуги са длъжни да извършват т.нар. задълбочено установяване на идентичността на клиента. За извършването на плащане ще се използва комбинация от най-малко два независими елемента, например физически носител — карта или мобилен телефон, и парола или биометрични данни, например пръстови отпечатъци. В директивата са включени и правила за предоставянето на нови услуги, свързани с платежните сметки на потребителите, например т.нар. иницииране на плащане или предоставяне на информация за сметка. Контекст Регулаторните технически стандарти са разработени от Европейския банков орган в сътрудничество с Европейската централна банка. Те определят как ще се извършва задълбоченото установяване на идентичността на клиента. Отсега нататък въвеждането на парола или на данни, видими върху кредитната карта, в повечето случаи вече няма да е достатъчно за извършването на плащане. В някои случаи освен другите два независими елемента, ще бъде необходим и код, който ще е валиден само за конкретната операция. Според правилата обаче освен чрез двата независими елемента, необходими за задълбоченото установяване на идентичността на клиента, в някои случаи приемливо ниво на сигурност на плащанията ще може да се постига и по друг начин. Например доставчиците на платежни услуги могат да бъдат освободени от това изискване, ако разполагат с начин да оценят рисковете при операциите и така да идентифицират операциите с цел измама. Освобождаване може да се даде и за безконтактните плащания и операциите с ниска стойност, както и при някои специфични видове плащания, например за градски транспорт или паркинг. Всички банки, предлагащи онлайн достъп до сметки, ще трябва да си сътрудничат с финансово-технологичните дружества или с други банки, предоставящи такива нови услуги. Затова банките трябва да разполагат със сигурни канали за комуникация при предаването на данни и инициирането на плащания. Потребителите ще могат по-ефективно да управляват личните си финанси чрез приложения, които обединяват информация от сметките им в различни банки, посочва Европейската комисия. След като еврокомисията приеме Регулаторните технически стандарти, Европейският парламент и Съветът ще разполагат с три месеца, за да ги разгледат.", "date": "2017.11.27", "title": "С нови правила Брюксел засилва сигурността при електронните плащания"}
{"url": "http://www.dnevnik.bg/sviat/2017/11/27/3086011_rusiia_iska_da_zabrani_anonimnostta_i_v_socialnite/", "text": "Съветът за национална сигурност на Русия е поръчал на контраразузнаванетго ФСБ да идентифицира потребителите на онлайн игри и социални мрежи с помощта на мобилните им телефони, предаде РБК, като се позова на протокол от негово заседание, с който разполага. Решението идва месеци след подобна стъпка, одобрена за чат приложенията.  На заседанието си на 26 октомври съветът, който се назначава от президента Владимир Путин, е поискал от Министерството на комуникациите да разработи съвместно с Федералната служба за сигурност до 1 юни 2018 година допълнителни мерки за урегулиране на дейността на интернет доставчиците, т.е. на всички ресурси, които дават на потребителите възможност да обменят съобщения. Информацията е налична в протокол от заседанието, подписан от Путин и достъпен за РБК, а федерален служител е потвърдил автентичността му. Става дума за прилагането на изискванията, на които от 1 януари 2018 г. ще се подчиняват чат приложенията, и върху онлайн игрите и социалните мрежи. Идеята е използващите ги задължително да трябва да се идентифицират с номер на мобилен телефон, а данните да могат при поискване да се предават на правоохранителните органи. Какво се променя Според сегашното законодателство интернет доставчиците са длъжни да предоставят кореспонденция на потребители при поискване от ФСБ, но не трябва да ги идентифицират. В  новото, считано от януари , се включват поправки в закона, задължаващи доставчиците да идентифицират потребители на чат приложения. Собствениците на приложенията ще сключат договори с мобилните оператори и ще изискват мобилните си номера, за да може при нужда телефонът да се използва за установяване на самоличността им в базата данни на оператора. В регистъра на интернет доставчиците, воден от регулатора \"Роскомнадзор\", в момента има няколко десетки приложения за обмен на съобщения, сред които социалните мрежи \"Контакт\" и \"Одноклассники\", сайтове за запознанства, както и \"Телеграм\" (последното се превърна в ябълка на раздора, след като създателят му Павел Дуров дълго отказваше да го добави в регистъра). Новите регулации, които се предлагат от Съвета за сигурност, ще означават, че същите стъпки за идентификация ще се изискват и от всеки, който иска да стане потребител на социална мрежа (била тя руска или чуждестранна) или да играе в мрежа с други потребители. \"Общуване между терористи\" Не за пръв път властите твърдят, че в чатовете на игрите си общуват терористи. Според някои експерти обаче мерките са излишни, отбелязва изданието. Тепърва предстои да се разбере как ще е организиран процесът - детайлите трябва да се опишат в подзаконови актове, които още не са приети, обяснява главният аналитик към Руската асоциация за електронни комуникации Карен Казарян, цитиран от РБК. Той напомня, че считано от 1 юли догодина, доставчиците на интернет услуги ще трябва за период от година да съхраняват на територията на Русия цялата информация за комуникацията на потребителите, а до 6 месеца - и съдържанието ѝ. Според Казарян е странно тези изисквания да се разпростират до онлайн игрите и социалните мрежи, особено предвид, че последните \"по принцип и сега изискват от ползвателите номер на мобилен телефон за потвърждение на профила.\" \"Изглежда, митът за терористите, които общуват в масови онлайн игри с много участници, все още е актуален\", обяснява Казарян. Руските власти многократно са изтъквали, че игрите се използват за общуване между терористи, посочвайки примери от атаките в Париж, когато според някои информации (впоследствие поставени под въпрос) организаторите са използвали конзолата \"Плейстейшън 4\", за да общуват помежду си. Председателят на \"Роскомнадзор\", Александър Жаров отбеляза през февруари 2016 г., че при подобни игри \"не е възможно да се определи дали призивите за стреляне и убиване се отнасят към \"събития от виртуалната игра или за реални терористични атаки\". Тогава той обясни, че е необходимо да се \"регулират\" процесите в онлайн игрите, но въпросът трябва да се реши на \"държавно ниво\". \"В чата на World of Tanks може и да обсъждат политика\" По данни на агенция Mediascope от октомври 2017 г. ежемесечната аудитория на най-популярната в Русия социална мрежа \"ВКонтакте\" е 41.3 милиона души, на \"Одноклассники\" - 27.5 милиона, а на \"Фейсбук\" - 19.1 милиона. За онлайн игрите данните на проекта StreamPub сочат, че потребителите им са 47 милиона за миналата година. Данни на Mail.Ru от 2015 г. пък говорят за 43 милиона души. За да се приложи законът ефективно, той ще изисква съдействие както от руски, така и от международни компании в индустрията с игрите. Според Сергей Орловски, основател на компанията - разработчик на игри, Nival, малко от големите компании в бранша ще са готови да се подчинят на изискванията. \"У ръководството на страната ни я има странната мисъл, че за борбата с тероризма е нужно да се контролират всички канали за общуване между хората... Как ще опитат да накарат всички разработчици по света да изпълнят изискванията на руското законодателство, след като руският пазар е едва 2% от световния?\" Източник от руския пазар отбелязва за РБК, че властите може би не са толкова обезпокоени от терористична заплаха, а от обсъждане и координация на митинги на опозицията в чатовете. \"(В чатовете на) популярни игри като World of Tanks... действително може да обсъждат и политическия дневен ред.\" Други като ръководителя на игровото направление в Mail.Ru Group Василий Магурян смятат, че идентификацията ще позволи на потребителите да защитят акаунта си. Сега потвърждаването на профила става или чрез поща, или чрез социалните мрежи, които \"в повечето случаи са свързани и с номера на мобилния телефон... Новите способи за потвърждаване ще дават повече възможности за защита на профила. Всеки ще може да избира как му е удобно. Оценявайки целесъобразността на този или онзи способ за идентификация, първо трябва да разберем дали той прави игровия опит по-добър\".", "date": "2017.11.27", "title": "Русия иска да забрани анонимността и в социалните мрежи и онлайн игрите"}
{"url": "http://www.dnevnik.bg/bulgaria/2017/11/27/3086015_cvetan_vasilev_plashtal_za_uslugi_ot_paralelna_kasa/", "text": "Основният свидетел по делото за източването на КТБ Бисер Лазов даде днес показания в  процеса за укриване на данъци, заведен срещу пиар експерта Соня Колтуклиева , информира БНР. Според прокуратурата за периода 2010-2011 г. тя е получила 90 хил. лв. от бившия мажоритарен собственик на банката Цветан Василев, но не ги е декларирала пред НАП и не е платила данъците върху получената сума. В съдебната зала Лазов обясни, че лично банкерът му е разпоредил да изплати сумата на Колтуклиева. От думите му се разбра, че това е било обичайна практика, а парите са били вземани от касата на фалиралата през 2014 г. банка. Лазов работи с Василев от 2005 г. и се смяташе, че е дясната му ръка. В залата той разказа за паралелно счетоводство, нямащо общо с основната дейност на банката, но парите за него идвали от КТБ. От показанията на Лазов пред съда стана известно, че всяка сутрин Василев е разпореждал на подчинените си, ако трябва да се изплащат на някого определени суми, като изрично е посочвал дали трябва да е кеш или по друг начин. В случая на Колтуклиева една сутрин Василев се обадил на Лазов и му казал, че ще му се обади една жена с името Колтуклиева, на която трябва да плати в продължение на няколко месеца сумата, която е наредил Василев. Според прокуратурата става дума за 10 хил. лв. на месец, които пиар експертът е получавала на няколко транша. Тези пари, обясни Лазов, са вземани от касата на ул. \"Дебър\", където се намираше кабинетът на Василев и където се намира и популярната покрай мегаделото КТБ фирма - инвестиционен посредник \"Фина-С\" АД. На която Лазов е бил съсобственик и изпълнителен директор. На същия адрес е имало регистрирани още 200 фирми, всички свързани с Василев. Общото между тях било, че са извършвали стопанската дейност, която КТБ не е можела да извършва. Реализирали са алтернативни проекти на Василев, обясни пред съда Лазов. Въпросната сутрин Лазов се е видял с Колтуклиева, първоначално е трябвало да има предварителен договор, но такъв не е подписан. Той предполага, че дадените от него пари са били за пиар услуги. Пред магистратите Лазов обаче обясни, че работата му не е била да се интересува от причината за даване на парите, а само да осъществи разпореждането на Василев и вечерта да му се отчете. Той вземал парите от касата на ул. \"Дебър\" и оставял бележка, на която те му се завеждат на него до момента, в който се вижда с Колтуклиева, тя според него и прокуратурата подписва документ, с който Лазов се връща в касата и парите вече не се водят на негово име. От разпита му се разбра, че това не е било единствен случай. Той трудно си спомня къде и кога се е срещал с Колтуклиева, кой е давал парите, когато той не може, което създава усещането, че това е било рутинен, постоянен процес, информира още националното радио. Всяка вечер това, което е било раздавано през деня, е описвано в голям счетоводен отчет с приходи и разходи и някаква рекапитулация. Всичко е ставало \"по заповед на Василев\", Лазов не е имал никакво намерение да обсъжда, обмисля или подлага на критичен анализ разпорежданията на собственика, за когото казва, че не му е бил работодател по длъжностна характеристика, но е бил фактическия собственик на фирмата \"Фина-С\" АД, от чиято каса са давани парите. Те обаче на практика идвали от КТБ. По думите на Лазов, каквото кажел Василев, това се е случвало. Всичко е било с \"пари с произход КТБ\". На заседанието днес защитата на Колтуклиева поиска разпит на Василев, защото много често беше споменаван днес. По делото има три бележки, на които Лазов разпозна своя почерк и подпис, вероятно на тях има подпис и на получателя, но бележките не са известни на медиите. Засега процесът е дума срещу дума, вероятно е назначена експертиза на подписите и почерците на бележките. А вече съдът ще прецени дали тези бележки са годно доказателство, откъдето да заключи, че подсъдимата е взела пари, които не е декларирала пред данъчните. Съдебният състав реши още преди да разреши разпит на Василев, да призове като свидетел Юлия Илиева. Тя е \"движела\" касата на ул. \"Дебър\", от нея са вземани парите и на нея са се отчитали бележките, които показват, че не Лазов е взел парите. Очаква се тя да се яви пред съда на следващото заседание по делото - 19 януари. След нейния разпит съдът ще прецени дали да разпитва и Василев. Лазов разказа още, че е видял Василев за последно на 20 юни 2014 г. във Виена, когато му предал последната бележка, отчитала трансфер на пари. След това с нея е отишъл при разследващите и е започнал да разказва за модела КТБ, в който е участвал активно до 2014 г., но явно е събирал бележки. Важно уточнение е и, че разпространеното от прокуратурата прессъобщение след внасяне на обвинителния акт по делото КТБ в съда, което представляваше негово \"резюме\", бе озаглавено \"модела КТБ\". Днес бе разпитана и Иванка Грозева, която е водела счетоводството на Колтуклиева. Тя обясни, че никога не е виждала такива бележки и в данъчните декларации на пиар експерта не са отбелязвани такива суми, които не се очаква да бъдат декларирани, ако са получавани по разказвания от Лазов начин. Пред журналисти след делото Лазов не говори много. Той искаше да разкаже пред съда много за \"модела КТБ\", но нямаше как да бъде разпитван по този въпрос, който не е предмет на това дело, което е за укриване на данъци. \"Аз съм човек, който си е изпълнявал задълженията\", заяви той и допълни, че не е коректно да говори, докато се води дело. \"Каквото имам да кажа, ще го кажа на компетентните органи\", обеща той. Защитата на Колтуклиева коментира, че показанията му били вътрешно противоречиви и предстои да ги анализират. Както и че очакват Василев да бъде разпитан. При внасяне на делото за фалита на КТБ в съда се разбра, че от него са отделени 30-ина разследвания, при което над 1 млрд. лв. са раздавани в \"чувалчета, торби и тъй нататък на известни личности\". Тогава шефът на спецпрокуратурата Иван Гешев цитира името само на Николай Бареков. После се разбра, че делото срещу Колтуклиева било едно от тези отделени разследвания.", "date": "2017.11.27", "title": "Цветан Василев плащал за услуги от паралелна каса, твърди основният свидетел по делото КТБ"}
{"url": "http://www.dnevnik.bg/sviat/2017/11/27/3085201_polsha_shte_vloji_dopulnitelni_120_mlrd_evro_v/", "text": "В рядко срещана тези дни демонстрация на единство в полския парламент 436 от 460 депутати в долната камара одобриха увеличаване на разходите за здравеопазване, като в следващите 10 години за това ще бъдат вложени допълнително над 119 милиарда евро. Проектът бе внесен от правителството и само един депутат гласува против, а един се въздържа. Според одобрения текст догодина за здравни грижи ще бъдат отделени 4.67% от БВП, през 2020 г. този дял ще надхвърли 5%, а през 2024 г. ще достигне 5.8% от БВП. Здравният министър Константин Радживил заяви, че така правителството във Варшава се ангажира в следващото десетилетие в сектора да бъдат вложени допълнителни 500 милиарда злоти и разходите за здравеопазване да достигнат най-високите в модерната история на страната. Една от целите на промяната е да се съкрати чакането за преглед и операции. В някои случаи, които не са спешни, това отнема повече от 1 година, включително защото мнозина лекари емигрираха на Запад или се преместиха в частни клиники. Управляващата партия \"Право и справедливост\" въведе от идването си на власт през 2015 г. някои реформи, сред които разширен достъп до болнични грижи и мрежа от болници, към които да бъдат насочвани пациентите. През октомври имаше протести за повече средства и по-добри заплати, а близо един месец млади лекари проведоха щафетна гладна стачка пред приемната на детска болница във Варшава и в още 82 града. Те настояваха в следващите три години разходите за здравеопазване да бъдат увеличени от 4.7 на 6.8 процента от БВП. \"Трябва да напредне дигитализацията, която е спряла в момента, да се създаде централен регистър на медицинските услуги и архив с данните на всеки пациент\", обясни един от протестиращите пред \"Франс прес\". Те бяха подкрепени и от професионалното сдружение Камара на лекарите и стоматолозите (NRL). \"Имаме проблем, когато млади лекари получават заплати, по-ниски от тези на касиерка в супермаркет\", каза президентът на камарата Мачей Хаманкиевич. \"Те работят по 300-400 часа месечно, често в състояние на хронична преумора\", добавя той и посочва, че около 25 000 полски лекари работят зад граница, включително 13 000 в други страни от ЕС. Здравният министър се срещна с представители на протестиращите и им разказа за предложението, което бе одобрено миналия петък. Но за младите лекари, на които предстои специализация, обещаните разходи не са достатъчни и идват твърде късно - не през 2021 г., както те настояват, а четири години след това. Радживил им обясни, че сроковете, предложени от тях, \"са невъзможни за реализиране предвид държавните финанси\". Министърът е лекар и предупреди, че планираната обща стачка на сектора няма да бъде приета добре от поляците. Забележката му едва ли ще спре протеста, защото в медицинските среди мнозина категорично подкрепят стачката. Анна Борковска - млад лекар, който специализира анестезиология, споделя: \"Понякога оставаме без системи за интравенозни процедури или без лекарства.\" \"Подаваме навреме заявките си, казва още тя, но не ги изпълняват заради неуредени стари плащания.\" Ниското заплащане е друга от причините полските лекари и медицински сестри да емигрират, разказва още АФП. Основната месечна заплата за специализанти е 500-700 евро и тя може малко да се повиши с поемането на нощни смени. Но мнозина споделят, че им се налага да допълват бюджета си с работа на второ или трето място и ако държавата не промени положението, една трета от болниците в страната ще се окажат в остър недостиг на персонал.", "date": "2017.11.27", "title": "Полша ще вложи допълнителни 120 млрд. евро в здравеопазване"}
{"url": "http://www.dnevnik.bg/evropa/novini_ot_es/2017/11/27/3086091_germanskite_socialdemokrati_moje_i_da_ne_spasiat_plana/", "text": "По време на предизборната кампания в Германия Социалдемократическата партия (SPD) застана зад идеите на френския президент Еманюел Макрон за реформи в еврозоната, включително за създаването на бюджет, финансов министър и отделен парламент за единната валута, пише агенция \"Ройтерс\". Но на фона на набиращата скорост идея за още една \"голяма коалиция\" между социалдемократите и консерваторите на премиера Ангела Меркел, изникват съмненията дали лявоцентристката партия ще постави европейската реформа начело на приоритетите си в задаващите се преговори. Няколко високопоставени служители в SPD, част от тях пожелали анонимност, коментираха, че макар партията да продължава да подкрепя идеите на Макрон, вътрешните реформи на здравното осигуряване, пенсиите и трудовият пазар вероятно ще играят по-голяма роля в евентуалните разговори. \"Европа не е тема, по която просто да можем да прокарваме решенията. Трябва да се стремим към консенсус\", коментира Йоханес Карс, бюджетен експерт на SPD в парламента и лидер на консервативното крило \"Зеехаймер Крайс\" в партията. \"Би било хубаво, ако консерваторите се съгласят с идеята за бюджет за еврозоната, но те трябва да го искат. Няма смисъл да ги насилваме за това\", допълни той. Коментарът на Карс може да разочарова Макрон, който след провала на преговорите между Меркел, Свободните демократи и Зелените преди седмица призова лидера на SPD Мартин Шулц да изпълни дълга си за осигуряване на политическа стабилност в Германия. ЕС има малко време да постигне споразумение за предложенията за европейски реформи на Макрон, тъй като с наближаването на 2019 г. се очаква да бъде напълно погълнат от преговорите за Брекзит, новия многогодишен бюджет на блока и европейските избори. Затова френският президент предпочита да се избегне дълъг период на политическа несигурност в Германия, включително и нови избори, които биха забавили сформирането на правителство в Берлин до средата на 2018 г. Идеите за реформи Освен това Макрон се надява, че SPD, водена от бившия председател на Европейския парламент Мартин Шулц и външния министър Зигмар Габриел, ще убеди консерваторите на Меркел да приемат някои от най-спорните му идеи за еврозоната. На 98 страница от предизборната си програма SPD призовава за много от мерките, които Макрон подкрепя – бюджет за еврозоната, финансов министър и парламент, както и хармонизирани корпоративни данъци и трансформиране на Европейския механизъм за стабилност в по-силен Европейски валутен фонд. Два месеца след изборите високопоставени служители в партията казват, че все още има широка подкрепа за тези идеи. Никой от тях обаче не твърди, че партията ще настоява за това в разговорите с Меркел, които може да започнат следващия месец. Някои сочат оттеглянето на финансовия министър Волфганг Шойбле, който бе избран за председател на Бундестага, като значителна стъпка. \"Преди изборите много хора ни казваха, че трябва да се отървем от Шойбле. Сега те го направиха вместо нас, коментира висш член на партията. Ще настояваме ли за повече Европа? Да. Ще има ли други приоритети, които може би ще са по-важни? Да.\" Според друг служител постигането на равни условия за корпоративния данък в Европа и въвеждането на данък върху финансовите транзакции е също толкова важно, колкото и плановете на Макрон за реформа в управлението на еврозоната. Макар Меркел да показа готовност да работи с Макрон, други членове на нейния консервативен блок са скептични за идеите му за еврозоната и се опасяват, че Европа може да се превърне в \"трансферен съюз\", в който Германия ще плаща за предпазливите към реформи южни страни. През последните четири години SPD се опитваше да остави следа в европейската политика. Шойбле, подкрепян от Меркел, защитаваше курс, основан на стриктни правила, които поставят структурните реформи в еврозоната над по-тясната интеграция.", "date": "2017.11.27", "title": "Германските социалдемократи може и да не спасят плана на Макрон за реформи в еврозоната"}
{"url": "http://www.dnevnik.bg/sviat/2017/11/27/3086137_fbr_ne_e_predupredilo_politici_che_sa_obekt_na/", "text": "Федералното бюро за разследвания не е уведомило многобройни американски политици, че руски хакери опитват да разбият личните им електронни пощи, въпреки че е знаело за това в продължение поне на година. Това показва двумесечно разследване на \"Асошиейтед прес\", цитирано от в. \"Гардиън\". Репортерите на агенцията са се свързали с хора, попаднали под атаките на руската хакерска групировка  Fancy Bear . Списъкът на целите е дошъл от фирмата за киберсигурност Secureworks. Предишни разследвания са показвали как хакерите са работили в близко сътрудничество с Кремъл, за да откраднат десетки хиляди имейли от  Демократическата партия  в САЩ. Хакерската кампания  повлия на изборите за президент миналата година и хвърли сянка на съмнение върху  управлението на Доналд Тръмп , в чиято полза са били атаките. Руското правителство отрича да се е месило във вота. Специалният прокурор  Робърт Мюлър  разследва подозренията за сътрудничество между Кремъл и кампанията на Тръмп, вече има първи  повдигнати обвинения . От близо 80 души, интервюирани от АП, само двама са били предупредени от ФБР, че са под заплаха. Дори високопоставени политици са разбрали от журналистите, че са били цели на хакери. Трима запознати източници – включително бивш и настоящ служител в правителството – твърдят пред агенцията, че ФБР е знаело в продължение на повече от година подробности за опитите на  Fancy Bear  да разбият лични имейли в gmail. Висш кадър на ФБР отказва да коментира хронологията, но заяви, че бюрото е било затрупано от броя опити за хакване. Бюрото е отказало и официален коментар. Въпросителните за ролята на ФБР в кампанията на  Хилъри Клинтън  датират още от март 2016 г., когато агенти пристигат в централата, за да предупредят, че има наплив от имейли, опитващи да откраднат паролите на служителите ѝ. Те дават повърхностни съвети за безопасност при работата в такива условия и отказват да кажат откъде идват атаките, разказва човек, който е бил там по това време.  Сървърите на Националния комитет на Демократическата партия  са били разбити от Fancy Bear през април 2016 г., но бюрото не ги е конфискувало. Бившият директор Джеймс Коми уточни тази година, че работата се е вършела върху копие на сървъра. Анализът на АП показва, че от общо 312 военни и правителствени фигури, 131 са кликнали на зловредните линкове, изпратени в мейли до тях – тоест двама от петима са били опасно близо до това да предадат на хакерите паролите си.", "date": "2017.11.27", "title": "ФБР не е предупредило политици, че са обект на хакерски атаки от Русия"}
{"url": "http://www.dnevnik.bg/bulgaria/2017/11/27/3086152_borisov_bulgariia_razchita_na_sutrudnichestvo_s_kitai/", "text": "Премиерът Бойко Борисов обяви, че България разчита в сътрудничество с Китай да бъдат изградени автомагистралите \"Хемус\" и \"Черно море\", както и жп линията Русе - Варна, съобщи правителствената пресслужба. Борисов е в унгарската столица Будапеща, където участва в шестата  среща на лидерите от Централна и Източна Европа и Китай , на която Китай обеща инвестиции от 3 млрд. долара в Централна и Източна Европа. Форумът цели задълбочаване на търговското и икономическото сътрудничество между държавите участнички. Българският премиер отбеляза, че има възможности за сътрудничество с китайски компании в енергетиката, селското стопанство, електронната търговия, иновациите, медицината. България ще може да изнася за Китай фуражи България ще може да изнася за Китай комбинирани фуражи и фуражни добавки, стана известно след подписването на двустранен протокол между зам.-министъра на земеделието, храните и горите Вергиния Кръстева и Джъ Шупин, министър на Генералната администрация за надзор на качеството, инспекция и карантина на Китайската народна република, съобщи пресцентърът на земеделското министерство. То чрез Българската агенция по безопасност на храните е българският изпълнителен орган по протокола, който влиза в сила от датата на неговото подписване и ще е със срок на валидност от пет години, допълват от министерството на земеделието. България ще бъде домакин на следващата среща България ще бъде домакин на следващата, седма, среща на държавните и правителствени ръководители на страните от Централна и Източна Европа и Китай през 2018 г., са се договорили правителствените ръководители на пленарните разговори. \"Признателен съм на премиера Ли Къцян, на министър-председателя Виктор Орбан, на всеки от моите колеги за подкрепата им България да бъде домакин на следващата среща на върха по инициативата \"16+1\", каза Бойко Борисов. Той посочи, че годината, която започва, е знаменателна за страната ни предвид и първото българско председателство на Съвета на Европейския съюз.", "date": "2017.11.27", "title": "Борисов: България разчита на сътрудничество с Китай за изграждане на инфраструктура"}
{"url": "http://www.dnevnik.bg/photos/2017/11/27/3086181_snimka_na_denia_godejniiat_prusten_na_budeshtata/", "text": "Британският принц Хари и американската актриса Меган Маркъл обявиха днес годежа си и се появихa за първата си официална фотосесия в градината на двореца Кенсингтън.", "date": "2017.11.27", "title": "Снимка на деня: Годежният пръстен на бъдещата херцогиня"}
{"url": "http://www.dnevnik.bg/detski_dnevnik/2017/11/27/3086179_grajdanski_organizacii_nastoiavat_za_otmiana_na/", "text": "Двайсет и една граждански организации настояват за отмяна на решението на Министерството на образованието и науката (МОН) срещи на такива организации в училищата да се случват след предварително съгласуване с министерството и/или с началника на съответното регионално управление. В отговор на въпроси на \"Дневник\" миналата седмица от просветното министерство обясниха,  че след срещи на  съпругата на президента Десислава Радева и представители на сдружението ѝ \"Живата вода на България\" в училища са изпратили писмо до регионалните управления на образованието и са припомнени правилата за посещения в институциите от системата . Едно от тях е срещите да стават със съгласуване с министерството и/или с началника на съответното регионално управление. Друго - индивидуалните разговори на неправителствени организации с ученици на територията на училището следва да се провеждат след получаване на информираното съгласие на родителите. Днес 21 организации казват, че с това писмо, подписано от зам.-министъра на образованието Таня Михайлова, правилата се изменят - на училищата се забранява да работят с граждански организации, освен ако нямат изрично одобрение от МОН или РУО. Досега влизането в тях е било по преценка на учителите и директорите. Според организациите \"окръжното\" на Михайлова нарушава основите на Закона за предучилищното и училищното образование, като отнема автономията на училищата и ограничава възможностите за сътрудничество с организациите. С писмо до министър Красимир Вълчев те искат неговата отмяна.  \"Гражданските организации в продължение на години работят в училищата за въвеждане на съвременно и качествено образование, за задържане на деца в училище, за превенция на агресията. Повечето политики и програми на Министерство на образованието са въведени след дългогодишна работа и усилия на граждански организации, например предучилищното образование, целодневното обхващане в училище, механизма за превенция на насилието и др. Неправителствени организации от години работят в училища за повишаване на здравната и сексуална култура на учениците, превенция на ХИВ, СПИН, ранни бракове и помагат на училищата в запълване на пропуските в образователната система\", се казва в писмото на организациите до Вълчев. За отмяна на разпоредбата настояват фондация \"С.Е.Г.А. – Старт за ефективни граждански алтернативи\", фондация \"Център за приобщаващо образование\", фондация \"Джендър образование, изследвания и технологии\", фондация \"Саворе\", Дружеството на ООН в България, фондация \"Глобална инициатива в психиатрията\", Асоциацията на парковете в България, Българската асоциация по семейно планиране и сексуално здраве, СНЦ \"Алианс за регионални и граждански инициативи\" (АРГИ), фондация \"Рома - Лом\", сдружение \"Младежки клуб Рома - Столипиново\", Асоциация ЛИДЕР – Благоевград, СНЦ \"Алтернативи, доброволчество, развитие – Шумен\", сдружение \"Европейски пространства 21 - Русе\", WWW България, Българска фондация \"Биоразнообразие\", \"Грийнпийс\" - България, фондация \"БлуЛинк\", фондация \"Европейски институт\", фондация BCause и фондация \"ЕкоОбщност\". ", "date": "2017.11.27", "title": "Граждански организации настояват за отмяна на съгласувателния режим за работата им в училищата"}
{"url": "http://www.dnevnik.bg/photos/2017/11/27/3086217_snimka_na_denia_betonni_blokove_paziat_koledniia_bazar/", "text": "В понеделник отвори врати коледният базар на берлинския площад \"Брайтшайдплац\" - мястото, където на 19 декември 2016г. тунизиецът Анис Амри уби с камион 12 и рани над 70 души в най-смъртоносната терористична атака в Германия. Мястото този път е заградено с бетонни блокове, повишена е сигурността и по стотици подобни пазари в цялата страна. Федералният вътрешен министър Томас де Мезиер призова хората \"да бъдат бдителни, но не и да се страхуват\". Но също в понеделник колегата му от провинция Северен Рейн-Вестфалия разкри сериозен пропуск - 10 месеца преди атентата полицията е конфискувала телефона на Амри и в него е имало над 1000 негови снимки с оръжие. Понеже компютърен алгоритъм ги класифицирал, кадрите не попаднали в антитерористичните системи като доказателство.", "date": "2017.11.27", "title": "Снимка на деня: Бетонни блокове пазят коледния базар в Берлин"}
{"url": "http://www.dnevnik.bg/bulgaria/2017/11/27/3086199_borisov_i_ninova_se_sudiat_za_gospoja_luja_i_kradecut/", "text": "Премиерът Бойко Борисов е завел гражданско дело за причинени неимуществени вреди след обида от лидера на БСП Корнелия Нинова заради думите ѝ по отношение на Борисов \"крадецът казва дръжте крадеца\". Те са били изречени пред \"Нова телевизия\" на 23 март. Заедно с отговора си на исковата молба на Борисов Нинова обаче завежда насрещни три иска за обида и клевета, след като премиерът казва, че тя е \"върл активист на СДС\" и я нарича \"госпожа Лъжа\" в интервю пред Би Ти Ви няколко седмица по-рано, на 9 март. Исковете са за непозволено увреждане по Закона за задълженията и договорите (ЗЗД). Искът на Борисов към Нинова е на стойност от 26 000 лв., а тези на Нинова срещу Борисов, които са съединени в един, са на обща стойност от 30 100 лв. Днес пред съда двамата не се явиха, бяха само адвокатите им - Марин Марковски и Божидар Терзийски, които защитаваха премиера. \"Обиден е, че тя го е нарекла неетичен, че е бил крадец. Това го е казала Йончева, но Нинова била съгласна и приветствала Йончева\", обясни след заседанието пред журналисти Марковски. Той коментира, че Борисов не е завел делото заради пари, а защото Нинова станала много агресивна. Борисов искал да въведе нов политически начин на спор - не чрез обиди, така Марковски разтълкува желанието му да образува дело срещу Нинова. \"Това дело е мъчително за г-н Борисов, защото той не го желае, но е принуден да го заведе\", коментира още Марковски. В залата адвокатите на Нинова представиха копие от интервю на Борисов пред в. \"Труд\" от 1994 г., в което заявява, че е запазил членството си в БСП. \"Това е заради твърдението му, че няма връзка с тази партия\", обясни адвокат Цветана Чуклева. Съдия Невена Чеуз поиска запис от предаването по \"Нова телевизия\" на технически носител по искане на защитата на Нинова. На следващото съдебно заседание, което ще е на 21 май 2018 г., ще бъдат разпитани свидетели, които бяха поискани и от двете страни. Днес защитата на Борисов бе осигурила присъствие на \"своите свидетели\", но поради недовеждането на тези, искани от другата страна, защитата на премиера поиска общия им разпит на следващото заседание.", "date": "2017.11.27", "title": "Борисов и Нинова се съдят за \"госпожа Лъжа\" и \"крадецът вика дръжте крадеца\""}
{"url": "http://www.dnevnik.bg/sviat/2017/11/27/3086163_dokoga_shte_protestirat_rumuncite/", "text": "\"Преклонена глава сабя не я сече\" - тази стара мъдрост за пореден път беше опровергана, и то по наистина впечатляващ начин. Народът на Румъния вече не желае да си мълчи - десетки хиляди излязоха в неделя на протести из цялата страна, за да защитят правовата държава от опитите да бъде осакатена. Това неизменно събужда аналогии с масовите демонстрации, които през декември 1989 доведоха до свалянето на комунистическия диктатор Чаушеску. Днес, 28 години по-късно и десет години след присъединяването на Румъния към ЕС, гражданското общество се противопоставя с всички сили на опитите на управляващите социалдемократи, произлезли от бившата комунистическа партия, да овладеят правосъдието и да разводнят законите за борба срещу корупцията. \"Чак на Марс\" Засега протестите протичат мирно, но водещи политици от Социалдемократическата партия вече обещаха разправа и отмъщение. Очаквала се контрадемонстрация на техни привърженици, чийто глас щял да се чуе \"не само в Брюксел, но и чак на Марс\". Подобни изхвърляния твърде много напомнят за режима на Чаушеску, който също беше изгубил връзка с реалността. И той смяташе, че народът може да бъде вечно манипулиран. И той накара да бъдат свикани хора в негова подкрепа - с надеждата, че народът ще даде глас на вечната си благодарност към него. Но се оказа жестоко излъган. Колко по-ниско може да падне една партия, която се нарича \"социалдемократическа\", но се оказва в задушаващата прегръдка на корумпирани групировки? Групировки, които от една година насам преследват една-единствена цел - да сложат юзди на правосъдието, за да спасят собствените си кожи. Румънската Социалдемократическа партия е дълбоко разединена, като надмощие все още има лагерът около партийния лидер Ливиу Драгня. Политикът, който вече има една присъда, раздаде множество ключови позиции на свои хора, но постоянните му опити да дърпа конците в своя полза силно изостриха кризата в партията. Предишни сподвижници на Драгня вече се дистанцират от него с надеждата да спасят партията си от окончателен срив. Дочува се дори, че ако се наложи, са готови да го свалят - само и само да останат на власт. Историята помни и други подобни случаи в тази партия. Но гражданското общество вече не обръща внимание на тези игрички. Защото видя колко мимолетна се оказа частичната му победа, извоювана в началото на тази година. Спешният декрет, с който правителството на социалдемократите искаше да подчини правосъдието, беше отменен през февруари именно под натиска на масовите протести. Но хората около Драгня не се отказаха от плановете си и веднага се заеха да прокарват оспорваните закони през парламента, по уж демократичен начин. И тъй като имат солидно мнозинство, социалдемократите могат да разчитат на успех. Докато не отмине и тази злина Последните надежди са свързани сега с либералния президент Клаус Йоханис. През февруари той се присъедини към протестиращите и няколко пъти обяви, че ще използва всички законни средства, за да спре оспорваното начинание на управляващите. Референдумът е крайното средство, с което разполага. Дали Йоханис ще се осмели да прибегне към него? По време на протеста в неделя демонстрантите в Букурещ получиха подкрепа от редица известни личности, включително от доайена на румънските интелектуалци Михай Шора, който излезе на улицата въпреки преклонната си възраст. \"Без свободно правосъдие нашата страна би попаднала в ръцете на крадци и злодеи\", заяви Шора. Повечето румънци са на същото мнение. И затова ще продължат да излизат на протест. Докато не отмине и тази злина.", "date": "2017.11.27", "title": "Докога ще протестират румънците"}
{"url": "http://www.dnevnik.bg/sport/2017/11/27/3086260_osobenosti_na_ruskoto_futbolno_huliganstvo_i_kak_to/", "text": "Двама руски граждани са били в основата на провокацията срещу привържениците на ЦСКА, която доведе до масовото сбиване на мача с \"Локомотив\" (Пловдив). Това  заяви шефът на областната дирекция на МВР Пловдив Антон Илков  след ексцесиите, довели до прекъсването на срещата. Лекотата, с която се развиха събитията на стадион \"Локомотив\", постави много въпроси. Появиха се и различни версии, стигащи до конспиративни теории. Резултатът е  наказание от по два мача за \"Локомотив\" и за \"ЦСКА - София\" , глоби по около 14 000 лева за двата отбора и 11 арестувани. Както и ново голямо петно върху българския футбол, тъй като кадрите с побоя на пистата по време на мача се озоваха в много световни медии. С лекота До ексцесиите в Пловдив се стигна лесно, дори прекалено лесно. Камерите на \"Диема спорт\", излъчваща мача, показаха как привърженици на ЦСКА блъскат вратите на оградата на своя сектор, докато накрая ги чупят и част от тях нахлуват на пистата, без да има кой да ги спре. Устремени към централната трибуна, те бяха посрещнати от фенове на \"Локомотив\", които също вече безпроблемно се бяха озовали на пистата. Последва меле, продължило няколко минути, докато феновете не се разпръснаха. Съперничеството между привържениците на пловдивския \"Локомотив\" и ЦСКА е едно от най-острите в България и мачовете традиционно попадат в графата \"рискови\". Въпреки това черно-белите не са искали охрана от полицията за двубоя, обяви Илков. За домакинските срещи на пловдивчани се грижи частна охранителна фирма, а органите на МВР обезопасяват региона около стадиона. Спортният министър  Красен Кралев се изказа критично и призова полицията да има грижа за сигурността по време на мачовете . \"Този експеримент с частните фирми трябва да спре, защото очевидно не могат да се справят. Футболното хулиганство е специфична материя и без да има респект от страна на органите на реда, не би трябвало да се случва\", заяви Кралев пред Би Ти Ви.  Внимание, снимаме руски филм  Характерен момент в цялата история е участието на руски граждани. Футболното хулиганство има дълбоки корени в Русия. Там е станало нещо нормално крайните фенове на отбори да си устройват сбивания, за които дори си има установени точно определени правила. През март се стигна дотам заместник-председателят на руския парламент  Игор Лебедев да предложи футболното хулиганство да бъде легализирано и да се превърне в спорт . \"Русия ще бъде пионер в един нов спорт\", каза тогава 44-годишният депутат, който е и член на изпълнителния комитет на Руския футболен съюз. Малко повече от половин година по-късно двама руски хулигани се озоваха в центъра на събитията в Пловдив. Единият беше разпознат като Максим Тук - привърженик на \"Спартак\" (Москва). Той е свързан с онлайн канала, посветен на ултрас културата – ТВ \"Околофутбола\". Една от версиите, изглеждаща на пръв поглед малко вероятна, е, че Тук е имал дейно участие с предизвикването на боя... за да си осигури кадри. Привърженици припомнят, че при предишно негово посещение в България се стигна до масово сбиване между фенове на пловдивските \"Ботев\" и \"Локомотив\" на магистрала \"Тракия\". Вестник \"Марица\" твърди, че Тук се е озовал на пистата по време на мача с ЦСКА, като е показал журналистическа карта. По българските стадиони контролът за достъп на журналисти традиционно е слаб. \"Дневник\" потърси ръководството на \"Локомотив\" за информация, но не успя да се свърже. Вечният заподозрян Привържениците на ЦСКА съзряха обичаен заподозрян - Кирил Домусчиев. Според тях собственикът на \"Лудогорец\" би имал интерес, ако се доведе до наказание на червените, които преследват шампиона в спора за първото място в първенството. Отделно, при по-тежка санкция, \"ЦСКА - София\" можеше да остане без публика и в ключовия мач срещу \"Лудогорец\" за Купата на България - на 14 декември на \"Българска армия\". \"Програмирано е да стане така. Хора, близки до Кирил Домусчиев са дали пари на част от хората на \"Локомотив\" (Пловдив)\", заяви Росен Петров-Животното пред \"Нова телевизия\". Той е лидер на най-влиятелната фенска фракция на ЦСКА \"Енималс\" - същата, която, подкрепена от Гриша Ганчев, даде печелившата оферта в търга за активите на фалиралия ПФК ЦСКА АД. \"ПФК Локомотив Пловдив като домакин на срещата е направил нужната организация за протичане на футболния двубой\", отговориха от \"Локомотив\" чрез сайта си. \"(Клубът) Не приема обвиненията на ПФК \"ЦСКА-София\", че наши фенове са подстрекатели за нахлуването на пистата и създалото се по-късно сбиване. В нормативните документи на Българския футболен съюз и Дисциплинарния правилник, думата \"предизвикал\" не носи санкции и наказание, а самото деяние\", допълват пловдивчани. Съперничеството Фенските структури във футбола обикновено имат своите \"побратимени\" агитки. Запалянковците на \"Локомотив\" (Пловдив) са в приятелски отношения с тези на \"Спартак\", тези на ЦСКА - със \"Стяуа\" и \"Партизан\", а на \"Левски\" - с \"Лацио\", например. Т.нар. \"ултра култура\" в България е силно изкривена от това, което е в Русия и Полша, поне що се касае до уговорените сбивания. Преди две години феновете си изградиха свой кодекс, според който беше забранено при сбивания да се ползват оръжия. Но на записите от Пловдив ясно се видя, че мнозина от атакуващите в движени сваляха коланите си с масивни токи и ги размахваха като оръжие. Сбиванията по стадионите по време на мач в професионалния футбол в България са рядкост, но хулиганските прояви остават. БФС  опита да превъзпита публиката, като дори наложи глоби от по 1000 лева за псуване . Министерството на вътрешните работи се опитва да се справи с проблема, като наказва виновниците със забрана да посещават футболни срещи. Спорно е доколко забраните се спазват и колко от виновниците са наказани. В Пловдив, например, на пистата излязоха десетки фенове на двата отбора, а полицията задържа малцина. На задържаните 11 души ще се търси административна отговорност по Закона за опазване на обществения ред във връзка със спортни мероприятия. Тя е глоба или забрана за посещение на спортни мероприятия. След изтичане на 24 часа от задържането им, те ще бъдат освободени от ареста. Говорителят на районната прокуратура в Пловдив Атанас Илиев заяви за \"Дневник\", че независимо от тези административни производства, прокуратурата е образувала четири досъдебни производства за извършени престъпления по Наказателния кодекс, свързани с унищожаване и повреждане на оградно съоръжение на стадиона, извършени хулигански действия при това с особен цинизъм и дързост, както и за нанесени телесни повреди на граждани, включително и на охранител от фирмата, която е била наета да охранява мача. По тези досъдебни производства сред анализ на събрания доказателствен материал - разпити на свидетели, видеозаписи, като предстои да се събират още доказателства, прокуратурата ще прецени кои лица могат и следват да понесат наказателна отговорност. За момента няма повдигнати обвинения. Във въздуха остават и много въпроси заради лекотата, с която се разиграха грозните сцени. \"Трябва да има край. Това са брутални кадри, изключително неприятен инцидент. Да не говорим, че сме 21-ви век и все още не можем да се справим с футболното хулиганство. Затова стадионите стоят полупразни. Защото няма как родителите да си водят децата на мач, заради такива индивиди\", каза Кралев.", "date": "2017.11.27", "title": "Особености на руското футболно хулиганство... и как то стигна до България"}
{"url": "http://www.dnevnik.bg/politika/2017/11/27/3086329_gerb_ne_se_razgranichili_ot_dps_za_da_ne_se/", "text": "ГЕБ няма да прави коалиция не само с БСП, но и с ДПС, но на конгреса вчера не се е разграничила конкретно от движението, за да не се конфронтира с електората му. Това коментира пред БНТ членът на изпълнителната комисия на управляващата партия Менда Стоянова. Вчера  конгресът излезе с декларация , че няма да се коалира с БСП. Заедно с ДПС двете партии подготвят вот на недоверие към сегашния кабинет, а ДПС настоява коалиционният партньор на ГЕРБ - Обединените патриоти, да излязат от управлението. \"Ние с ДПС коалиция няма да правим, това е ясно\", заяви Стоянова и продължи: \"Смисълът на това, че на конгреса въобще не говорехме за ДПС е това - да не създаваме и искрица съмнение, че искаме да се конфронтирам с хората, които то представлява\".  Стоянова подчерта, че съвместното управление с Патриотите е въз основа на управленската програма, която включва само онези цели и теми, по които и двете политически формации имат консенсус. Според ней неправилно и умишлено партиите - коалиционни партньори на ГЕРБ, са наричани \"крайни националисти\". Според нея има огромна разлика между българските Обединени патриоти и партията на Льо Пен във Франция и \"Алтернатива за Германия\".", "date": "2017.11.27", "title": "ГЕРБ не се разграничили от ДПС, за да не се конфронтират с електората му"}
{"url": "http://www.dnevnik.bg/sviat/2017/11/27/3086346_borisov_razgovaria_s_premiera_na_kitai/", "text": "Висока оценка за дискусиите на днешната Среща на върха по инициативата \"16+1\" и постигнатите договорености дадоха министър-председателите на България и на Китай Бойко Борисов и Ли Къцян, съобщи правителствената пресслужба. Двамата разговаряха в Будапеща, където се проведе форумът. Следващата среща във формата  \"16+1\" ще е в София догодина.", "date": "2017.11.27", "title": "Борисов разговаря с премиера на Китай"}
{"url": "http://www.dnevnik.bg/sport/2017/11/27/3086350_ludogorec_ne_dopusna_iznenada_i_pobedi_vitosha_bistrica/", "text": "Лудогорец\" възстанови аванса си от четири точки на върха в класирането на Първа лига пред  ЦСКА  след успех с 3:0 над \"Витоша\" (Бистрица). Тимът от Разград постигна 13-а победа от началото на сезона и за девети път запази суха мрежата си в мач от шампионата. Преди почивката голове не паднаха, но дебютното попадение в 52-ата минута дойде след изключително спорна ситуация. Тогава Клаудиу Кешеру откри резултата, но в началото на атаката Върджил Мисиджан беше в засада. Последва подаване на холандеца и разбъркване, след което Кешеру отбеляза деветото си попадение за сезона. Реферът Владимир Вълков подмина ситуацията, след като не получи сигнал и от помощника си Иво Колев. След попадението на Кешеру разградчани имаха основателни претенции и за дузпа, след задържане на Николай Христозов срещу Лукас Саша, но наказателен удар не беше отсъден. При 1:0 \"Витоша\" остана и с човек по-малко, след като Даниел Кутев беше изгонен. Той фаулира отзад Георги Терзиев в 63-ата минута и получи втори жълт картон. Бързо след това \"Лудогорец\" отбеляза втори гол, дело на Мисиджан и до голяма степен реши изхода от двубоя. Крайното 3:0 оформи Густаво Кампаняро в 68-ата минута. Бразилският халф се разписа след красива комбинация с Кешеру, който му подаде с пета, а Кампаняро вкара с удар от дистанция. \"Търсих възможност да запазя някои футболисти, заради сгъстения цикъл. Беше ни много трудно срещу отбор, който играе близо до собственото си наказателно поле, в такива двубои проблемите са до първия гол. Имахме някои положения, но като цяло през първото полувреме не се представихме добре\", каза след двубоя Димитър Димитров. Треньорът на \"Лудогорец\" обясни, че тимът на \"Витоша\" е опитвал единствено да руши играта, без мисъл за атака: \"Дори не си спомням да са влезли в нашето наказателно поле за целия мач. Това е тяхната идея за мача и така са решили да играят\", каза Димитров. След 17 изиграни мача \"Лудогорец\" има 42 точки и води пред ЦСКА, който е с 38. В следващия междинен кръг шампионите гостуват на \"Верея\" в четвъртък, а ЦСКА приема \"Септември\" (София). \"Витоша\" оства на последното 14-о място и все още няма победа от началото на сезона. Тимът от Бистрица е с три точки и голова разлика 8:40. \"Това беше много труден мач за нас, срещу тим, който не ни остави никакви празни пространства. Мисля, че се защитаваха на 30-ия метър, което не ни даде никакви възможности през първото полувреме. Все пак е добре, че вкарахме три гола и победихме\", каза след двубоя играча на мача Клаудиу Кешеру. Румънецът, който се отчете с гол и две асистенции, разкри че към него има интерес от четири страни - Гърция, Турция, ОАЕ и Китай. Договорът на нападателя изтича в края на сезона и най-вероятно той няма да бъде подновен.", "date": "2017.11.27", "title": "\"Лудогорец\" не допусна изненада и победи \"Витоша\" (Бистрица)"}
{"url": "http://www.dnevnik.bg/evropa/novini_ot_es/2017/11/27/3085946_godina_sled_atentata_v_berlin_kolednite_bazari_v/", "text": "На 19 декември миналата година Макс Мюлер и съпругата му продавали брецели, греяно вино и багети в своя павилион на коледния базар близо до берлинската мемориална църква \"Кайзер Вилхелм\". Изведнъж павилионът рухнал - \"срути се като кула от карти\", разказа със спокоен глас 26-годишният мъж. \"Бях застанал пред павилиона, когато покрай мен профуча камионът, само на метър, и павилионът рухна. Извадих жена си изпод развалините\", каза Мюлер, шесто поколение съдържател на павилион. Измина година, откакто Анис Амри се вряза в множеството на базара с откраднат камион. Преди това беше убил полския му шофьор. При безразборната атака загинаха 11 души, а 70 бяха ранени. Семейство Мюлер оцелели и не пострадали, поне външно. \"Имали сме добър ангел пазител\", казват те. Тази година Макс и съпругата му Каталина, 22-годишна, няма да са на обичайното си място на коледния базар на \"Брайтшайдплац\". Защото точно там днес бе открит паметен знак - позлатена тясна ивица, сякаш разсичаща уличната настилка, а до нея са изписани имената на 11-те загинали. Затова тази година семейство Мюлер ще отворят павилиона си малко встрани, близо до нова многоетажна сграда. \"Не знам още как ще се чувствам, когато започне цялото оживление наоколо\", призна Каталина. Макс заяви, че хората често му казвали: \"Просто се радвай, че си оцелял. Ти си късметлия\". Мюлер обаче е неуморен, постоянно гледа часовника си, бележника си, жестикулира и говори високо. \"Донякъде потиснах емоциите. Опитвам се да подходя практично\", заяви мъжът и разказва, че двамата с Каталина са се срещали два пъти с пастори, за да поговорят за случилото се. Двойката получила и предложение чрез курс по йога да си върне усещането за хармония в живота. \"Това не беше за мен\", каза Мюлер. \"Съпругата ми беше по-ентусиазирана.\" Мюлер не иска на него да се гледа като на жертва. \"Не искам да мисля за това. Ръководя тази фирма, имам четирима служители, така че трябва да гледам напред.\" Но не е забравил случилото се, често се сеща за шума от камиона, профучал покрай него при смъртоносната атака. \"Шумът беше като при изпразване на контейнер за смет - остър и гърмящ\", каза той. Младият предприемач е убеден, че е щяло да има още по-големи поражения, ако атентатът беше извършен в края на седмицата: \"Пазарът щеше да е много по-оживен. Повече хора щяха да бъдат блъснати\". След атаката, когато по вестниците и телевизията многократно показвали снимката на Амри, застрелян в Италия по време на бягство, Мюлер престанал да гледа новини. \"Не исках да виждам повече това лице\", каза той. Когато започнали да се множат съобщенията за пропуски на полицията при наблюдението на Амри, \"все повече се ядосвал\". Най-вече защото се питал как така тунизиецът, който имал криминално досие и отказана молба за убежище, не е бил навреме спрян. И той като много хора смята, че сред потока от бежанци през последните няколко години в Германия са влезли много престъпници. \"И все още наоколо се разхождат много склонни към насилие типове. Може ли някой да ми обясни това? Очаквам правовата държава да ме защитава\", каза той. Мюлер, който от 18-годишен е член на партията на германския канцлер Ангела Меркел - Християндемократическия съюз, заяви, че Германия спешно се нуждае от закон за имиграцията. \"Всеки, който се интегрира, е добре дошъл\", каза той. Тези, които не желаят мирно съвместно съществуване, не трябва да са тук. Миналата година, точно след атаката, повечето от над стоте търговци и собственици на павилионите на базара се договорили: \"Терористите няма да ни прогонят, няма да им отстъпваме. Искаме отново да работим\". За мнозина от тях това било въпрос на икономическо оцеляване. Михаел Роден, председател на сдружението на берлинските собственици на павилиони, заяви пред ДПА, че тази година са се върнали почти всички собственици на сергии. Само един търговец не пожелал да участва отново. \"Животът продължава. Имаме семейства, задължения. Ние сме предприемачи и часовникът не трябва да спира\", каза той./БТА", "date": "2017.11.27", "title": "Година след атентата в Берлин коледните базари в Германия отново отварят врати"}
{"url": "http://www.dnevnik.bg/analizi/2017/11/27/3085811_za_sindroma_na_pridobitata_institucionalna_nekadurnost/", "text": "Неделният ден ни показа, че една  голяма група хора страда от неизлечима илюзия, че може да се управлява без визия и без стратегия , а само чрез конюнктурни действия, чрез имитации и симулации на съвременен мениджмънт, чрез отиграване на ситуации, чрез пиар и пропаганда, чрез шамански екзалтации, популистки заклинания, откъсване от реалността и живеене в паралелна реалност, нарцисизъм по отношение на себе си, чувство на страх като в обсадена крепост по отношение на опонентите и надсмиване, граничещо с презрение към всички останали (\"останали\" в смисъл на други и \"останали\" в смисъл на останали засега в България). Но понеже играем по правилата, а по-скоро по процедурите на демокрацията, а аз съм абсолютно сред малцинството спрямо мнозинството, което ги избира (не знам дали вече не съм най-малцинственото малцинство – това, което се състои от 1 човек), аз приемам, че те ще ни управляват дотогава, докато ни управляват (а то може да е броени месеци, но може да е и неизброими години), мога да ги посъветвам следните, да го кажем, на първо четене неща:  – големите катастрофи на смятащите се за вечни управляващи ги сполетяват поради тоталното им разминаване с реалността – Тодор Живков с физиономията на 10 ноември 1989 г. . Това, че си получил компетенциите да управляваш някакъв процес в частност или страната като цяло, не ти дава автоматично компетентността да можеш да управляваш този процес или страната. А те се заблуждават, жестоко се заблуждават, че като могат да управляват, защото властта е тяхна, те могат да управляват както трябва да се управлява. . Изкушават се (а дефицитите на образование, култура, нравственост и възпитание им помага за това) да използват нисък (понякога дори низък) език, да гъделичкат останали от соца нагласи и стереотипи, да свалят нивото на изказа, да говорят за важни неща в политиката и националната сигурност на жаргон, на диалект, като край ресторантска маса и като към прости народни маси, но тук сработва капанът на т.нар. обратна връзка и те започват да мислят, да проблематизират, да разсъждават и да си обясняват нещата, да властват и да управляват точно на това ниво – дори популистки да гъделичкат простотата и опростяването у народа, постепенно и властовият и управленски техен манталитет, властовите им и управленски способности се спихват до равнището на езика, на който общуват с обществото. , протежета, съпартийци и съмишленици (съмишленици като еднакво мислене за какво служи властта и че ден във властта година в живота храни), които хора, протежета, съпартийци и съмишленици са първата администрация в последните 30 години, нежелаеща да се научи да управлява, защото е заета с други неща и има други приоритети за седенето си във властта. Затова трябва да променят рязко и кардинално кадровата си политика, като се обърнат с лице към знаещите и можещите, към кадърните и способните, към интелигентните и образованите (не като дипломи, а като същина на образованието), към младите и сравнително младите хора. В битието и съзнанието си на преподавател мога да ги уверя, че имаме огромно множество такива хора, които могат да направят чудеса в администрацията, да я заредят с капацитет и потенциал, да пресекат тенденцията за растящи непрофесионализъм и неоправност в нея, да излекуват България от този СПИН – Синдрома на придобитата институционална некадърност. Ако властимащите направят това, дори само това, те ще свършат едно много добро за страната ни дело и много от другите им грехове ще могат да бъдат простени и даже реабилитирани. Да, те никога няма да бъдат партията, за която аз бих си позволил да гласувам, но поне ще им бъда за нещо благодарен – че обръщат тенденцията да произвеждаме прекрасни, но безработни магистри и доктори, да връчваме дипломи и награждаваме отличници, които, отчаяли се, че не са нужни на България тук, емигрират с еднопосочни билети.", "date": "2017.11.27", "title": "За Синдрома на придобитата институционална некадърност"}
{"url": "http://www.dnevnik.bg/sviat/2017/11/27/3086351_koia_e_budeshtata_tushta_na_princ_hari/", "text": "Йога инструктор и социален работник – такава е бъдещата тъща на британския принц Хари, Дория Рагланд. Майката на актрисата Меган Маркъл работи с възрастни хора, но това не ѝ пречи да носи расти и обица на носа. \"Забавляваме се много, но намирам и огромна утеха в подкрепата ѝ. Тази дуалност съществува, както би съществува и по отношение на най-добрата ми приятелка\", каза Маркъл пред сп. Glamour през август. Рагланд се е развела с бащата на Маркъл, Томас, когато дъщеричката им е била на 6 години. След развода си и двамата обявяват фалити – Рагланд през 2002 г., а Маркъл – през 2016 г. Бъдещата херцогиня е близка и с двамата си родители и неведнъж е коментирала какво е да израснеш като дете от смесен брак. По време на краткия им семеен живот, те са живели в район на Лос Анджелис, населен предимно с бели хора – и майката на Меган често е била взимана за нейна бавачка. Внимавай с млякото Маркъл е споделяла, че не носи разголени дрехи, заради строгия съвет на майка си: \"Не давай млякото безплатно\". Филантропия Рагланд е водила дъщеря си в бедни места в чужбина, за да ѝ покаже какво значи истинска бедност. \"И двамата ми родителите са започнали от нулата и са направили избора да помагат на другите хора\", казва Маркъл. Дъщеря им очевидно е наследила филантропските им наклонности, тъй като тя се занимава с редица благотворителни проекти. Това вероятно бързо я е сближило с Хари, който приема за свой дълг да продължи каузите, започнати от майка си – принцеса Даяна. Потомка на Мъдрост Пра-пра-пра-пра-дядото на Рагланд е работил в плантациите в южните щати и е бил освободен след забраната на робството през 1865 г. За да отбележи прехода, той е сменил името си на Уиздъм (Мъдрост).", "date": "2017.11.27", "title": "Коя е бъдещата тъща на принц Хари"}
{"url": "http://www.dnevnik.bg/bulgaria/2017/11/27/3086312_otkrit_e_originalniiat_rukopis_na_purvata_istoriia_na/", "text": "Авторският ръкопис на първия исторически трактат за България, създаден един век преди \"История славянобългарска\" на Паисий Хилендарски, е открит и ще бъде публикуван като текст, факсимиле, превод, бележки и научен коментар. Става дума за написаната на латински История на България от Петър Богдан Бакшич, за която се смята, че е създадена около 1667-1668г., но е отпечатана след смъртта му през 1674г. От нея са познати откъси и преписи, но в цялостен вид тя никога не е била известна на науката. Сега проф. Лилия Илиева от Югозападен университет \"Неофит Рилски\"  обявява в предстоящия брой 1 за 2018г. на сп. \"Балканистичен преглед\" , че е открила оригиналния ръкопис на българския книжовник - францисканец от Чипровци, станал католически архиепископ. В статията има и факсимиле на цяла страница от документа. В потвърждение на хипотезата, че историята на Богдан е значително по-обемист труд, тя съобщава, че ръкописът заема около 200 страници, разпределени в 70 глави, предговор, послеслов и добавени документи. Според проф. Илиева заглавието на този труд е \"За древността на бащината земя и българските неща\", а авторът се представя като Петър Деодат Чипровски. Пред Весела Николаева от онлайн изданието  Severozapazenabg.com  проф. Илиева споделя, че е открила ръкописа в Университетската библиотека на италианския град Модена. Университетът е основан през 1175г. и е един от най-старите в света. Библиотечната му мрежа е от десетина обекта, включително в провинция Реджо Емилия. Лилия Илиева е професор по Общо и сравнително езикознание към  Катедра по български език  във Филологическия факултет на ЮЗУ \"Неофит Рилски\" - Благоевград. Тя преподава Увод в общото езикознание, Синтаксис на българския книжовен език, Морфология на българския книжовен език, Етнолингвистика. Била е лектор по български език и култура в Пекинския университет за чужди езици (1994-1997). Специализира в Санкт Петербург (Русия, 1990), Елсинор (Дания, 1988), Москва (Русия, 1985), Дубровник-Загреб (Хърватия, 1983). Цифровото копие на ръкописа е откупено с помощта на проект, финансиран от държавния Фонд \"Научни изследвания\". Справката в отчетите на фонда показва, че става дума за проект  \"Гутенберговата революция и българите\" , за който са одобрени 57 000 лева.", "date": "2017.11.27", "title": "Открит е оригиналният ръкопис на първата история на България, обяви учен"}
{"url": "http://www.dnevnik.bg/sport/2017/11/27/3086344_kremul_obeshta_da_zashtiti_ruskite_sportisti_sled/", "text": "Русия ще предприеме стъпки за защита на интересите на своите спортисти, които бяха дисквалифицирани и лишени от медалите си от зимните олимпийски игри в Сочи през 2014 г Това съобщи говорителят на Кремъл Дмитрий Песков в понеделник. Само през този месец Международния олимпийски комитет (МОК) анулира резултатите на  14 руски спортисти, които се участваха в Сочи . Те са нарушили антидопинговите правила и бяха санцкионирани доживот. Решенията дойдоха след дългогодишното разследване на МОК за обвиненията за допинг програма сред руските спортисти, спонсорирана от държавата. \"Основното нещо е да се вземат постоянно и енергично всички възможни мерки за защита на нашите законни интереси и законните интереси на нашите спортисти заедно с международни спортни организации\", каза говорителят на Кремъл Дмитрий Песков пред репортери. \"Човек трудно може да открадне победа, която вече е спечелена, особено победа, която ще остане завинаги на нашите спортисти\". Русия беше на първо място в класирането по медали в Сочи, но последните наказания на МОК намалиха броя на титлите до едва девет. Така Русия остана зад Норвегия (11), Канада (10) и САЩ, който също е с девет. До момента наказанията на атлети от четири спорта – ски бягане, скелетон (спускане с шейни), бобслей и бързо бягане с кънки. Сред наказаните са двукратният златен медалист Александър Зубков и златният медалист в ски бягането  Александър Легков . Песков не посочи какви мерки може да предприеме Русия. Но федерациите, управляващи тези спортове в Русия, заявиха, че ще се опитат да оспорят решенията на МОК в Спортния арбитражен съд (CAS) в Лозана. Въпреки призивите за сътрудничество с международните органи, които да помогнат на Русия да сложи край на санкцията си, руските власти и досега не признават вината си за положителните допинг проби. МОК подложи на повторни проверки руските спортисти, участвали в Сочи, след разкритията на бившия шеф на руската антидопингова агенция (RUSADA) Григорий Родченков. Скандалът в Сочи е част от по-широка допингова афера, която доведе до отнемането на лицензите на RUSADA, лекоатлетическата федерация и параолимпийския комитет. МОК заяви, че ще вземе окончателно решение  за участието на Русия на зимните олимпийски игри в Пьончан, в началото на следващия месец. Това ще се случи по време на заседанието на Изпълнителния комитет на 5 и 6 декември в Лозана.", "date": "2017.11.27", "title": "Кремъл обеща да защити руските спортисти след отнетите медали от Сочи 2014"}
{"url": "http://www.dnevnik.bg/photos/2017/11/27/3085872_fotogaleriia_svetovnite_snimki_na_denia_-_27_noemvri/", "text": "Пуйки, отгледани свободно във ферма в Термофекин, Ирландия.", "date": "2017.11.27", "title": "Фотогалерия: Световните снимки на деня - 27 ноември 2017 г."}
{"url": "http://www.dnevnik.bg/sport/2017/11/27/3086358_evertun_poluchi_zemia_na_doka_v_livurpul_za_200_godini/", "text": "Евертън\" може и да не се представя силно във Висшата лига на Англия и да е малко над зоната на изпадащите, но бъдещето на клуба изглежда обещаващо. \"Карамелите\" обявиха, че са осигурили парцел, на който да постоят новия си стадион. Става въпрос за място около дока Брамли Мур в северната част на пристанището на Ливърпул. Договорът е подписан от дъщерното дружество на клуба Everton Stadium Development Ltd. Неговият срок е 200 години и земята се отдава под наем на \"карамелите\". Робърт Елстоун, главен изпълнителен директор на \"Евертън\", заяви, че лизинговият договор е от ключово значение за следващото ниво на планиране. \"Управлението на обекта е от съществено значение, за да можем да продължим напред с следващите етапи на проекта - финализиране на споразумението с градския съвет за финансирането на проекта и подготовка за подаване на заявление за планиране. Надяваме се да завършим и двете стъпки догодина\", каза Елстоун. Независимият експертен доклад показва, че строежът на нов стадион ще даде тласък на местната икономика от 1 млрд. паунда. Освен това ще бъдат създадени 15 хиляди нови работни места. Строежът на стадион е част от голям проект, наречен Liverpool Waters. Това е комплекс край река Мърси, който ще включва развлекателни съоръжения, търговски и жилищни сгради. Вече са предоставени разрешения за планиране за пристанищата Princes Dock и Central Dock, включително планове за нов круизен терминал и редица жилищни комплекси. Стадионът се разглежда като катализатор за повече инвестиции и работни места. \"Евертън\" иска да се премести на ново съоръжение с капацитет между 50 и 55 хиляди места. Цената на проекта е около 300 млн. паунда, а от \"Евертън\" планират да отворят 12 хиляди работни места за местните жители. Плановете на \"карамелите\" са да започнат строежа през 2018 г., а за сезон 2021/22 тимът да се премести в новия си дом. Първоначално планът за нов стадион беше част от кандидатурата на града за кандидат домакин на игрите на Британската общност през 2022 г. В крайна сметка обаче Бирмингам спечели наддаването. \"Евертън\" играе на сегашния си стадион \"Гудисън парк\" от 1892 г.", "date": "2017.11.27", "title": "\"Евертън\" получи земя на дока в Ливърпул за 200 години, за да построи нов стадион"}
