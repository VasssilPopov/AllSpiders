{"url": "https://www.dnevnik.bg/photos/snimka_na_denia/2018/02/08/3126688_snimka_na_denia_shampionskiiat_parad_na_filadelfiia/", "text": "Стотици хиляди фенове се стекоха по улиците на Филаделфия, за да гледат шампионския парад на местния тим \"Филаделфия ийгълс\" след спечелването на  . Състезателите бяха натоварени на четири открити автобуса, като парадът предвождаше този с куотърбека, вдъхновил \"орлите\" за победа  .", "date": "2018.02.08", "title": "Снимка на деня: Шампионският парад на \"Филаделфия ийгълс\""}
{"url": "https://www.dnevnik.bg/biznes/2018/02/08/3126447_ministerstvoto_na_turizma_se_sdobi_s_nov/", "text": "Премиерът Бойко Борисов е освободил по негова молба Милко Теофилов като заместник-министър на туризма, считано от 15 февруари. Това съобщи правителствената пресслужба. На длъжността е назначен Любен Кънчев. Според официалната справка той е магистър по френска филология от СУ \"Св. Климент Охридски\", има и втора специалност \"Български език и литература\". Над 30 години е работил на различни позиции в БНТ. От 2012 г. е заместник-кмет в община Костинброд с ресори образование, култура, социални дейности, спорт и туризъм. Милко Теофилов бе назначен за заместник-министър на туризма през юли 2017 г. На тази длъжност той помага за определянето и насърчаването на инвестиционни възможности за частните капиталови инвеститори и инвеститорите в рисков капитал, показва справка в сайта на министерството. В нея се посочва и че съдейства за подготовката на българското председателство на Съвета на Европейския съюз. Другият заместник-министър на туризма е Ирена Георгиева. ", "date": "2018.02.08", "title": "Министерството на туризма се сдоби с нов заместник-министър"}
{"url": "https://www.dnevnik.bg/politika/2018/02/08/3126478_pravitelstvoto_produljava_rabota_po_istanbulskata/", "text": "Министерствата на правосъдието и външните работи продължават работата по Истанбулската конвенция, съобщи председателят на правната комисия в парламента Данаил Кирилов (ГЕРБ). Той заедно с Тома Биков внесе искане до Конституционния съд (КС) за тълкуване дали Истанбулската конвенция противоречи на конституцията. Искането е подписано от 75 депутати от ГЕРБ и към него са приложени и всички получени в парламента становища. \"Първо сме анализирали всички отрицателни становища, а след това сме дали и нашите аргументи \"за\". Смятаме, че с това искане максимално изчерпателно сме представили проблема и ситуацията пред конституционните съдии. Разяснили сме споровете, свързани с понятията, които касаят взаимодействията с Конституцията\", каза Кирилов. \"Истанбулската конвенция е подписана, но все още не е ратифицирана от Народното събрание. Произнасянето на съда ще даде един водещ правен ориентир за обществения дебат за Конвенцията. Смятаме, че той ще бъде полезен за българското общество\", мотивира се Кирилов. Основният въпрос на който трябва да отговори съдът, е дали международният договор противоречи на чл. 46, ал. 1 от Конституцията, която регламентира \"брака като доброволен съюз между мъж и жена\". Кирилов смята, че произнасянето на Конституционния съд до голяма степен ще преодолее и \"негативната нагласа и спекулациите, които битуват в този обществен дебат\". В ГЕРБ не мислят, че нещо в конвенцията противоречи на Конституцията. Двата варианта след решението на КС са, ако конвенцията противоречи, да се измени Конституцията или да не се приеме конвенцията. В устава на ГЕРБ са заложени християнските ценности и нямаме намерение да се отказваме от тях, каза Тома Биков, попитан дали ще се съобразят с мнението на няколко църкви и мюфтийството, които са срещу конвенцията. Биков добави, че в ГЕРБ се надяват да успеят да обяснят желанието си за ратифициране на конвенцията срещу насилието над жените на религиозните общности.", "date": "2018.02.08", "title": "Правителството продължава работа по Истанбулската конвенция"}
{"url": "https://www.dnevnik.bg/sport/2018/02/08/3126319_rusnacite_se_pritesniavat_ot_losho_otnoshenie_v/", "text": "Първият случай на напрежение с руски спортисти по време на зимните олимпийски игри в Пьонгчанг вече е факт. Водачът на делегацията на \"Олимпийски атлети от Русия\" Станислав Поздняков потвърди за случай с отрицателно отношение към състезателите от член на канадския отбор. Според Поздняков подобни инциденти е възможно да зачестят до края на игрите. \"Имахме опасения, че наши спортисти и треньори може да бъдат изправени от подобни негативни предразсъдъци. Имаше само един случай с представител от Канада, но той беше разрешен. Ръководителят на канадския отбор се извини за поведението на своя сънародник\", каза Поздняков. От Канадския олимпийски комитет заявиха, че не могат да потвърдят информацията, че член на тяхната делегация е замесен в инцидента.  До часове се очаква становище на Спортния арбитражен съд в Лозана (КАС) по молбите на 32-мата руски спортисти, които  обжалват решението на Международния олимпийски комитет (МОК) да им забрани участие в Пьонгчанг . Дори при успешно обжалване обаче е много малко вероятно някой от тях да участва в игрите. Квалификациите в някои дисциплини вече започнаха, а откриването е в петък в 20.00 часа (13.00 часа българско време). До олимпийските игри бяха допуснати 169 от 389-те руски спортисти , които подадоха заявка за участие в Пьонгчанг. Те ще се състезават като неутрални - под олимпийския флаг и химн, тъй като Русия не беше допусната до игрите в южнокорейския град заради системна употреба на допинг и манипулация на проби по време по време на игрите в Сочи през 2014 г. Руските представители в Пьонгчанг ще трябва да спазват специален кодекс за поведение. Те нямат право да показват всякаква национална принадлежност към страната си. МОК обеща, че може да позволи на руската делегация да използва флага на Русия по време на закриването на игрите на 25 февруари, ако бъдат спазени правилата за поведение.", "date": "2018.02.08", "title": "Руснаците се притесняват от лошо отношение в Пьонгчанг"}
{"url": "https://www.dnevnik.bg/evropa/2018/02/08/3126492_taksimetrovi_shofyori_v_praga_protestiraha_sreshtu/", "text": "Над 1800 таксиметрови шофьори участваха днес в протест в центъра на Прага срещу компанията за превоз чрез онлайн приложение \"Юбер\" (Uber). Това съобщи представителят на Обединението на чешките таксиметрови шофьори Давид Беднарж, цитиран от ТАСС. Настояваме властите да въведат за шофьорите на \"Юбер\" същите финансови условия, каквито има и за нас, включително задължението в автомобилите да има брояч, според чиито показания да се извършва плащането от клиентите, подчерта той, като допълни, че алтернативните таксиметрови услуги трябва да бъдат регулирани, за да не злоупотребяват с положението си на пазара на услугите, или дори да се забрани дейността им. Протестът ще приключи на две места - на площад \"И. П. Павлов\" и пред кметството в чешката столица. Таксиметровите шофьори се придвижват натам в две колони с автомобилите си, като не планират да блокират движението. Те също така поискаха среща с чешкия премиер Андрей Бабиш. Според тях правителството трябва да вземе мерки в национален мащаб срещу \"Юбер\". Ръководителят на кабинета на министрите се съгласи да се срещне с шофьорите, като информира, че изпълнителната власт вече има пакет документи за регулиране на услугите на алтернативния превоз. Голям протест на таксиметровите шофьори имаше в Прага миналата година. Подобни акции се провеждат и в други чешки градове. Чехите активно ползват услугите на \"Юбер\", тъй като цените са доста по-ниски, отколкото при обикновените таксита. В Прага договори с \"Юбер\" имат около 2000 шофьори. /БТА", "date": "2018.02.08", "title": "Таксиметрови шофьори в Прага протестираха срещу \"Юбер\""}
{"url": "https://www.dnevnik.bg/v_pamet/2018/02/08/3126452_pochina_internet_aktivistut_i_tekstopisec_na_grateful/", "text": "На 70-годишна възраст е починал текстописецът на  Grateful Dead  и активист за интернет свободи Джон Пери Барлоу, съобщава сайтът TechCrunch. Барлоу бе съосновател на Electronic Frontier Foundation – най-влиятелната организация за граждански права в мрежата, създадена за да гарантира, че конституционните права на гражданите ще се спазват и в интернет. \"Барлоу знаеше, че новите технологии могат да създадат и да овластят злото също както и доброто. Той съзнателно избра да се посвети на второто\", пишат от фондацията в съобщението за смъртта му. Той посвети живота си на това да превърне интернет в \"свят, в който всички могат да навлязат без привилегии и предразсъдъци, основани на расата, икономическата сила, военната сила или мястото на раждане... свят, в който всеки и навсякъде може да изрази вярванията си без значение колко са ексцентрични и без да се бои или да бъде принуждаван да мълчи и да се подчинява\". Роден в Уайоминг и отгледан от родители, отдадени мормони, като дете му е било забранявано да гледа телевизия. В шести клас родителите му са разрешили да следи предаванията на телевизионните проповедници. В гимназията се запознава с Боб Уиър, който по-късно ще основе Grateful Dead, и с психолога и изследовател на психеделични наркотици Тимъти Лиъри. Барлоу запознава музикантите с Лиъри и се отдалечава от мормонската религия. След като завършва бакалавърска степен по сравнителна религия, той прекарва две години, пътувайки по света. По-късно се връща в семейната ферма, където живее и работи близо две десетилетия, като продължава да пише и за Grateful Dead. Барлоу е сред първите активисти за свободата на интернет и през 1990 основава EFF, отдавайки се изцяло на каузата за свободата в интернет и изнасяйки лекции по света. През 2012 г. създава и свързаната с EFF Фондация за свободата на пресата и работи и в двете до смъртта си. Той е починал спокойно в съня си.", "date": "2018.02.08", "title": "Почина интернет активистът и текстописец на Grateful Dead Джон Пери Барлоу"}
{"url": "https://www.dnevnik.bg/biznes/2018/02/08/3126479_osven_telenor_chehut_petr_kelner_moje_da_kupi_i_nova/", "text": "Освен с оферта за \"Теленор\" най-богатият източноевропеец - чехът Петр Келнер, е изразил готовност да купи и \"Нова телевизия\", информира  \"Капитал\".  Холдингът на Келнер е подал обвързваща оферта за българската \"Нова телевизия\" пред собственика й - шведската Modern Times Group (MTG). Срокът изтече последния петък на януари, броят на получените предложения е неизвестен, но е сигурно, че предложението на PPF е сред най-силните, ако не и най-доброто твърдят два източника на \"Капитал\". \"Нова\" остава единствената традиционна телевизия в портфолиото на MTG, след като групата промени стратегията си и излезе от Чехия, балтийските държави и Франция. Българският бизнес отчита растеж на приходите и рекламата, и то на пазар с по-малко зрители, отбелязва \"Капитал\". От края на лятото тече структурирана продажба с покани към световни медийни и финансови инвеститори, а сроковете бяха удължавани няколко пъти. Вчера \"Капитал\" информира, че  холдингът на Келнер PPF е избран от норвежката Telenor  за купувач на бизнеса й в България, Сърбия и Черна гора. Петр Келнер е определян от Forbes като най-богатия човек в Централна и Източна Европа със състояние от 16 млрд. долара. Началото на бизнеса му е търговията с копирни машини, а впоследствие по време на масовата приватизация прави инвестиционния фонд , който през годините се разраства до огромна инвестиционна компания с разнообразни интереси в Чехия, Русия, Словакия, Китай, Румъния, САЩ, Франция, Виетнам и други. Наскоро чешки медии писаха за интереса му към Би Ти Ви, но \"Капитал\" не намери потвърждение за очаквана сделка.", "date": "2018.02.08", "title": "Освен \"Теленор\" чехът Петр Келнер може да купи и Нова телевизия"}
{"url": "https://www.dnevnik.bg/bulgaria/2018/02/08/3126534_cacarov_poiska_ot_ninova_da_predstavi_vsichko_koeto/", "text": "Главният прокурор Сотир Цацаров призова лидерът на БСП Корнелия Нинова да представи всичко, което знае за действията на шуменската прокуратурата, за да бъде назначена проверка. Това заяви Цацаров, цитиран от агенция \"Фокус\", преди тържеството на Инспектората на Висшия съдебен съвет във връзка с десетгодишнината на звеното. По-рано днес лидерът на  левицата Корнелия Нинова обвини обвинението в Шумен , че изпълнява политически поръчки. \"Колегите са проверявали сигнал за документно престъпление, така че едва ли може да се говори, че се проверява партийна дейност или нещо такова. Но нека има постъпили документи, незабавно ще бъде разпоредена проверка и резултатите от нея ще бъдат публични\", заяви главният прокурор.", "date": "2018.02.08", "title": "Цацаров поиска от Нинова да представи всичко, което знае за Шуменската прокуратура"}
{"url": "https://www.dnevnik.bg/sport/2018/02/08/3126546_bukarev_sravni_levski_s_gnila_iabulka_i_obiavi_che_e/", "text": "Асен Букарев, който  подаде оставка като главен мениджър  на \"Левски\" и напусна клуба, назова причините за решението си. Бившият футболист обясни, че не е доволен от посоката, в която се движи клубът. Букарев призна, че селекцията на стадион \"Георги Аспарухов\" се прави от  собственика Спас Русев  и мениджъри до него, а всички останали са встрани и опитват да помагат. \"Разбрах, че г-н Русев е определил решението ми за детинско. Ако да се боря за това служителите да имат по-високи заплати, ако се боря да се направи ясна структура, значи аз съм дете\", каза Букарев в студиото на \"Спортно шоу Гонг\" и обясни, че не е разговаря със собственика на сините Русев. Главният мениджър добави, че си задава въпроси какво се случва вътре в клуба и няма отговори. \"Левски\" се управлява еднолично и никой не знае истината докрай. Колко ни е бюджетът, какво планираме като стратегия и докъде ще стигнем. Просто лъскаме една ябълка отвън да изглежда добре, а отвътре тя е гнила обаче или какво. Опитах се да разбера за три месеца, но не разбрах. Уверенията пред всички нас са, че проектът \"Левски\" е дългосрочен, обаче кое ни дава гаранции за това\", попита риторично Букарев. Той обясни, че няма конфликт с треньора Делио Роси, с когото обаче \"не е намерил общ език\". Букарев беше помощник за кратко на италианеца, преди да бъде повишен. За последните 12 месеца това е третият човек, който заема функцията на главен мениджър или спортен директор след Станислав Ангелов и Даниел Боримиров. \"Не искам да съм част от една политика на използване на личности, на местенето им като пионки и напуснат. Г-н Русев сигурно е обиден, че не му се обадих, но и аз се обидих, когато той пращаше други хора да преговарят с други клубове, когато това е моя задача\", каза още бившият главен мениджър и добави, че в последните години ръководството на \"Левски\" губи доверие в хората на неговия пост прекалено лесно.", "date": "2018.02.08", "title": "Букарев сравни \"Левски\" с гнила ябълка и обяви, че е обиден на Спас Русев"}
{"url": "https://www.dnevnik.bg/bulgaria/2018/02/08/3126542_sled_signala_che_shte_go_proveriavat_siderov_podade/", "text": "Няколко часа след като стана известно, че  организацията \"Антикорупционен фонд\" е подала сигнал до новата антикорупционна комисия  срещу Волен Сидеров, той подаде закъснялата си декларация за конфликт на интереси, съобщиха от организацията във \"Фейсбук\". Според активиста на \"Антикорупционен фонд\" Николай Стайков Сидеров е регистрирал търговско дружество през октомври миналата година и не е спазил едноседмичния срок за неговото деклариране. Подобно нарушение може да се накаже с глоба от 1000 до 3000 лева. \"Светкавична реакция на депутата Волен Сидеров след внесения днес наш сигнал до новата антикорупционна комисия. Днес в регистъра на подадените декларации за конфликт на интереси се появи негова декларация, с която депутатът прави - с четири месеца закъснение - деклариране на нови обстоятелства около регистрация на дружество с негово участие. Разбира се, това действие с входящ номер и дата от днес, 8 февруари 2018 г., е само за негово собствено успокоение и не би трябвало да отмени санкцията, която по закон е глоба до 3000 лева\", пишат от организацията.", "date": "2018.02.08", "title": "След сигнала, че ще го проверяват, Сидеров подаде декларация за конфликт на интереси"}
{"url": "https://www.dnevnik.bg/bulgaria/2018/02/08/3126560_prokuraturata_imala_podozreniia_koi_e_poruchiteliat_i/", "text": "\"Имаме подозрения кой е поръчителят за отвличането на Адриан Златков\", каза пред журналисти главният прокурор Сотир Цацаров, цитиран от агенция \"Фокус\". Той говори на церемонията заради 10-годишнината на съдебния инспекторат. Той допълни, че имало данни за още хора, свързани с престъплението, \"и естествено, че се работи върху това. Хората, за които става дума, са или помагачи, или просто част от изпълнителския апарат. Едно такова престъпление изисква и поръчител, а такъв поръчител има\", обясни Цацаров. Попитан дали разследващите имат данни за извършителя на престъплението, главният прокурор заяви: \"Има съответни подозрения.\" \"Дори и изясняването на доказателствата до този момент е изискало сериозен труд. Тоест е изисквало огромен труд и огромно събиране не само на оперативна информация, но и в превръщането ѝ в годни доказателствени средства. Не напразно благодарихме на колегите от сръбската прокуратура и сръбското Министерство на вътрешните работи. Помощта им беше безценна и продължава. Трудно се доказват подобен тип деяния. За мен е извършена огромна работа\", посочи още той. Днес Софийският апелативен съд реши да освободи от ареста четиримата обвинени в съпричастност (като помагачи) с отвличането на Адриан Златков.  Съдебният състав промени  най-тежката мярка за неотклонение - постоянен арест,  наложена от градския съд , на Ивайло Борисов-Ториното, Мартин Марков, Георги Джамбазов и Здравка Стефанова срещу парична гаранция. Според държавното обвинение те са спомогнали отвличането на Златков, като Ториното и Марков са предоставили на извършителите две коли, а Джамбазов и Стефанова са купували сим карти на сръбски мобилен оператор, с които са водени преговорите за получаването на откупа. Извършителите на отвличането все още не са известни.", "date": "2018.02.08", "title": "Прокуратурата имала подозрения кой е поръчителят и кой е извършителят на отвличането на Адриан Златков"}
{"url": "https://www.dnevnik.bg/sviat/2018/02/08/3126541_sasht_bombardiraha_sili_na_asad_v_iztochna_siriia/", "text": "Коалицията, водена от Съединените щати в Сирия, бомбардира сили, сражаващи се за президента Башар Асад в района на източния град  Дейр аз Зор , съобщиха \"Ройтерс\" и Би Би Си, както и групи, наблюдаващи конфликта. Подобни нападения са рядкост, като според коалицията причината за последното е \"непредизвикана атака\", извършена от около 500 души, сражаващи се на страната на режима, срещу кюрдско-арабската коалиция Сирийски демократични сили (SDF). Според Съединените щати жертвите сред правителствените сили са около сто души, а целта на атаката е била да се овладеят петролните полета в района на Хишам, източно от Дейр ез Зор. Не е известно дали сред тях има представители на сирийските въоръжени сили. Американската армия казва, че войниците на сирийския режим опитали да завземат територия \"източно от река Ефрат\", която от месеци е в ръцете на SDF, след като беше отвоювана от \"Ислямска държава\". САЩ вече обявиха, че коалицията, предвождана от тях, ще продължи да действа на терен и след разгрома на \"халифата\" в северна Сирия, за да възпрепятства завръщането на джихадистки организации. В най-северните райони около средното течение (близо до сирийско-турската граница) реката служи като демаркационна линия между коалицията (източно от Ефрат) и подкрепяни от Турция сили на Свободната сирийска армия. На юг обаче, от завзетия миналата есен град Ракка до границата с Ирак, Ефрат разделя коалицията от силите на режима, като последните са на западния бряг. Миналата година американски изтребител  свали сирийски боен самолет  за пръв път от началото на конфликта едва на няколко десетки километра от Ракка, също по поречието на Ефрат. Преди това силите на Асад и водената от САЩ коалиция често  се доближаваха опасно едни до други , докато опитваха да отвоюват територии от \"Ислямска държава\". Чрез съобщение, излъчено от държавни медии, режимът в Дамаск обяви, че действията на американските сили и съюзниците им са \"военни престъпления\" и настоя, че коалицията трябва да поеме отговорност за действията си и да бъдат разфоромировани. \"Настояваме международната общност да осъди клането и да държи коалицията отговорна\", предаде агенция САНА. Според нея официален Дамаск е изпратил писмо до Организацията на обединените нации с искане действащите основно в Северна Сирия сили да бъдат разпуснати. Сирийският режим също така обвини коалицията, че е нападнала бойци, сражаващи се срещу \"Ислямска държава\". Руското министерство на отбраната каза, че американският удар е ранил \"проправителствени доброволци\". Според Москва акцията на САЩ е трябвало да се координира с руската армия, но инцидентът само е доказал, че целта на Вашингтон в Сирия не е борбата срещу \"Ислямска държава\", а завземане и овладяване на сирийски и икономически активи. Малко след информацията за сблъсъка на изток от Ефрат базираният в Лондон Сирийски център за наблюдение на права съобщи за нови бомбрдировки на силите на Асад срещу градчета в разположения недалеч от Дамаск бунтовнически анклав Източна Гута - район, обсаден от режима от няколко години. Според центъра най-малко 21 души са убити, а най-малко 125 - ранени. През последните седмици режимът засили кампанията си по въздух и земя срещу Източна Гута въпреки призивите на ООН за прекратяване на огъня и допускане на хуманитарни и медицински екипи, които да евакуират тежко болните. И вчера центърът в Лондон  съобщи за въздушни нападения , при които няколко десетки са загинали. Междувременно сирийският съюзник Русия, Турция и Иран са се съгласили да проведат още една среща на лидерите си за решаване на кризата. Мястото е Истанбул, но датата не е уточнена, предадоха \"Ройтерс\" и Анадолската агенция, като се позоваха на турската президентска администрация. Трите държави бяха организатори на  провелия се в Сочи мирен конгрес  за Сирия, на който не отидоха голяма част от опозиционните организации и бунтовниците, сражаващи се на терен.", "date": "2018.02.08", "title": "САЩ бомбардираха сили на Асад в Източна Сирия, Дамаск ги обвини във \"военни престъпления\""}
{"url": "https://www.dnevnik.bg/morski/2018/02/08/3126592_administrativniiat_sud_vuv_varna_e_zavel_49_dela_po/", "text": "Нови 49 административни дела са образувани във Административния съд във Варна по жалби на собственици на имоти срещу заповеди на кмета на общината Иван Портних. Те са свързани с определянето на размера на паричното обезщетение за принудително отчуждени поземлени имоти във връзка с изграждането на булевард \"Васил Левски\" в града. Това съобщи пресслужбата на съда. За да реализират големите си инфраструктурни проекти, общината трябва да отчужди имоти на Най-голяма част от имотите, които трябва да бъдат отчуждени, попадат именно в новите трасета на бул \"Васил Левски\". Част от парите за реализацията на проекта - 80.5 млн. лв., бяха отпуснати от правителството още на 11 октомври м.г. Общата му стойност е над 113 млн. лв., но за какво и как ще бъдат похарчени те все още не е съвсем ясно. Пет месеца след правителственото решение за финансиране на пътните ремонти  общинската администрация във Варна продължават да не дават ясен отговор на въпросите  има ли изработен технически проект за реконструкцията на булеварда, издадени ли са строителни разрешения и на какво основание в момента се извършват строителните работи по трасето му. Подобна информация не е качена и на сайта на администрацията, въпреки че според текстовете на Закона за устройство на територията. В него е записано: \"Кметът на общината организира поддържането на архив на одобрените устройствени планове и измененията им, на издадените строителни книжа и публични регистри на всички актове за изработване и одобряване на устройствени планове и на измененията им, на издадените разрешения за строеж и на въведените в експлоатация строежи.\" Част от работната визия на градската магистрала  беше публикувана на общинския сайт в средата на ноември . Тя съдържа графична част и три компютърни визуализации. Липсват обаче проектосметна документация, количествено–стойностни сметки и ред други важни документи. Според независими експерти представеният проект на стойност над 113 млн. лв. е правен набързо и на парче. Според тях той не е изработен върху кадастралната карта на трасето на булеварда, а върху нейна снимка. Преди време председателят на Камарата на геодезистите в България Йоан Каратерзиян съобщи за \"Дневник\", че още на 29 август м.г. оттам са поискали по Закона за достъп до обществена информация справка и документи, касаещи предстоящото строителство. Поисканата информация е касаела техническите и работните проекти на основното и локалните трасета на бул. \"Васил Левски\", проектите за изместване на подземните комуникации, за промяна на коритото на дерето по протежение на булеварда, за предвидените мостови съоръжения и пешеходни подлези и т.н. Поискани са и подробните устройствени планове, послужили като основа на проектирането. С отговора си общинската администрация във Варна на практика е Мотивът за това е бил, че \"поисканата информация попада в обхвата на членове от Закона за авторското право и сродните му права, регламентиращ закрилата на одобрени архитектурни проекти, одобрени проекти по устройствено планиране, карти, схеми, планове и други\". Според Камарата на геодезистите подобно твърдение противоречи на истината, тъй като проектите за реконструкция на булеварда не са предмет на авторско право. Но дори и да са, отказът за предоставянето им е неправомерен, тъй като в Закона за достъп до обществена информация има специален текст, уреждащ подобни случаи. Според него когато обработката на поискана информация би могла да доведе до нарушаване на авторски права, тя се предоставя във форма, която се определя от съответния орган (в случая община Варна).", "date": "2018.02.08", "title": "Административният съд във Варна е завел 49 дела по жалби за отчуждаване на частни имоти"}
{"url": "https://www.dnevnik.bg/sport/2018/02/08/3126596_manchestur_junaited_ochakva_prihodi_ot_585_miliona/", "text": "Завръщането на \"Манчестър юнайтед\" в Шампионската лига доведе до по-добро финансово състояние на клуба. \"Червените дяволи\" обявиха приходи от 163.9 милиона паунда и оперативна печалба от 28.7 милиона за второто тримесечие на финансовата година, приключило на 31 декември. За края на финансовата година през юни от \"Олд Трафорд\" очакват приходите им да бъдат в диапазона 575 - 585 милиона паунда. Сумата преди изплащането на данъците и лихвите пък ще бъде около 175 - 185 милиона. В сравнение с второто тримесечие преди година приходите са нараснали с 6 милиона паунда, но оперативната печалба е по-ниска с 8.9 милиона. Това се дължи и на по-големите разходи, които имат от клуба. Също така приходите от спонсори и търговия бележат спад с 1.4 милиона паунда, а тези от домакинските срещи са с 1.7 милиона по-малко. Все пак от клуба уточняват, че това се дължи на двата мача по-малко на \"Олд Трафорд\", които са изиграни в същия период. За разлика от това приходите от телевизионни права са по-високи с над девет милиона паунда, основно заради участието в Шампионската лига. \"Нашият солиден бизнес модел и доброто ни състояние ни позволи да удължим  договора на мениджъра Жозе Моуриньо  и да привлечем  Алексис Санчес . Очакваме с нетърпение остатъка от сезона\", каза изпълнителният вицепрезидент на клуба Ед Удуърд. В момента \"Юнайтед\" е втори във Висшата лига, но изостава с 13 точки от градския съперник \"Манчестър сити\".", "date": "2018.02.08", "title": "\"Манчестър юнайтед\" очаква приходи от 585 милиона паунда за финансовата година"}
{"url": "https://www.dnevnik.bg/bulgaria/2018/02/08/3126581_policaite_se_oplakaha_che_obuvkite_im_ne_paziat_ot/", "text": "Близо 65% от полицаите, участвали в изследване, твърдят, че кубинките, които ползват, са неудобни. Това показва анализ, представен от най-големия полицейски синдикат - Синдикална федерация на служителите в МВР (СФСМВР), информира БТА. Председателят му Валентин Попов обяви, че синдикатите не търсят конфронтация, а партньорство с вътрешното министерство. \"Целта на всички е униформените да са добре облечени и обути\", заяви още той. В изследването са се включили близо 400 служилите на реда. Половината от тях казали, че изпитват болка от ползването на предоставените им от МВР обувки, а 80% твърдят, че кубинките пропускат вода. През зимата 60% от служителите на вътрешното ведомство казват, че краката им измръзват, а още по-голяма част заявяват, че обувките се късат още в първата година. Над 80% от полицаите твърдят, че не се чувстват добре защитени със служебните си обувки. А половината от участвалите в изследването са крайно неудовлетворени от предоставените им кубинки. Според експерта от Европейския полицейски съюз в областта Свен Селигер, който тества кубинките в лабораториите на GoreTex, близо 15% от българските полицаи купуват сами служебните си обувки и не ползват предоставените им от МВР. Всички цифри показват, че предоставените от МВР обувки не отговарят на съвременните изисквания и нужди на полицаите. Зам.-председателят на СФСМВР Илия Кузманов каза, че диалогът между синдикати и министерството постепенно се подобрява. Предоставената от МВР сума на служебните кубинки е за над 100 лв., но на свободния пазар има с около 30% по-ниска цена за идентичен продукт, аргументират се още синдикатите. По тази причина те обмислят да предложат нов вариант на ведомството за снабдяване с обувки. По думите на Селигер, ако конкретен продукт може да се носи двойно повече време, цената е оправдана. В същото време от синдиката вече водят разговори за качеството на униформите. В началото на годината след среща с полицейските синдикати премиерът  Бойко Борисов обеща 100 млн. лв.  за увеличение на заплатите в системата. До нея се стигна, след като служителите на реда заплашиха с протести по време на европредседателството. Още в края на миналата година стана известно, че в бюджета на МВР за 2018 г. са предвидени 55 млн. лв. повече за възнаграждения. Как да бъдат разпределени тези пари -  поравно  или  според заслуги,  скара синдикалните организации и ръководството на ведомството. Вътрешният министър Валентин Радев обаче заяви пред \"Дневник\", че  няма да отстъпи от решението си  парите да се разпределят според заслугите на полицейските служители. След обещаните от Борисов допълнителни 100 млн. лв., синдикатите решиха  временно да преустановят протестите , а парите бяха разпределени поравно.", "date": "2018.02.08", "title": "Полицаите се оплакаха, че обувките им не пазят от вода и студ"}
{"url": "https://www.dnevnik.bg/sviat/2018/02/08/3125229_ska_keler_absoljutno_pogreshno_djambazki_svurzva/", "text": "Много съм изненадана от този коментар, който изобщо не отговаря на реалността. Смятам, че да бъдат свързвани с тероризъм хората, които се грижат за опазване на околната среда, е абсолютно неправилно, особено предвид на това, че хиляди българи протестират срещу експлоатацията на Национален парк \"Пирин\" с комерсиални цели.\" Това заяви евродепутатът Ска Келер по повод личните нападки на колегата ѝ Ангел Джамбазки във връзка с нейно посещение в България. В петък тя ще представи в София основните заключения от доклада  \"Борбата с корупцията: от ангажименти, към действия\"  и личен призив за акции в България и на ниво Европейски съюз. Организаторите припомнят, че докладът, който бе представен скоро след като България пое председателството на Съвета на Европейския съюз, \"разглежда силните връзки между българското правителство, банковия и медийния сектор и определени олигархични кръгове, както и слабостите и опасностите, заложени в новия антикорупционен закон\". Келер повдигна през януари пред премиера Бойко Борисов въпроса за протестите по повод Национален парк \"Пирин\", след като той представи приоритетите на българското европредседателство в Европарламента. Сега Ангел Джамбазки написа в профила си във \"Фейсбук\" позиция, която бе разпространена по-късно и на официална бланка на управляващата партия ВМРО. В нея той отново декларира подкрепата си за министъра на околната среда и водите Нено Димов и добавя, че \"включването на крайно леви зелени екстремисти, подкрепящи ислямското нашествие в Европа, срещу него го прави по-симпатичен на нормалните българи\". След това евродепутатът твърди, че \"не е известно колегата Франческа Келер или съпартийците ѝ от крайно лявото движение на \"Зелените\" да са се изказали по повод нападенията в Кьолн, Париж, Берлин или Марсилия, особено тези, извършени от лица с бежански статут. Не е известно тази крайно лява групировка да е отрекла ислямисткия тероризъм. Напротив, наблюдава се странна симбиоза между \"екологични\" екстремисти от жълтопаветен тип и ислямски фундаменталисти\". \"Много е лесно да бъдат открити всички коментари и лични изявления на моите колеги от групата Зелените/Европейски свободен алианс в Европейския парламент, включително такива от мен, направени по повод ужасяващите терористични нападения\", коментира Келер, потърсена от \"Дневник\" за коментар. След това тя добави и думите за \"абсолютно неправилната\" връзка, която Джамбазки прави между природозащитници и терористи.", "date": "2018.02.08", "title": "Ска Келер: Абсолютно погрешно Джамбазки свързва еколози с тероризъм"}
{"url": "https://www.dnevnik.bg/zelen/2018/02/08/3125800_i_tozi_chetvurtuk_grajdani_izlizat_da_protestirat_v/", "text": "И този четвъртък граждани ще протестират за пореден път срещу приетото в края на миналата година решение на Министерски съвет за спорни промени в плана за Национален парк \"Пирин\", които отварят възможност за мащабно строителство в планината. Протестът в София започва в 18.30 ч. пред Министерския съвет. Този път участниците в събитието ще посрещнат бегачи, които вече седмица щафетно пробягват 440 км от Свиленград до столицата заради опазването на Пирин. Очаква се те да пристигат на площада около 19 ч. и да предадат послания за Пирин от всички градове, през които са преминали. В четвъртък те тичат в последния етап - от Дупница до София. Освен в столицата протестите за Пирин продължават още в 12 града - Асеновград, Благоевград, Варна, Велико Търново, Габрово, Казанлък, Пазарджик, Плевен, Пловдив, Русе, Сливен, Стара Загора, а също и в 5 града извън страната – в Бристол, Виена, Глазгоу, Лондон и Прага. Исканията на протеста са за отмяна на решението на Министерския съвет от 28 декември 2017 г., за оставка на министъра на околната среда и водите Нено Димов и за обявяване на реалния собственик на концесионера \"Юлен\" и одит на концесията от международен одитор и с участие на гражданското общество. До момента обичайният коментар на министър Димов е, че се радва на протестите, които са признак на демократично общество, но в същото време обяви, че няма намерения да премисли или оттегли предложението на МОСВ за решение на кабинета по казуса. Димов също така обяви, че няма какво да каже на протестиращите.", "date": "2018.02.08", "title": "И този четвъртък граждани излизат да протестират в защита на Пирин"}
{"url": "https://www.dnevnik.bg/sviat/2018/02/08/3125569_kakvo_oznachava_uchastieto_na_severna_koreia_v/", "text": "След безпрецедентното напрежение миналата година Северна Корея неочаквано обяви, че ще участва в  зимните олимпийски игри  в Пьонгчанг. Макар присъствието на Пхенян на  международни спортни събития  да не е прецедент, тук важни са контекстът и времето, отбелязва Би Би Си. Полуостровът е разделен вече близо 70 години и двете страни така и нямат подписан мирен договор. Последните олимпийски игри в Южна Корея (през 1988 г.) бяха бойкотирани от Севера. През 2017 г. режимът на Ким Чен-ун проведе многобройни тестове на оръжия, включително и на ракети, които биха могли да достигат до САЩ. Той влезе и в остра война на думи с американския президент Доналд Тръмп. А сега Северна и Южна Корея за пръв път от години провеждат преговори и дори номиналният държавен глава на Пхенян отива на юг за пръв път. Церемониалният лидер на Северна Корея ще направи безпрецедентна визита  по време на игрите  – Ким Йон-нам, главата на Президиума на Върховното народно събрание, е най-високопоставеният севернокорейски служител, минавал границата от края на войната. Той ще води 22-членна делегация. Ким присъстваше на летните олимпийски игри през 2008 г. в Пекин и зимните през 2014 г. в Сочи. Той не е обект на санкции от ООН или САЩ, защото не е замесен в оръжейните и ядрените програми. Сестрата на Ким Чен-ун  също ще бъде част от делегацията. 30-годишната Ким Йо-чен, която се издига бързо от 2014 г. насам и е сред най-близките хора на лидера, миналата година стана кандидат-член на Политбюро. Също както брат си тя е учила в Швейцария. Според анализатора на Би Би Си Лора Бикър присъствието ѝ е огромна изненада и знак, че Ким сериозно иска да подобри отношенията си със Сеул. Но зад  участието на Севера  не стоят продължителни дипломатически усилия и то едва ли ще облекчи напрежението. Няма и напредък по ядрения въпрос. Предупрежденията на Япония и САЩ Вицепрезидентът на САЩ Майк Пенс  няма планове да се среща със севернокорейски представители, заяви той във вторник, пристигайки в Япония. \"Президентът Тръмп винаги е вярвал в разговорите, но не съм поискал никакви срещи. Ще видим какво ще стане\", каза той, цитиран от агенция \"Ройтерс\". Източници на агенцията от Белия дом предупреждават, че той не отива в Южна Корея, за да преговаря, и че няма промяна в политиката спрямо Пхенян. Администрацията на Доналд Тръмп настоява, че евентуални разговори може да има само ако те са насочени към отказа на Северна Корея от ядрени оръжия, способни да достигнат САЩ. Позицията на Вашингтон е, че присъствието на севернокорейски спортисти е пропаганда и в отговор на това с Пенс пътува бащата на Ото Уормбиър – американски студент, който прекара 17 месеца в севернокорейски затвор и умря там през юни 2017 г. \"Няма да позволим на Северна Корея да прикрие зад олимпийския флаг робството на народа си и заплахата за региона\", каза той. Пхенян също е скептичен към САЩ – в редакционен коментар във вторник държавен вестник описа  Тръмп като лунатик , който клевети страната, и го обвини в \"тиранично изнудване\". В Токио Пенс обеща скоро да обяви нови санкции срещу Северна Корея и да продължи натиска за ядрено разоръжаване на Пхенян. \"САЩ скоро ще открият най-тежките и най-агресивни икономически санкции срещу  Северна Корея . Ще продължим да я изолираме, докато не изостави ядрената и балистичната си програма веднъж завинаги\", каза той сред срещата си с японския премиер Шиндзо Абе. Самият Абе коментира, че Япония и САЩ \"никога не биха приели\" Северна Корея да има ядрено оръжие. През януари външният министър Таро Коно предупреди межднародната общност да се оставя \"очароващата офанзива\" на Пхенян да я заслепи. \"Наясно съм, че според някои хора трябва да наградим Северна Корея с вдигане на санкциите или с някаква помощ, задето участва в междукорейския диалог. Откровено казано, намирам този възглед за наивен. На мнение съм, че Северна Корея си купува време, за да удължи ядрената си програма.\"", "date": "2018.02.08", "title": "Какво означава участието на Северна Корея в Пьонгчанг"}
{"url": "https://www.dnevnik.bg/bulgaria/2018/02/08/3125912_mvr_e_uvolnilo_trima_policai_za_nezakonen_arest_i/", "text": "От началото на 2017 година до средата на януари 2018 година трима полицаи са получили дисциплинарно наказание уволнение за незаконен арест или употреба на сила извън разрешените от закона случаи. Това показва отговор на МВР на питане на \"Дневник\", отправено по закона за достъп до обществена информация. За същия период са били образувани близо 90 дисциплинарни производства, като за около половината - финалът е бил свързан с налагането на някаква санкция. 79 са били проверките по сигнали за употреба на сила от полицаи, извън разрешените от закона случаи, а 9 - за незаконен арест. Преобладаващата част от дисциплинарните производства - 87 са започнали , сред които два са били на длъжностни лица, става известно още от предоставената справка. От нея се вижда, че най-преобладаващата санкция в МВР по такива дисциплинарни производства е \"порицание\". Такава е била наложена на 15 полицаи. С \"мъмрене\" са приключи пет подобни проверки, като същата е бройката и на санкцията за други петима служители на реда. Наказанието \"забрана за повишаване в длъжност за срок от една до три години\" е приложено при 7 дисциплинарни производства. В края на януари 2017 година  Българският хелзинкски комитет (БХК) представи доклад  за употребата на сила от полицията. Един от неговите изводите беше, че няма точни данни у нас. Според анализа за последните 15 години МВР е уволнило 18 полицаи за последните 15 години, на 48 е наложена глоба, а 11 са били осъдени условно с лишаване от свобода (за период от 1,5 до 3 години). \"Това води до заключението, че в системата на МВР липсва ефективен механизъм за разследване и наказване, когато служителите на реда превишат правомощията си\", става известно още от доклада.. Според доклада за периода 2000 - 2015 година в МВР са постъпили над 1100 жалби за малтретиране от страна на служители на реда. От тях над 400 са за незаконно задържане и също приблизително толкова за нанесени телесни повреди. Липсата на наказание за случаи на полицейско насилие е и една от най-честите причини България да бъде осъждана от Европейския съд по правата на човека в Страсбург.", "date": "2018.02.08", "title": "МВР е уволнило трима полицаи за незаконен арест и употреба на сила за година"}
{"url": "https://www.dnevnik.bg/evropa/2018/02/08/3125472_bogati_kitaici_imat_vse_po-goliam_interes_kum_pazara/", "text": "Имотите в Германия са все по-търсени, а освен това група купувачи, разполагащи с милиарди за харчене, пристигат, за да изкупят каквото могат. Това са китайците. Ще бъде висока 172 метра с панорамна гледка към града. Ще има портиер, градина на покрива и тераса за слънчеви бани. В централен Франкфурт израства жилищна кула, която изцяло отговаря на вкуса на богатите си инвеститори: \"Голямата кула\" ще стане най-високата германска жилищна сграда и ще определя стандарта за луксозен начин на живот. Засега се вижда само основната структура на първите няколко етажа, но въпреки това на практика всички апартаменти са продадени. Купени са предимно от чужденци, главно от Азия, според фирмата за недвижими имоти JLL Residential. Германският пазар на имоти е с доста оскъдно предлагане, а сега е подложен и на допълнителен натиск от богати клиенти от цял свят. От сделките с имоти на стойност над 10 милиона евро (12.4 милиона долара) миналата година половината се падат на чуждестранни инвеститори според проучване на Асоциацията на германските банките Pfandbrief. Общо 59 милиарда евро са инвестирани в сгради миналата година в Германия, или три пъти повече, отколкото през 2010 година. в недвижими имоти. Страната е бастион на законността, политическата стабилност и силната икономика - неща, които не могат да бъдат пренебрегнати в тези турбулентни времена на Брекзит, Тръмп и компания. За чуждестранните купувачи няма нищо по-добро от германски наемател, който със сигурност плаща навреме, казва Лукас Зибенкотен, ръководител на асоциацията на германските наематели. Ниските лихви, които правят сектора на имотите привлекателен за големите инвеститори, са още един важен фактор. Освен американските инвеститори има една група, която особено бие на очи - богатите китайци. Нарастващата средна класа на Китай търси възможности за инвестиции. У дома обаче цените главоломно скочиха, като апартаментите в центъра на Пекин и Шанхай се продават за над 10 000 евро квадратен метър, а в някои случаи и между 15 000 и 18 000 евро. Германските цени на този фон са изгодна сделка. Освен това \"Забелязахме от известно време, че китайците са много активни на германския жилищен пазар\", казва Свен Карстенсен, шеф на франкфуртския клон на компанията за недвижими имоти Bulwiengesa. Според Rubina Real Estate през 2016 година китайците са инвестирали рекордните 33 милиарда долара в чужбина, което е с над 50% спрямо предходната година. А тази тенденция ще продължи. \"През 2022 година 76% от китайското градско население ще попада в категорията средна класа\", отбелязва мениджърът на Rubina Карстен Хайнрих. В градове като Шанхай и Пекин на семействата е разрешено да купуват недвижим имот само за собствена нужда. \"Логичните последици са, че инвеститорите ще търсят алтернативи.\" Има още важни причини китайците да са запалени по чуждестранните имоти: новата средна класа има все по-малко доверие в процъфтяващата китайска икономика и Китай прави така, че да бъде все по-трудно хората да изнасят капитал от страната. Отдавна важи правилото, че всеки китаец има право да обмени чуждестранна валута на стойност максимум 50 000 долара годишно. Членовете на семействата заедно се обединяват, за да купят имот в чужбина. Има предпочитани вратички в законите, като например парите, прехвърлени през специалния административен район Хонконг, но сега Пекин взима мерки да затвори и тези вратички с нови рестрикции, за да ограничи отлива на капитал. Това засега не е обезкуражило особено китайските инвеститори в Германия, Австралия или САЩ. В Германия основният интерес е насочен към Франкфурт, Берлин, Хамбург и Мюнхен. Някои брокери вече са се специализирали в сделките с азиатски клиенти, казва Свен Карстенсен от Bulwiengesa. Макар че китайците може би са само една група купувачи, те допринасят за повишеното търсене в германските градове. Те купуват не само луксозни сгради, но се простират из целия пазар. Запитванията от китайски клиенти са нараснали над два пъти през изминалите четири години, казва Хайнрих от берлинската компания Rubina. Много клиентите се интересуват от едностайни или двустайни апартаменти, вариращи между 250 000 и 400 000 евро. Чуждестранните инвеститори с високите си изисквания също оказват влияние върху пазара на нови сгради. Този пазар сега често се насочва само към платежоспособни купувачи и по-малко към хора със средни заплати, отбелязва консултантската компания EY: \"В гъсто населените райони имаше изразено увеличение на търсенето на много малки апартаменти, достигащи високи цени на квадратен метър\", допълва компанията./БТА", "date": "2018.02.08", "title": "Богати китайци имат все по-голям интерес към пазара на недвижими имоти в Германия"}
{"url": "https://www.dnevnik.bg/sviat/2018/02/08/3125787_grafika_na_denia_kak_erdogan_otglejda_nabojno_pokolenie/", "text": "Миналата година училището, в което е израснал президентът на Турция, получи ремонт на стойност 11 млн. долара и бе прекръстено на \"Анадолско висше училище имам хатип \"Реджеп Тайип Ердоган\". То е само една от религиозните образователни институции, чийто брой и финансиране нараснаха главоломно в последните години. Президентът вече е показвал многократно, че целта му е да отгледа \"набожно поколение\", което \"да работи за изграждането на нова цивилизация\", и е изтъквал постиженията на Турция и Османската империя като по-важни от западните идеи. Ето как той постига това - в числа.", "date": "2018.02.08", "title": "Графика на деня: Как Ердоган отглежда набожно поколение"}
{"url": "https://www.dnevnik.bg/istorii_na_denia/2018/02/08/3124564_pet_dobri_idei_koito_s_malko_podkrepa_mogat_da/", "text": "К На церемония миналата седмица на петте организации  финалисти  бяха връчени чекове за по 8 хил. лв., с които да стартират дейността на социалните си предприятия в подкрепа на каузите си. Те бяха избрани сред  над 80 кандидата тази година  и от общо 16 успешно развити бизнес плана, с които неправителствени организации искат да разширят дейността си и да си осигурят постоянен доход извън даренията и грантовете. За победителите предстои да задвижат плановете си с още  подкрепа от специалистите на БЦНП , както и от хора с бизнес опит. А скоро след това и хората, които искат да се включат в каузите им, ще могат да допринесат не с дарения, а като станат клиенти на продуктите и услугите им. Ето какви са те:  От осем години Фондация \"Детски книги\" прави преглед на всички книжки за аудитория между 0 и 16 години, които излизат на пазара, и пише за тези, които си заслужават вниманието. Това е в помощ не само на родителите, но и на учителите и библиотекарите, а каузата на фондацията е да отглежда грамотни и четящи деца. \"Фокусът ни е четене от самото раждане и подпомагане на децата с помощта на техните родители, учители, библиотекарите и на институциите, медиите и бизнеса, за да могат да знаят, че четенето за удоволствие и четенето с разбиране е онова, което ги изражда като личности, които постигат целите си\", разказва за \"Дневник\" председателят на фондацията Валентина Стоева. Освен публикациите на сайта   организацията прави и национални кампании, читателска щафета и  играта \"Бисерче вълшебно\" . Предприемаческата идея на фондация \"Детски книги\" е да разработи онлайн платформа в помощ на родителите за избор на подходящи книжки за децата им. \"Тя ще надгради нашата мисия да помагаме на родителите да избират онези книги, които превръщат децата им в истински читатели и развиват функционалната им грамотност\", коментира Стоева. В платформата всеки родител чрез различни филтри за възраст, поведение и интереси на своето дете ще може да му направи почти точен профил, по който да получи препоръки за книги, които ще са най-подходящи за него. След това и ще може да ги поръча бързо, лесно и удобно по интернет от книжарници - партньори на фондацията, което всъщност е предприемаческият елемент в идеята. В самия център на град Шипка, но скрита от погледите зад голям двор, се намира Чирпанлиевата къща. През 70-те години на миналия век всички останали възрожденски къщи около нея били бутнати, за да отстъпят място на социалистическия стил, но за нея местните граждани се обединяват и правят постъпки да може да се използва като музей, спасявайки и самата сграда. След това пак местните хора правят набирателна кампания и от шипченци са дарени всички експонати вътре. Сега тя е етнографски музей, показващ автентичния възрожденски бит и занаяти, стопанисван от Народно читалище \"Светлина – 1861\". Татяна Косекова-Бърч, председателят на читалището, ни разказва за къщата и как е \"едно от най-прекрасните места\". Идеята, която ще успеят да финансират частично с наградата от конкурса на БЦНП, е да развият още малко музея, като използват дворното пространство около къщата за музей на открито, който допълнително да информира и ангажира посетителите, пък и да им даде възможност за няколко минути за отдих в тихия двор на къщата. Татяна и колегите й искат да построят музейно кафене, магазинче за сувенири на известни местни майстори и културно-информационен щанд или център с опознавателни игри за децата. В по-далечните им планове фигурира и идеята за изграждане на различни работилнички за автентични занаяти, но засега няма достатъчно средства, а и националният празник 3 март, когато музеят се радва на най-голямо внимание през годината, е твърде скоро за такива амбициозни конструкции. В момента къщата се издържа най-вече от дарения и от кампаниите, които читалището организира, затова и разрастването на възможностите за приходи от нея, които да се връщат в поддръжката й, е съществено важно. Заради недостиг на средства в близкото минало къщата дори е прехвърляна между общините на Шипка и Казанлък за стопанисване, като от тях се получава единствено заплата за музейния уредник. \"Хората дори и да не се интересуват много от природата и опазването й, се интересуват винаги от храна\", обобщава с усмивка Румяна Иванова от Българска фондация \"Биоразнообразие\", след като представя бизнес плана на фондацията - да предлага кутия - подарък с автентични продукти от малки ферми и производители в България. \"Първоначалната идея беше да направим връзката със запазената природа, защото фермерите и всички хора, които произвеждат храна в малки населени места, са ни естествен партньор в опазването на природата, но, от друга страна, храната сама по себе си ще е един много лесен начин да представим тази връзка и да разкажем историите им\", казва тя. В кутията ще има най-различни уникални продукти, които човек не може да си купи от пазара - сладка и всякакви зимнини от малките селца в Северозападна България, от специалната нейодирана сол фльор де сел, ръчно правени кашкавали с боровинки, чай от Родопите, шоколад от Пловдив и т.н. Вече има над 10 продукта, но целта е те да са много повече и когато човек поръчва кутията, да може сам да избере съдържанието й. Кутията ще е нов източник на печалба за малките фермери и може би ще ги популяризира, но целта не е те да се превърнат в масови производители, а да се разкаже историята им и каква е ролята им за опазването на природата. С остатъка от приходите по съставянето и доставянето на \"кутията с вкус на традиция и природа\" фондация \"Биоразнообразие\" ще финансира природозащитната си дейност. Фондация \"Св. Николай Чудотворец\" от Добрич работи по политики, свързани с хората с интелектуални затруднения, от 20 години насам. Инициативите им са много и винаги по няколко наведнъж, но най-голямото им постижение в последната година е, че са успели да свалят запрещения и да върнат пълните човешки права на шестима души с интелектуални затруднения в шест отделни съдебни дела, разказва председателят на фондацията Мария Методиева. \"Ние сме родителска организация, нашите деца са част от тях, разбираме техните проблеми и не имитираме заинтересованост, а просто сме хора с кауза\", пояснява тя. Отдавна мечтаят за социално предприятие, в което да могат да осигурят заетост на хората, за чиято кауза работят, и дълго са мислили какво да е то, \"тъй като проблемът с трудовата заетост при хората с увреждания е много голяма. Търсихме дейност, която да е достатъчно лесна за тях и те да се чувстват по-уверени в това, което правят\", казва Методиева. Затова се спират на идеята за оранжерия за разсад за цветя, а около оранжерията ще гледат и всякакъв вид растения, които не се нуждаят от отопление, включително малки дръвчета. Мястото вече е избрано и обещано, \"голямо е, ще има място за всичко\". С парите от конкурса на БЦНП се надяват да изградят самата оранжерия, а с още средства от донори и благотворителни събития да я оборудват и да я задействат. Поне за първата година обаче няма да имат възможност да плащат заплати на работещите там, но след това ще опитат да назначат тези, които се справят най-добре, така че и останалите да имат стимул да се стараят. \"Разширим ли дейността, ще има доходи и за повече хора.\" Амбицията е за около 30 души с интелектуални затруднения на възраст между 18 и 40 години, а \"като казваме работа, нямаме предвид 8-часов работен ден. Някои биха могли да работят на 4 часа, други за по два или един, те са много различни хора. Целта е да бъдат трудово активни, както му се налага на всеки друг пълнолетен човек\", уточняват от Фондация \"Св. Николай Чудотворец\". С проекта \"Диалог на тъмно\" преди две години започва дейността на фондация \"Синергиа\". С този проект организацията отваря темата за тъмнината и незрящите хора, като провежда срещи с различни участници, включително представители на местната власт, на бизнеса, на неправителствения сектор... в пълна тъмнина. \"Тъмнината действаше като изравнител и с този нетрадиционен метод успяхме да насърчим разговори, които иначе на светло не се случваха\", разказва председателят на фондацията Евгени Митев. \"След като проектът приключи, в опита си да сме по-устойчиви като млада организация започнахме да мислим за всички други неща, които незрящите могат да правят. Насочени сме към това да сменим фокуса от увреждането към способностите им\", казва още Митев. Социалното предприятие, което предстои да стартират съвсем скоро в партньорство с други организации на незрящите в България, с трудовата борса за незрящи и с финансирането от БЦНП, е за масажно студио, в което масажисти с увреждания на зрението да се обучават, стажуват и упражняват в реална работна среда и с реални клиенти. Помещението за масажното студио вече е намерено - в столичния медицински център \"Асцендент\", откъдето ще започнат да пренасочват част от пациентите си за медицински масажи към незрящите масажисти. \"Проектът ни е насочен към корпоративния свят - не за незрящите. а за хората от бизнеса, които се изморяват, работят под силен стрес и под риск от професионално прегаряне. Нашето желание е незрящите, с които работим, да им бъдат полезни\", казва Евгени Митев. А социалният момент за незрящите е да им се осигурят условия да разгърнат потенциала си. Студиото започва работа веднага щом се подбере екипът.", "date": "2018.02.08", "title": "Пет добри идеи, които с малко подкрепа могат да променят съдби"}
{"url": "https://www.dnevnik.bg/intervju/2018/02/08/3119641_elenor_harisun_globalgiving_uk_daritelstvoto_veche_e/", "text": "Н За филантропията в дигиталната епоха говори Еленор Харисън по време на  тазгодишната конференция на фондация \"Америка за България\"  пред аудиторията, а също и в интервю за \"Дневник\". Тя е изпълнителен директор за Великобритания през последните пет години на най-голямата дарителска платформа в света -  GlobalGiving , която е основана през 2000 г. в САЩ. Преди това е ръководила собствена фондация с мисии за работа с деца в риск в Кения, Уганда, Австралия, Босна и др.  - Това е първата и най-голямата общност за фондонабиране в света. На практика GlobalGiving изобрети краудфъндинга (crowdfunding, колективно финансиране) през 2000 г., преди да започне да се използва за бизнес цели, но понеже сме благотворителна организация, а не бизнес, ни отне известно време да разработим името и марката си. Целта на GlobalGiving е да трансформира и развива филантропията - да привличаме дарения към малки местни организации, да осигуряваме повече прозрачност на донорите и да помагаме на организациите да харчат даренията по най-добрия възможен начин. Каним благотворителни инициативи от целия свят да се включат в платформата ни, обаче първо ги проверяваме щателно и след това им провеждаме обучения във фондонабиране и дигитална комуникация, така че сами да се справят с тези задачи и да разширяват мрежите си на местно ниво, за да си осигуряват по-добра устойчивост. Същевременно повечето хора познават и могат да привлекат хора в други страни за каузата си - ето например вие сигурно познавате българи, които живеят извън България, които логично биха дарили за кауза тук - така че това трябва да е възможно най-улеснено, но те трябва и да са сигурни как ще се похарчат тези пари. В общи линии така работи GlobalGiving - не се опитваме да погълнем имената на малките организации в нашето, а обратното - помагаме им да развият името си и им предоставяме технологичните си инструменти за сигурно онлайн даряване и отчетност, за да не трябва и те да инвестират в същото нещо. След като се присъединят към GlobalGiving, се стараем да посещаваме лично партньорите си поне веднъж на две години, като имаме екипи от доброволци, които правят това, за да е възможно по-ефективно и безпристрастно. - Мисля, че все още сме единствената платформа, в която като дариш за някоя кауза, системата на всеки 3-4 месеца задължава организацията да ти се отчете какво е направила с парите, които си й дарил. Това е изключително важно за доверието и прозрачността и ни позволява да следим колко удовлетворени са дарителите, за да може да надграждаме отношенията си с тях. Работим и с компании, разбира се. Работим с около 230 фирми, като целта е да се опитаме да ангажираме с каузи персонално и всеки един от служителите им. Например \"Фейсбук\" купува ваучери от нас, които раздава на служителите си, и така вместо компанията да решава къде да се дарят тези, да речем, 50 долара, паунда или евро от тяхно име и да се окаже, че са отишли за кауза, към която служителите може и да нямат отношение, те сами могат да изберат в платформата къде точно да отидат тези пари за благотворителност и след това да следят какъв е ефектът от това. Опитваме се да насочваме компаниите към по-малките организации, защото не е нужно парите да се концентрират в няколко големи НПО. А повечето големи компании са склонни да дават точно на големите като най-популярни. Обаче те, колкото и да са ефективни, не могат да огреят навсякъде и имат приоритетни области и сфери на дейност за сметка на други. Така че ако човек се вълнува от конкретен регион или кауза, по-добра идея е да подпомогне някоя от малките местни организации там, за да е сигурен, че парите са стигнали където е искал. - Виждаме много движение в тенденциите, постоянно. Най-щедрите държави от финансова гледна точка продължават да са богатите държави като САЩ и Великобритания, но дарителството расте на много места. Например  в България през 2016 г. 42% от населението е дарило за благотворителност , което е много висок дял. Във Великобритания за сравнение е 64%, така че България я настига. Наблюдаваме и много високи нива на благотворителност сред чуждестранните диаспори – хората, които са емигрирали от държавите си, за да работят другаде – те много активно даряват и за родната си страна, и за общностите, в които живеят към момента. Тенденция има и в това много повече дарения да се осъществяват по интернет и донорите много повече да използват технологиите, за да следят резултатите от дарението си и дейностите на организациите, които подкрепят. Преди не беше така – хората просто поверяваха пари на организациите и им се доверяваха за разпределението им. Сега виждам по-малко доверие и повече въпроси. Мисля, че е много добре да се пита и да се проверява ефективността, обаче мисля и че хората трябва да осъзнаят, че щом ще държат повече сметка за дарението си, то трябва и да е по-значително, защото изисква по-голям ресурс вътре в организацията тя да се отчита постоянно на донорите си. Статистиката в момента е, че повече хора даряват, обаче средният размер на даренията не расте, нито дори съобразено с инфлацията. Това е нещо, върху което трябва да се работи. - Няма изненада по този въпрос – най-популярни са каузите за медицински проучвания и образование. Не е изненада, защото е много вероятно да познавате някого, който е засегнат от заболяване и се нуждае от помощ. Ракът и различни проучвания, свързани с него, например са сред най-големите кампании и в България и в Европа. Има известен интерес, но по-малочислен, и към различни кампании, свързани с околната среда и климатичните промени. Според мен трябва да има повече инвестиции и в тези за човешките и трудовите права, но това са бавно растящи сфери, а много по-бързо се развива интересът за подпомагане за развитие на технологиите например. - Това е добър въпрос, но истината е, че има известно разминаване между това какви са масовите хронични заболявания сред хората и това в какво инвестира фармацевтичната индустрия. Не знам за България, но за Великобритания мога да ви кажа, че един от най-големите здравословни проблеми, срещу които сме изправени, е затлъстяването. То е изключително силно във фокуса на фармацевтичните компании, докато за други не по-малко важни проблеми се отделя все по-малко, например за ХИВ и СПИН. Това продължава да е сериозен проблем, но от доста време в решението на проблема не инвестира индустрията, колкото държавните фондове и гражданските организации. - Знам, че образованието е секторът, в който се търсят най-много инвестиции в България. Броят на организациите с образователни каузи е повече от всички други. А това, което се случва понякога в GlobalGiving, е, че след като се присъединят нови фондации и останат доволни от платформата, привличат в нея още от организациите, с които си сътрудничат или общуват в мрежа, така че за кратко време се присъединяват още много сходни организации, работещи в същата сфера. Така че специално за платформата е по-скоро заради популяризирането й от уста на уста. По въпроса дали от това има най-голяма нужда България, мога да кажа две неща. Възможно е наистина това да е отражението на най-големия проблем в страната и затова да е най-важно да се работи върху него. Но мисля, че може да е и заради това, че е трудно да се привличат дарения в някои сфери, обаче в образованието на деца винаги се усеща като сигурен и добър избор, затова организациите залагат точно на него. В България обаче има нужда да се инвестира много повече и в сферата на човешките права и други. - Тук пак е верен принципът за популяризирането на платформата от уста на уста в мрежите на сходни по вид организации. Но не мога да кажа, че съм изненадана от тенденцията в Гърция например, защото вълната от мигранти наистина беше гигантски социален проблем там и огромен икономически товар, за който наистина се нуждаеха от допълнителен ресурс. Решиха го със страхотно гостоприемство и човещина. На много места се увеличиха проектите, свързани с мигрантите, не само в Гърция и Германия, но също и в Сърбия например. Активните общества бързо виждат кой е в нужда и реагират на тази нужда, особено ако местните власти не се наемат или не се справят. - Това е много сложен въпрос и няма еднозначен отговор. Ситуацията е много трудна, когато благотворителността се налага да покрива неща, които са задача на държавата. Ние много добре знаем например, че държавните политики по здравеопазване и държавната здравна система са далеч по ефективни, отколкото много на брой малки неправителствени организации, които предоставят здравни услуги. Благотворителността по-скоро трябва да е насреща за всички пациенти, които остават извън системата по някаква причина – като редките и скъпи случаи, за които бюджетът не достига. Във Великобритания направихме тази грешка гражданският сектор да поеме доста повече от държавните задължения, отколкото трябваше, например по отношение на домашното насилие, което е голям проблем при нас. Първите кампании и инициативи по този проблем дойдоха от неправителствения сектор и с времето правителството реши, че трябва да помогне и започна да отпуска на организациите средства за стопанисването на центровете и настаняването на жени - жертви на домашно насилие. Сега обаче с мерките за икономии във Великобритания голяма част от държавната субсидия за неправителствения сектор беше прекъсната и сега тези социални услуги за жертвите на домашно насилие са почти недостъпни. Мисля, че целта на благотворителността не трябва да е просто да помага във всички възможни посоки, а точно там, където има нужда. Наистина няма лесен отговор, включително и вътре в сектора, затова трябва да си повтаряме въпросите: дали доставяме услуга, която правителството би трябвало да доставя, или пък дали сме избрали лесна кауза и избягваме истинските проблеми? Понякога е страшничко да се предизвикаш сам по такъв начин и точно затова хората трябва да работят заедно, вместо да дълбаят в една посока и да се изолират в балоните си. Бърз пример, който се сещам, е от времето, когато живеех в Кения. Там помагахме на деца, които са отпаднали от училище, защото не могат да си позволят ученически униформи. Това беше чудесно, но далеч по-устойчива стратегия се оказа да работим с всички останали неправителствени организации и бизнеси в района за това да се намалят цените на тези униформи, така че този проблем изобщо да не възниква, вместо всеки път да му се търси индивидуално решение. - По-правилно е да се питаме дали наблюдаваме повишаване на ефективността на организациите и това всъщност не е свързано със сферите, в които работят, а много повече с характера на организацията, диверсификацията на тяхното финансиране и способността им да изградят устойчивост за дълго време. Точно затова виждам такъв шанс в краудфъндинга – ако имаш по-гъвкаво финансиране (от различни източници) и се вълнуваш повече от общността, отколкото от донорите си, това те прави по-независим и ти позволява да инвестираш повече в неща като това да следиш ефекта от работата си, да обучаваш екипа си, да си прозрачен пред общността си и това като цяло те прави по-ефективен. Ние самите се опитваме да насочваме организациите в тези насоки чрез различни онлайн инструменти за признание и стимулиране на развитието им и това не е и не трябва да е свързано със сферата им на работа. - Станете дарител в каквато и да е благотворителност, ако вярвате в по-добър свят, ако виждате страдание в общността си или пък възможност за развитие. Можете да дарите и от времето си, това също е страшно важно, но хората се нуждаят и от ресурс и винаги някой ще се нуждае от паричното ви дарение, каквото и да е то. Освен това според проучвания, когато човек дарява, това го кара да се чувства по-добре и дори изглежда по-добре. Така че когато дарявате за благотворителност, всъщност си правите услуга. Няма причина да се критикува или избягва благотворителността. Да даряваш е акт на солидарност, начин да покажеш на другите хора, че те и техните проблеми имат значение за теб.", "date": "2018.02.08", "title": "Еленор Харисън, GlobalGiving UK: Дарителството вече е свързано с по-малко доверие и повече въпроси"}
{"url": "https://www.dnevnik.bg/detski_dnevnik/2018/02/08/3125841_kinofestival_pokazva_alternativni_nachini_na_uchene_i/", "text": "От 16 до 24 февруари в София ще се проведе първият кинофестивал, посветен на различните начини на обучение по света – \"(не)Възможното образование\". Той включва 11 документални филма, представящи успешни практики на преподаване и учене от България, Германия, Франция, Израел, САЩ, Латинска Америка, Индия и други държави, съобщиха организаторите от \"Общност за демократично образование\". Фестивалът ще е съпътстван от публични дискусии след всяка прожекция и работилници за учители за предаване на практически умения в областта на алтернативното и иновативно образование. Прожекциите ще са в Центъра за култура и дебати \"Червената къща\" и Чешкия културен център. Цялата програма на фестивала можете да видите  тук  и на  страницата във \"Фейсбук\" . Входът за всяка прожекция е 3 лева под формата на дарение, направено на място. Всички постъпления от фестивала са предназначени за създаване и безплатно разпространение на сборника \"(не)Възможното образование\".", "date": "2018.02.08", "title": "Кинофестивал показва алтернативни начини на учене и преподаване"}
{"url": "https://www.dnevnik.bg/sviat/2018/02/08/3125862_zashto_voenniiat_parad_na_trump_niama_da_e_kato_vuv/", "text": "Нарежданията бяха: искам парад като във Франция\", разказва пред \"Вашингтон пост\" представител на въоръжените сили за новия план на американския президент Доналд Тръмп - бляскав парад в столицата. Новината впечатли мнозина в американското общество, в чиито представи националните паради на армията по улиците на големите градове и самоцелното преминаване на военни в униформи не са нещо обичайно. Според Белия дом държавният глава \"невероятно много подкрепя военнослужещите в Америка, които рискуват живота си всеки ден, за да може страната да е в безопасност\", и затова е поискал от Пентагона да проучи възможността за \"празненство, на което всички американци да могат да покажат, че ценят (военните)\". Във Вашингтон обаче не е имало паради от 1991 г., при завръщане на победилите във войната в Персийския залив, когато 8000 войници маршируват в столицата пред множество от стотици хиляди души. Преди това има подобни събития след Гражданската война и двете световни войни. Някои медии изтъкнаха, че Тръмп до момента по-скоро се е хвалил с американската военна сила - например с коментара, че ядреното му копче е по-голямо от това на севернокорейския лидер Ким Чен-ун. Други - че Тръмп просто се е вдъхновил от френския си колега Еманюел Макрон, на когото беше на гости тъкмо за парада на Деня на Бастилията в Париж. \"Ако искаше да участва в парад, може би не трябваше да избягва военна служба\", написа потребител в \"Туитър\". \"Може би да направим компромис и да копираме японския военен парад\", пошегува се друг с изображение на маршируващи деца, облечени като най-известния покемон - Пикачу. \"Не е като в Париж\" Посланието на евентуален парад, поръчан от Тръмп, във Вашингтон ще е доста различно от това на европейските паради, отбелязват анализатори в областта на отбраната на Стария континент, цитирани от \"Вашингтон пост\". Парадът на 14 юли в Париж например е ежегодно събитие от 1880 г. насам, почти век след превземането на Бастилията по време на Френската революция, и на практика отбелязва това събитие. Същевременно моментът, в който Тръмп се опитва да комбинира силно \"патриотичен\" почивен ден с военен парад, изглежда необичаен. Според Никола Дюнган, анализатор към Атлантическия съвет, който живее във Франция, хората \"ще го сравняват повече с Ким Чен-ун, отколкото с \"Шан-з Елизе\", а парадът във Франция не е \"политически, а част от нацията\". Обратно, военен парад във Вашингтон би се разтълкувал като силно политическо послание от един човек до цялата страна. Посланието на френския празник е различно: \"Силни сме заедно\", дори с германските войници, които също участват. \"В какъв момент здравословното уважение към армията се превръща в нездравословна обсесия\", пита Марсел Дирсус, германски военен експерт, цитиран от вестника. Според него и други експерти неразбирането, което показва Тръмп за военните традиции, е знак за по-дълбок проблем. \"Вашингтон пост\" припомня, че и американски анализатори са намерили забележките на Тръмп за ядреното му копче за \"инфантилни\", сякаш става дума за \"видеоигра\". Изтъкват се и коментарите на Тръмп след парада във Франция миналата година: \"Беше един от най-големите паради, които съм виждал... Два часа непрекъснато и беше израз на военна мощ, мисля, че е невероятно важно за Франция и духа на Франция. Трябва да опитаме да го надминем.\" Според друга публикация във вестника дори само фактът, че медиите ще разказват живописно за парада, без непременно да го оценяват положително, значи много за държавния глава. Страданието, а не фанфарите Сп. \"Икономист\" разказва, че най-високопоставеният офицер в американската армия, генерал Джоузеф Дънфорд, реагирал \"неутрално\", когато на посещение в Банкок бил попитан какво мисли за парада. \"Зная за молбата на президента. В начален етап на планиране сме\", е казал той пред репортери и, помолен да доуточни, само повторил отговора си. От друга страна, \"е лесно да си представи човек, че (парадът) може да се приеме от военните планьори като потенциално разсейване в неприятно натоварен момент\". Америка е във война от много време - с военнослужещи от Сирия и Ирак до Афганистан, с офицери, които наблюдават с безпокойство случващото се в Прибалтика и Украйна, и с нуждата да се следят действията на Китай. Въпреки това политически експерти от ден се чудят дали подобни процесии са \"неамерикански\", дали са комунистически или фашистки израз на огнева мощ. Армията според проучване на \"Галъп\" от миналата година е сред малкото институции, които се ползват с доверие - то съществува сред 72% от респондентите, докато Конгресът например събира едва 12 на сто доверие. От друга страна, почитта към нея се показва по друг начин - на парадите, които обикновено се организират в САЩ за 4 юли, или преди полети, когато военните са поканени първи да се качат на самолета, а екипажът благодари на ветераните за службата за родината. Ветераните са любима тема за всеки кандидат на избори. Според \"Икономист\" в американското мислене армията е свързана със страданието и трудностите на фронта, а не с помпозност. Това не означава, че в европейските паради има щипка национализъм или фашизъм - на френския например от години участват и военнослужещи от съюзнически държави, а на белгийския за националния празник освен войници има и полицаи, линейки и пощальони. \"Тези европаради са честване на държавата.\" Проблемът в Америка обаче не е, че отбелязването на военната мощ на държавата е необичайна идея там - за критиците притеснението е по-просто: \"че най-могъщите въоръжени сили се свикват, за да почетат не страната, а един човек, главнокомандващия\". В обзор на негативните реакции както на демократи, така и на републиканци \"Политико\" изтъква, че дори през 1991 г. някои обвиняват тогавашния президент Джордж Буш-старши, че парадът му би отивал повече на Червения площад. \"Пазим се от всичко, което политизира армията\", казва за изданието Пол Рикхоф, директор на организация на ветераните от Ирак и Афганистан, който твърди, че в групата му не посрещат добре идеята. На някои ще им хареса Опозицията ще трябва да отговори внимателно на парада, но това важи и за републиканците. Докато прогресистите вероятно ще се притеснят от показването на военна мощ като в бананова република, фискално консервативните републиканци ще се притесняват повече за отклоняването на средства към зрелищното начинание в столицата и щетите, които танковете може да нанесат на пътищата, пише \"Гардиън\". Мнозина в американското общество обаче вероятно ще аплодират това, включително друга част от републиканците, \"Фокс нюз\" и редица медии и критиката срещу парада ще бъде разтълкувана като непатриотична и насочена срещу \"младите мъже и жени, които героично защитават свободата на Америка и се излагат на опасност\".", "date": "2018.02.08", "title": "Защо военният парад на Тръмп няма да е \"като във Франция\""}
{"url": "https://www.dnevnik.bg/photos/2018/02/08/3123034_fotogaleriia_iz_stranata_la-la-la_i_drugi_istinski/", "text": "Действителните места, където са заснети известни филми, често стават туристически атракции за феновете- например  , мястото, където преди 40 години Джордж Лукас избира за декор на \"Междузвездни войни\" или   на Дейвид Линч, комбинация от различни местности в щата Вашингтон. \"Асошиейтед прес\" предлага разходка из местата, разпознаваеми от филми, номинирани за \"Оскар\" в последните две години. На снимката: Клиентка на закусвалнята Jimmy's Eastside Diner в Маями, ползвана за декор на миналогодишния победител \"Лунна светлина\".", "date": "2018.02.08", "title": "Фотогалерия: Из страната Ла-ла-ла и други истински места от надпреварите за \"Оскар\""}
{"url": "https://www.dnevnik.bg/sviat/2018/02/08/3125967_visokopostaven_sutrudnik_na_trump_podade_ostavka/", "text": "Високопоставен сътрудник на президента на САЩ Доналд Тръмп подаде оставка заради обвинения в домашно насилие от страна на две бивши негови съпруги, съобщава БТА. В изявление Роб Портър, секретар на Белия дом, отговарящ за персонала, нарече тези твърдения \"скандални\" и \"просто фалшиви\". Той увери, че е бил откровен и е казал истината, но обяви, че въпреки това ще напусне президентството след преходен период. Две бивши съпруги на Портър го обвиниха във физически, словесен и емоционален тормоз. Едната от тях разказа, че той я душил и удрял през петгодишния им брак. Другата се оплака, че е била обиждана от него по време на техния меден месец. ", "date": "2018.02.08", "title": "Високопоставен сътрудник на Тръмп подаде оставка заради обвинения в домашно насилие"}
{"url": "https://www.dnevnik.bg/sport/2018/02/08/3125460_koi_i_kakvi_sa_bulgarskite_nadejdi_v_pyongchang_2018/", "text": "С квалификациите в ски скоковете на малка шанца днес започва българското участие в Пьонгчанг 2018. Двадесет и третите зимни олимпийски игри ще бъдат открити официално в петък, но по традиция част от състезанията стартират ден по-рано. Първи от българите в Пьонгчанг ще се изяви Владимир Зографски. На втора поредна олимпиада той ще е единственият български представител в ски скоковете. 24-годишният състезател се надява да подобри представянето си от Сочи, когато отпадна в квалификациите на малката шанца и завърши 47-и на голямата. Квалификациите на малката шанца в Пьонгчанг стартират в 14.30 часа българско време. За основната фаза на състезанието се класират първите десет в генералното класиране на Световната купа и останалите 40 с най-добри резултати в пресявките. България ще бъде представена от  21 състезатели в шест спорта  - ски скокове, алпийски ски, биатлон, сноуборд, ски бягане и спускане с шейни. В петък се навършват 20 години от първия и засега единствен златен медал в историята на българския зимен олимпийски спорт. Той беше спечелен от биатлонистката Екатерина Дафовска в индивидуалния старт на 15 километра в Нагано. Подобно постижение сега изглежда невъзможно. Дори спечелването на медал ще е изключително постижение, след като в последните два олимпиади най-добрите класирания бяха петото място на Александра Жекова в бордъркроса в Сочи и седмото на Евгения Раданова в шорттрека на 1500 метра във Ванкувър. Надежди за добро представяне обаче винаги има. Ето какви са те и с кого са свързани най-големите очаквания. Радослав Янков  Най-големите (и може би единствени) надежди за българско отличие в Пьонгчанг са свързани с Радослав Янков. 28-годишният българин се утвърди в елита на алпийския сноуборд след два страхотни сезона в Световната купа. През 2016 г. Янков спечели големия кристален глобус в паралелните дисциплини. През 2017 г. той завоюва малката световна купа в паралелния гигантски слалом и завърши втори в генералното класиране, като съвсем малко не му достигна да защити големия глобус. Сто дни преди началото на игрите  виртуалният калкулатор на авторитетната компания за анализ на данни \"Грейсноут\" показваше, че Янков ще донесе единствения медал на България в Пьонгчанг - бронз в паралелния гигантски слалом. Българският сноубордист обаче прави колеблив олимпийски сезон. Toй се качи на подиума само веднъж в деветте си старта за Световната купа - второ място в Рогла на 21 януари, а три пъти в шестте си състезания през 2018 г. не успя да премине квалификации. Така при последното обновяване си обновяване виртуалният калкулатор показа, че България ще си тръгне без медал от Пьонгчанг. Янков обаче демонстрира, че навлиза в оптимална форма точно преди олимпийските игри. Двата му най-добри резултата дойдоха в последните му три старта - второто място в Рогла и  четвъртото в домашното състезание в Банско . \"Няма как да не тежи това, че съм основната надежда за медал. Напрежението е по-голямо. По-специално е заминаването ми за олимпиадата, отколкото за всяко друго състезание. Но това е - отиваме на битка. Най-важното е да съм здрав и да покажа какво мога\",  каза Янков при заминаването си от България за Пьонгчанг. Той сподели, че се чувства напълно готов преди най-важния старт в кариерата си. \"Мисля, че направихме добра подготовка. Изчистихме кусурите в екипировката. Мисля, че всичко е както трябва\", допълни 28-годишният сноубордист. За него това ще е втора олимпиада след Сочи, когато завърши 21-и в паралелния слалом и 25-и в паралелния гигантски слалом. В Пьонгчанг състезателите в алпийски сноуборд ще имат само един шанс за медал - в паралелния гигантски слалом, който ще се проведе на 22 и 24 февруари. Александра Жекова Преди четири години в Сочи Жекова остана на крачка от бронзовия медал в бордъркроса. Тя беше най-добре представилият се български състезатели в предишната олимпиада, а сега надеждите й отново са за призово класиране. Жекова не се е качвала на подиума в Световната купа от март 2016 г., когато спечели състезанието във Вейсона, Швейцария. Тя обаче показа голямо подобрение във формата си и записа три класирания в топ 8 в последните си три състезания. Българката влезе в големия финал на последния старт преди Пьонгчанг - във Фелдберг. Тя завърши на пето място, като по този начин изравни най-добрия си резултат за сезона, постигнат през декември във Вал Торенс. В предишните два старта - първия във Фелдберг и този в Банско, Жекова завърши седма, печелейки малкия финал. Така участващата за четвърти път на олимпийски игри българка успя да натрупа увереност и самочувствие точно преди Пьонгчанг. При формата, която показват Микела Мойоли, Шарлот Банкс, Нели Моен Локоз и Клои Треспьо и при наличието на звезди като Линдзи Джакобелис и Ева Самкова, спечелването на медал изглежда изключително трудна задача за Жекова. Нейните надежди са, че трасето в Пьонгчанг ще бъде максимално сложно и технично. \"Знам, че там съм най-силна. Когато всички изпитват страх и проблеми, аз някак си благодарение на опита успявам да намеря добра скорост. Надявам се там да имам по-добър шанс\",  каза Жекова по време на Световната купа в Банско. Биатлонистите Българските биатлонисти направиха страхотен пробив през миналия сезон. В години, в които условията за този спорт в България са изключително занемарени,  трима българи се класираха сред първите 13 в състезание от световно първенство . Един от тях - Красимир Анев - зае шесто място в спринта и имаше реален шанс за медал. А 23-годишният Антон Синапов впечатли с 11-а позиция, като беше най-младият състезател в топ 20. Шампионатът в Хохфилцен беше предшестван от  историческа титла на Владимир Илиев и общо три медала от европейското първенство в Душники Здруй , а през сезон 2016/2017 Анев и Илиев записаха общо пет класирания в топ 10 на стартове от Световната купа.", "date": "2018.02.08", "title": "Кои и какви са българските надежди в Пьонгчанг 2018"}
{"url": "https://www.dnevnik.bg/bulgaria/2018/02/08/3125974_sudut_reshava_dali_da_ostavi_za_postoianno_v_aresta/", "text": "Софийският апелативен съд ще разгледа днес мерките за неотклонение на Ивайло Борисов-Ториното, Мартин Марков, Георги Джамбазов и Здравка Стефанова. Те са обвинени за съучастие в отвличането на Адриан Златков през лятото на 2017 г. На четиримата беше наложена най-тежката мярка за неотклонение - постоянен арест. Те бяха арестувани миналата седмица след съвместна работа между българската прокуратура и  сръбските власти.  Според държавното обвинение те са спомогнали отвличането на Златков, като Ториното и Марков са предоставили на извършителите две коли, а Джамбазов и Стефанова са купували сим карти на сръбски мобилен оператор, с които са водени преговорите за получаването на откупа. Физическите извършители на отвличането обаче все още не са известни. Синът на бизнесмена, собственик на автокъща, Тони Златков беше отвлечен и държан 11 дни в плен миналото лято. За \"освобождаването\" на сина си той заяви, че е платил откуп, без да посочи за каква сума става дума.", "date": "2018.02.08", "title": "Съдът решава дали да остави за постоянно в ареста задържаните за отвличането на Адриан Златков"}
{"url": "https://www.dnevnik.bg/sviat/2018/02/08/3125726_zashto_trump_vse_oshte_predstavia_imigranti_kato/", "text": "Президентът на САЩ Доналд Тръмп продължава да представя имигранти като престъпници - подчертава връзките с банди, нарича обединяването на семействата заплаха за националната сигурност и оплаква смъртта на професионален американски футболист при автомобилна катастрофа, в която беше замесен мъж, влязъл нелегално в страната. В реч, произнесена вчера в Белия дом пред служители на силите на реда, Тръмп обърна особено внимание на бандата МС-13, за която се смята, че е отговорна за 25 убийства, извършени през последните две години в Лонг айлънд, Ню Йорк, и която се превърна в основна мишена на правителството на Тръмп. \"Наистина никога не сме виждали нещо подобно, такава свирепост и насилие, и се нуждаем от реформи, които Конгресът трябва да одобри, за да се справим с тях\", заяви Тръмп пред служители на силите на реда и конгресмени. Накрая той заплаши с ново спиране на работата на федералното правителство, ако конгресмените от Демократическата партия не приемат пакет от имиграционни мерки, който според него ще помогне да се пресече влизането на членове на банди в страната. \"Ако не се премахнат тези пропуски в закона, които позволяват на убийци да влизат в нашата страна и да продължават да убиват... ако не го променим, нека да има спиране на работата\", предложи Тръмп. \"Бих се радвал да видя спиране на работата на правителството, ако не се погрижим за това.\" Последната заплаха на Тръмп е част от кампания на натиск, която той поведе, за да се опита да накара конгресмените от Демократическата партия да подкрепят внушителния имиграционен план, който те отхвърлиха. Президентът иска милиарди за строежа на стената по южната граница, големи ограничения на законната имиграция, повече средства за прилагане на закона вътре в САЩ и други промени в замяна на даването на възможност на 1.8 милиона млади мигранти, живеещи незаконно в страната, да получат гражданство. В името на сигурността По-рано вчера Тръмп призова демократите да предприемат строги мерки срещу имиграцията, като се позова на смъртта на Едуин Джаксън, защитник на отбора по американски футбол \"Индианополис колтс\", който загина при катастрофа с участието на гватемалски гражданин, пребиваващ незаконно в САЩ, за който се предполага, че е шофирал в пияно състояние.  \"Толкова срамно е, че човек, пребиваващ незаконно в страната ни, уби защитника на \"Индианополис колтс\" Едуин Джаксън\", заяви Тръмп в \"Туитър\". \"Това е само една от многото подобни предотвратими трагедии. Трябва да накараме демократите да проявят твърдост по въпроса за границата и незаконната имиграция, и то БЪРЗО!\" Тръмп продължи да критикува и системата за законна имиграция в САЩ. Той настоява да се ограничи възможността на мигрантите да поемат разходите за събиране в САЩ с членове на семействата си, както и за премахване на програмата за издаване на визи чрез лотария, целяща да подкрепя приемането на хора от различен произход. Според него тези мерки ще подобрят сигурността на САЩ. \"В епохата на тероризма тези програми представляват рискове, които вече не можем да си позволим\", заяви той в речта \"За състоянието на съюза\". Това е проблем, близък до президентското сърце - както и до избирателите му - от деня, в който започна кампанията си и обвини Мексико, че изпраща изнасилвачи отвъд границата. След встъпването си в длъжност Тръмп отделя правителствени ресурси, за да се опита да представи имиграцията като заплаха, въпреки няколко проучвания, показали, че имигрантите всъщност са по-малко склонни към извършване на престъпления от хора, родени в САЩ. По-малко от един процент Критици на правителството неведнъж са го обвинявали, че използва неточна информация и подбрани примери, за да подкрепя аргументите си. Вчера Тръмп се концентрира върху бандата МС-13, или \"Мара Салватруча\", създадена през 80-те години в Лос Анджелис от бежанци от Централна Америка, бягащи от насилието в своите страни. Федерални прокурори смятат, че днес МС-13 има хиляди членове в цялата страна, макар че според статистика те са нищожна група - по-малко от 1 на сто - от общия брой на членовете на банди в САЩ. И макар че правителството на Тръмп е опитвало да представи бандата като състояща се от неспирен поток нелегални имигранти, някои данни сочат, че повечето й членове са граждани на САЩ. Тръмп изрази съжаление, че хиляди членове на банди биват арестувани и депортирани от САЩ само за да се върнат в страната. \"Нито една друга страна в света няма толкова тъпи закони като нашите\", оплака се той. Тръмп даде на демократите срок до 5 март да приемат споразумение за имиграцията, макар че не е ясно какво ще се случи на тази дата. \"Прекалено мързеливи\" Началникът на канцеларията на Белия дом Джон Кели прекара голяма част от вчерашния ден на Капитолийския хълм, срещайки се с лидери на Конгреса за обсъждане на имиграцията. Но той също стана обект на критики, след като допусна, че някои млади имигранти са \"прекалено мързеливи\", за да се запишат в програмата от времето на Обама, предлагаща защита от депортиране и разрешителни за работа с възможност за подновяване. Кели заяви, че неотдавнашното предложение на Тръмп да даде възможност на 1.8 милиона млади имигранти да получат американско гражданство, стига \"далеч отвъд това, което който и да било можеше да си представи\". Отхвърленото от Тръмп предложение на шестима сенатори от двете партии щеше да даде възможност за получаване на гражданство на около 690 000 \"мечтатели\", регистрирани в програмата, известна със съкращението DACA. \"Има около 690 000 официално регистрирани в DACA, а президентът предложи гражданство на близо два пъти и половина повече от този брой, на 1.8 милиона\", заяви Кели. \"Разликата между (690 000) и 1,8 милиона са хората, за които някои биха казали, че са се страхували да се запишат, други биха казали, че са били прекалено мързеливи да се раздвижат, но в крайна сметка не са се записали.\" Експерти по имиграцията посочват различни причини защо хора, отговарящи на критериите за защита по DACA, никога не са подали документи, включително опасения, че участието в нея ще ги направи уязвими пред имиграционните власти. /БТА", "date": "2018.02.08", "title": "Защо Тръмп все още представя имигранти като престъпници"}
{"url": "https://www.dnevnik.bg/na_put/2018/02/08/3124363_razhodkata_s_kamila_krai_piramidite_v_giza_ostava_v/", "text": "Ако искате да се разходите с камила сред пирамидите в Гиза, имате по-малко от година да осъществите желанието си. С този призив египетското правителство обяви, че започва мащабна реновация на пространството около най-големия си туристически обект. Очаква се до края на 2018 г. пешеходните връзки между пирамидите да бъдат изцяло ремонтирани, а популярните разходки с камили и коне да бъдат заменени от такива с електрически автомобили. Проектът предвижда да бъде затворен основният вход към пирамидите в Гиза – \"Мена Хаус\" (Mena House). Той ще бъде заменен от друг, като все още не се съобщава в коя част на археологическия обект ще бъде поставен. До древните постройки ще бъдат допускани само туристи, които ще бъдат охранявани от разпръснати по ключови точки полицаи. Пирамидите ще бъдат свързани с намиращия се непосредствено до тях нов Държавен музей на Египет. Той трябва да отвори врати тази година, като ще бъде най-големият археологически музей в света. На всеки пет минути ще бъдат пускани електрически автомобили, които да превозват туристите сред пирамидите. Те ще се движат по специално изградени павирани пътища, като паветата ще са в жълт цвят, за да се сливат с пейзажа. Цветът им е бил одобрен предварително от ЮНЕСКО, тъй като пирамидите в Гиза са част от списъка на световното културно и природно наследство на организацията. Всички разходки с камили, коне и рикши ще бъдат преместени в друго пространство, което ще е близо до пирамидите, но няма да има пряк достъп до тях. Там ще се провеждат и обучения по конна езда. Туристическият бизнес в Египет започна да се съвзема след години на политическа нестабилност в страната. За първите девет месеца на 2017 г. спрямо 2016 е отчетен ръст от 212% на туристи. С възобновяването на директните самолетни полети между Русия и Египет в края на февруари се очаква още повече чужденци да посетят африканската държава.", "date": "2018.02.08", "title": "Разходката с камила край пирамидите в Гиза остава в миналото"}
{"url": "https://www.dnevnik.bg/sviat/2018/02/08/3125986_djordj_soros_e_daril_pari_na_kampaniia_celiashta_da/", "text": "Джордж Сорос е дарил над 550 хил. долара на активистка група, която се опитва да предотврати излизането на Великобритания от Европейския съюз, предаде \"Ройтерс\". Американският милиардер от унгарски произход придоби световна известност през 1992 г., залагайки успешно срещу британската лира. Активистката група \"Най-доброто за Великобритания\" съобщи, че Сорос й е дарил пари чрез свои фондации. Противниците на Брекзит твърдят, че излизането от ЕС ще е най-голямата грешка на страната след Втората световна война и ще подкопае политическото и финансовото влияние, което има. Според привържениците на Брекзит обаче той ще освободи Великобритания от един доминиран от Германия експеримент и в крайна сметка британската икономика ще започне да процъфтява. Премиерът Тереза Мей казва, че Великобритания ще напусне ЕС на 29 март догодина и няма да има нов референдум по въпроса.", "date": "2018.02.08", "title": "Джордж Сорос е дарил пари на кампания, целяща да предотврати излизането на Великобритания от ЕС"}
{"url": "https://www.dnevnik.bg/evropa/2018/02/08/3125984_evropa_migranti_socialna_zashtita_-_kakvo_pishe_v/", "text": "Ангела Меркел възнамерява да постави четвъртия си мандат начело на германското правителство под знака на Европа. Ето какви са основните точки в  правителствената програма  на нейната консервативна партия и социалдемократите, обобщени от \"Франс прес\". Преоценка в средата на мандата За разлика от предишните две правителства, в които канцлера Меркел договори подкрепата на Социалдемократическата партия (СДП), сегашната програма предвижда \"преоценка в средата на законодателния мандат\", тоест след две години. Социалдемократите настояха за това, за да си осигурят възможност да напуснат коалицията, в която  влизат неохотно , и вероятно за да предизвикат съмнения за предсрочни избори. СДП изтъргуваха на добра цена участието си в съюза: те получават  няколко ключови министерства , включително финансовото. Европа Двете партньорски партии искат да превърнат Европа в приоритет след месеци почти пълно мълчание по този въпрос от страна на Берлин. Илюстрация за това е разделът, озаглавен \"нов подем за Европа\", с който започва коалиционното споразумение. В него се приема да се увеличи вноската на Германия в бюджета на ЕС. \"Искаме да подсилим финансово ЕС, за да може той по-добре да изпълнява задачите си\", се казва в текста. Документът предвижда трайно укрепване и реформиране на еврозоната заедно с Франция, за да стане тя по-устойчива на кризи. Той подкрепя предпазливо една от най-спорните идеи на Еманюел Макрон - създаване на инвестиционен бюджет на еврозоната, за да се помогне за стабилизирането й и да се подкрепят структурните реформи. Берлин иска също да се създаде Европейски валутен фонд. Не се споменава и дума обаче за друга френска идея - създаване на пост  финансов министър на еврозоната . Миграция Споразумението изглежда благосклонно към консерваторите. Те наложиха фиксиране на горен праг за годишния брой кандидати за убежище, пристигащи в страната - между 180 000 и 220 000. Пристигането на над един милион души от 2015 г. доведе до възход на крайната десница и отслаби позициите на Ангела Меркел. Събирането на разделени семейства, преустановено от началото на 2016 г. за стотици хиляди бежанци с временен статут, ще може да се поднови от август, което СДП разглежда като своя победа. В действителност броят е символичен - фиксиран беше месечен таван от 1000 души. Икономика и социална защита Най-сетне беше постигнат компромис по две изисквания на СДП, които дълго блокираха преговорите: намаляване на диспропорциите в здравеопазването чрез изравняване на тарифите, по които се заплаща на лекарите от държавните и частните здравноосигурителни каси. Сегашната разлика доведе до медицинско обслужване \"на две скорости\" в Германия. Освен това използването на срочни трудови договори ще бъде по-стриктно регламентирано. След продължителни дискусии страните се разбраха да намалят от 24 на 18 месеца продължителността на срочните трудови договори, налагани от работодателя без аргументи, уточнява \"Ройтерс\". Колкото до останалото, държавните каси никога не са били толкова пълни - разполагаемите бюджетни средства възлизат на около 45 милиарда евро. Целта обаче продължава да е запазването на балансиран бюджет. И в това отношение СДП, която настояваше за по-голяма социална справедливост, постигна частичен успех. Във фискален план документът уточнява, че няма да има увеличение на данъците за най-богатите, противно на исканията на СДП. Същевременно социалдемократите, които поемат финансовото министерство, ще следят да няма намаляване на данъците. Подготвяне на бъдещето При все по-застаряващото германско население двете големи партии се договориха да ограничат увеличаването на пенсионните вноски до 2025 г. По отношение на климата коалицията потвърди оттеглянето на набелязаната цел до 2020 г. вредните емисии да бъдат намалени с 40 процента в сравнение с равнището от 1990 г. Здрава основа След обявяването на коалиционното споразумение Меркел заяви, че то ще помогне на германската икономика да остане силна и ще води Германия към бъдещето. То е основа за \"добро и стабилно правителство, от което има нужда нашата страна и което мнозина по света очакват от нас\", каза тя пред журналисти. По думите й много консерватори няма да бъдат доволни от решението министерството на финансите да бъде дадено на социалдемократите. \"Ще се боря за обновлението на Европейския съюз\", увери от своя страна новият външен министър Мартин Шулц, който се оттегли от ръководния пост в Социалдемократическата партия и ще го предложи на председателя на парламентарната група на СДП Андреа Налес. Тя може да стане първата жена на лидерския пост за близо 155-годишната история на партията. Шулц изрази оптимизъм, че ще може да убеди членовете на партията да одобрят коалиционното споразумение. Ръководството на партията реши, че членската й маса, наброяваща над 463 хиляди души, ще гласува от 20 февруари до 2 март дали дали да бъде подкрепена сделката, предаде \"Ройтерс\". Резултатите се очаква да бъдат оповестени на 4 март. Недоволни Споразумението между консерваторите и социалдемократите в Германия е за \"коалиция от вчерашния ден\", заяви лидерът на парламентарната група на опозиционната Свободна демократическа партия Марко Бушман, предаде ДПА. Той подчерта, че споразумението е несправедливо по отношение на младите поколения, защото разходите за образование ще бъдат по-малко от очакваното, докато пенсиите ще се увеличат. Свободната демократическа партия бе част от първите коалиционни преговори с консерваторите на Ангела Меркел и Зелените, които започнаха още миналата година, но се провалиха. \"Победените на изборите се представят днес за победители чрез договора с най-малкия общ знаменател\", математически се изрази Дитмар Барч, лидер на парламентарната група на Левите (бившите комунисти). Според него евентуалните коалиционни партньори не са направили достатъчно за справедливото разпределение на благата и ресурсите. Лидерът на \"Алтернатива за Германия\" (АзГ) Александер Гауланд обяви, че Християндемократическият съюз на Меркел е останал \"празна черупка\" заради прекалените си отстъпки към социалдемократите, за да ги склонят за нова коалиция. Кевин Кюнерт -  водачът на \"Юсос\" , младежкото крило на социалдемократическата партия, каза, че е \"поразен\" от споразумението. Той написа в \"Туитър\", че води кампания за гласуване против такова правителство и за \"отхвърляне на политическия стил, който се практикува днес\". От Зелените казаха добри думи за споразумението в частта му за разходите за образование. Но има много празнини в споразумението, особено що се отнася до околната среда, която е \"централно предизвикателство в бъдеще\", заявиха партийните лидери Аналена Бербок и Роберт Хабек./БТА", "date": "2018.02.08", "title": "Европа, мигранти, социална защита - какво пише в споразумението за коалиция в Германия"}
{"url": "https://www.dnevnik.bg/biznes/2018/02/08/3125988_ianuari_prikljuchva_s_847_mln_leva_izlishuk_i_poveche/", "text": "Първият месец на 2018 г. приключва с 847 млн. лева излишък, съобщи в сутрешния блок на БНТ председателят на бюджетната комисия в парламента Менда Стоянова (ГЕРБ). Приходите са с 9.7% повече в сравнение с януари 2017 г., а разходите също са по-големи – с 6.3 на сто на година база, отчете тя, като направи уговорката, че януари не е показателен месец заради традиционно по-големите приходи и по-малки разходи. Данъчните приходи са с 15.5% повече в сравнение с януари 2017 г. Менда Стоянова прогнозира ръст на икономиката от 4%, като посочи, че е много по-важно да се постига устойчив ръст за период от няколко години. \"Този ръст трябва да дойде от инвестиции, от разширение на икономиката, но ние имаме физически ограничения - това е човешкият фактор. Неслучайно се говори да се разшири възможността на внасяне на работна ръка\", коментира председателят на бюджетната комисия. На въпрос за контрабандата, след като преди дни  правителството отчете рекордно ниски нива на контрабандата на цигари , тя посочи, че сивата икономика не може да се измери лесно и неслучайно докладите по темата се разминават драстично в оценките си. \"Не бива да отричаме - има сива икономика и борбата срещу нея се води\", посочи Стоянова. Според нея в последните години има успехи, което се вижда от изпълнението на бюджета и приходите от данъци. По думите ѝ се върви към въвеждане на законодателни мерки, които да дадат възможност на приходните агенции да осъществяват контрол. \"Контролът е един от начините за ограничаване на сивата икономика, но не е основният. Основният начин е развитието на обществото - колкото повече нараства икономиката, има ръст на доходите и в различните сфери, толкова повече се изсветлява икономиката\", посочи Стоянова. Попитана за  акцизната информационна система на митниците (БАЦИС) , за която се разбра, че е била \"пробита\" и са заличавани данни за акцизни стоки, депутатът заяви, че смята темата за приключена. \"Това е една претоплена манджа, защото нещата приключиха още 2014 г. с проверката на ДАНС, на МВР и с едно постановление на прокуратурата за отказ от образуване на наказателна отговорност\", каза тя. Стоянова добави, че нередностите са били отстранени месец след установяването им, а от БСП повдигали темата сега - след разсекретяването на докладите и разглеждането им от бюджетната комисия, защото искали да имат присъствие в медиите. На  искането на левицата за създаване на парламентарна анкетна комисия  по случая с БАЦИС Стоянова попита: \"Какво значи парламентът да прави проверка на ДАНС и прокуратурата? Не знам каква роля би изиграла такава комисия – на трибунал ли, на народен съд ли?\"", "date": "2018.02.08", "title": "Януари приключва с 847 млн. лева излишък и повече приходи"}
{"url": "https://www.dnevnik.bg/evropa/2018/02/08/3125990_gurciia_triabva_otnovo_da_stane_normalna_strana_zaiavi/", "text": "Еврокомисарят по икономическите и финансовите въпроси Пиер Московиси заяви преди днешното си посещение в Атина, че Гърция трябва да стане отново \"нормална страна\", с всички права и задължения, след завършването на програмата й за фискално оздравяване, съобщава АНА-МПА. По време на  вчерашното представяне на зимните икономически прогнози  на Европейската комисия той каза, че възстановяването на гръцката икономика е \"стабилно\", както показват прогнозите за 2018 г. и 2019 г., които предвиждат икономически растеж от 2.5 процента и за двете години. \"Напредъкът по отношение на успешното приключване на третата програма е много важен и ние ще фокусираме усилията си върху това. Този успех е реален и на тази основа ние ще инспектираме това, което ще последва след края на програмата\", посочи Московиси. Той добави, че личната му гледна точка винаги е била, че Гърция принадлежи към \"сърцето\" на еврозоната и ЕС. \"Освен това аз вярвам, че след края на програмата, тя постепенно може да стане \"нормална страна\", с всички права и задължения\", подчерта еврокомисарят. Московиси пристига днес в Атина, за да се срещне с гръцкия премиер Алексис Ципрас и с министъра на финансите Евклидис Цакалотос, с които ще обсъди спасителната програма за Гърция./БТА", "date": "2018.02.08", "title": "Гърция трябва отново да стане \"нормална страна\", заяви еврокомисар Московиси"}
{"url": "https://www.dnevnik.bg/evropa/2018/02/08/3125994_makron_priznava_specifichnostta_na_korsika_no/", "text": "Френският президент Еманюел Макрон заяви, че е готов да признае специфичността на Корсика, но е против другите искания на управляващите острова националисти, предаде \"Франс прес\", цитирана от БТА. В дългоочакваната си реч в Бастия държавният глава каза, че е \"склонен Корсика да бъде упомената във френската конституция\" - едно от главните искания на съюза между привържениците на автономията и сепаратистите. Той подчерта, че това би бил начин да се признае нейната идентичност и да се затвърди принадлежността й към републиката. Това корсиканско искане предизвиква остра съпротива в силно централизирана Франция, която брани \"със зъби и нокти\" неделимостта на републиката. Френският президент обаче остана непреклонен по отношение на  други две искания на националистите  - признаването на корсиканския за официален език наред с френския и въвеждането на статут на постоянен жител на Корсика. Корсиканският език трябва да бъде защитен и развиван, но той не може да добие официалния статут, за който настояват корсиканските националисти, каза Макрон, цитиран от ДПА. Френският език е основата на френската нация, а ние трябва да пазим онова, което ни е направило нация, допълни той. За статута на постоянен жител Макрон каза, че това не е правилният отговор на спекулациите с имоти на туристическия остров, както смятат националистите. Днес цените растат и се продават терени и хората, които се възползват от това, рядко не са корсиканци, отбеляза президентът, който се ангажира да благоприятства изграждането на жилища и да опрости градоустройствените регулации. Още  в първия ден от двудневната си визита  Макрон възприе твърд тон, като изключи възможността за амнистия на затворници, припомня АФП", "date": "2018.02.08", "title": "Макрон признава специфичността на Корсика, но отхвърля другите искания на националистите"}
{"url": "https://www.dnevnik.bg/bulgaria/2018/02/08/3125996_kratki_novini_pochinal_e_izpulnitelniiat_direktor_na/", "text": "Посолството в Лондон проверява експлоатация на българи в британска ферма Посолството на Република България в Лондон е отправило запитване до британските власти по повод информацията във вестник \"Дейли Мейл\", че при операция на органите на реда в Корнуол е разкрита ферма, в която са работили като \"бели роби\" около 200 имигранти от България, Румъния, Полша и Литва. До момента не е получен отговор, съобщиха днес от пресцентъра на Министерството на външните работи. Починал е изпълнителният директор на \"Булгартрансгаз\" Информацията дойде от министерството на енергетиката. В официалното съобщение се казва, че Георги Гегов е починал в следствие на влошено здравословно състояние. Утре ще е слънчево с температури до 15 градуса Утре ще преобладава слънчево време с временни увеличения на облачността. Ще духа до умерен вятър от запад-северозапад. Максимални температури между 10° и 15°. През нощта срещу събота от югозапад облачността бързо ще се увеличава. Прокуратурата продава 39 автомобила, били в тежко състояние Пленумът на Висшия съдебен съвет (ВСС) реши да разреши на прокуратурата да обяви търг за продажбата на 39 служебни автомобила, стана известно на редовното заседание днес. Главният прокурор Coтиp Цацаpов, който е вносител на точката, ce извини, чe колите не се предлагат първо на други органи на съдебната власт, но състоянието им било много тежко. Те са пpoизвeдeни дo 2000 г. Цацаров заяви, че един автомобил - УAЗ-469, имал пo-cĸopo иcтopичecĸa cтoйнocт. Колите, които не бъдат продадени, ще бъдат бракувани. Магистрала \"Хемус\" беше затворена заради тежка катастрофа с трима загинали Магистралата беше затворена за няколко часа от Нови пазар до Ветрено, като обходният маршрут беше през пътен възел Невша - път I-2 – пътен възел Ветрино. Малко преди 10 ч. лек автомобил се е ударил в спрял в аварийната лента камион с ремарке. Трима души, пътуващи в колата, са починали на място. Народното събрание отворя врати за посетители на 10 февруари Поводът е 139-ата годишнина от Учредителното събрание на парламента. Гостите ще могат да видят оригиналите на Търновската конституция и на \"Сребърната конституция\" – издадена поради приети промени в основния закон на 9 юли 1911 г. и наричана така, защото нейната корица е от ковано сребро с позлата. Денят на отворени врати ще започне в 10 ч. и ще продължи до 16 ч. Тежка катастрофа с един загинал затвори международния път край Монтана Инцидентът е станал в района на село Белотинци. Движението по международния път Е-79 беше временно спряно за около 3 часа, като трафикът се пренасочваше по обходни маршрути. По първоначални данни са се ударили лек автомобил и лекотоварен бус. Загинал е шофьорът на леката кола, а другият водач е откаран в болница.", "date": "2018.02.08", "title": "Кратки новини: Починал е изпълнителният директор на \"Булгартрансгаз\""}
{"url": "https://www.dnevnik.bg/evropa/2018/02/08/3125999_germanskiiat_biznes_ne_ostana_dovolen_ot_koalicionnoto/", "text": "Германският бизнес изрази скептицизъм към постигнатото коалиционно споразумение между консерваторите на канцлера Ангела Меркел и социалдемократите, предаде ДПА. \"Това споразумение е дори по-ужасно, отколкото се очакваше\", заяви Оливер Цандер, ръководител на работодателската организация в сектора на металургията \"Гезамтметал\" (Gesamtmetall). \"Доставчиците на услуги ще бъдат разочаровани, а социалната държава ще експлодира. Това е тъжен ден за страната\", каза той. След  обявяването на споразумението  Меркел посочи, че консервативният й блок е трябвало да направи компромиси в преговорите с Германската социалдемократическа партия (ГСДП), която  получи трите основни министерства  - на финансите, на външните работи и на труда и социалната политика. Дясноцентристката ГСДП се бори Германия да изостави двустепенната си система за здравно осигуряване и да намали възможността на компаниите да ограничават условията на труд. Много от подробностите по сделката все още не са обявени. Германската промишлена и търговска камара изрази опасения за споразумението. \"Икономиката се радва заради някои добри бъдещи инвестиции, но в същото време има опасения за скъпите тежести в бъдеще, които ще засегнат най-вече бизнеса\", каза президентът на камарата Ерик Швайцер. Той порица бъдещите коалиционни партньори за липсата на иновации по отношение на дигитализацията. \"Германската промишленост като цяло не е доволна от коалиционното споразумение\", посочи Дитер Кемпф, президент на Федерацията на германската промишленост. Германските работодатели се оплакаха от липсата на гъвкавост. По въпросите на трудовия пазар и социалната политика в договора \"липсва икономически усет и той означава по-слаба гъвкавост за компаниите, но и повече тежести и регулации\", отбеляза Инго Крамер, ръководител на Конфедерацията на германските работодателски организации. /БТА", "date": "2018.02.08", "title": "Германският бизнес не остана доволен от коалиционното споразумение"}
{"url": "https://www.dnevnik.bg/regioni/2018/02/08/3126002_jandarmeriia_vleze_v_romskata_mahala_na_ihtiman_sled/", "text": "Акция на жандармерията е имало тази сутрин в ромската махала на Ихтиман след сблъсъците между полицаи и роми на 6 февруари, предаде \"Нова телевизия\". По информация на медията четирима младежи са издирвани във връзка с насилието. МВР съобщи, че става дума за предварително планирани действия, насочени срещу криминалния контингент в града и целящи недопускане на ескалация на напрежение в района. Акцията е започнала в 6.30 ч. сутринта като от ведомството посочват, че и в момента полицаите издирват лица от криминалния контингент. Вечерта на 6 февруари в града се стигна до сблъсъци между служители на реда и роми, след като полицаи опитали да арестуват шофьор без книжка. Шофьорът на джип опитал да избегне полицейска проверка, като не се подчинил на знак да спре, ударил патрулен автомобил, избягал и се скрил в махалата. При проверка на адреса на водача избухнал скандал между неговите родители и полицаите, а впоследствие се стигнало до сблъсъци с роми от квартала. Пострадали са двама униформени, а родителите на водача са задържани. Вчера (7 февруари) 23-годишният шофьор Мюлер Даскалов се е предал в полицията и е задържан, съобщи Би Ти Ви. Днес \"Нова телевизия\" съобщи, че според хора от ромската махала бащата на един от издирваните е починал, след като униформените нахлули грубо в дома му. По-късно МВР съобщи, че малко преди 8 ч. днес е получен сигнал, че \"на адрес, който не е бил обект на полицейски действия, е починал 65-годишен мъж\". Пристигнал на мястото медицински екип е установил смъртта, извършва се оглед и е образувано следствено дело.  Междувременно Би Ти Ви излъчи изпратени от зрител видеокадри от полицейското управление в Ихтиман, от които се вижда как мъж от ромски произход е каран да извършва различни действия, като да \"танцува\" на глава. Зрителят твърди, че видеото показва полицейски произвол, защото хората зад кадър са служители на реда. Началникът на районното управление Лъчезар Колев потвърди, че кадрите са от сградата му, а заснетият мъж е криминално проявен, който в момента е в софийския затвор. Той добави, че е не е бил информиран за подобен случай, и посочи, че не би трябвало да има такова отношение към задържан.", "date": "2018.02.08", "title": "Жандармерия влезе в ромската махала на Ихтиман след сблъсъци между жители и полицията"}
{"url": "https://www.dnevnik.bg/sport/2018/02/08/3125966_otborut_na_sasht_pobedi_rusnaci_v_nova_disciplina_v/", "text": "Зимните олимпийски игри все още не са открити официално, но първите състезания започнаха. Дебют в олимпийската програма направи нова дисциплина в кърлинга - турнир за смесени двойки. Американците Бека и Мат Хамилтън победиха с 9:3 руснаците Анастасия Бризгалова и Александър Крушелницкий в среща от предварителните кръгове в надпреварата. Мачът беше интересен и заради семейното съревнование - представителите на САЩ са брат и сестра, а двамата от олимпийските спортисти на Русия са съпрузи. Турнирът за смесени двойки в кърлинга е едно от четирите нови състезания в зимните олимпийски игри. Американците започнаха силно и поведоха с 3:0 след първата част, когато Бека Хамилтън изби два от камъните на съперника, намиращи се в позиция за точки. След това отборът на САЩ нямаше никакви затруднения и спечели убедително. Мачът беше съпътстван и от инцидент, като Мат Хамилтън се подхлъзна на леда и падна. \"Повече ми пострада егото, отколкото тялото\", заяви той. Руснаците отказаха да говорят пред медиите след мача, пише \"Ройтерс\". Пред ТАСС треньорът им Василий Гудин заяви, че очаква те да се възстановят психически за следващия си двубой. Според думите му дебютът на дисциплината на олимпийски игри е голяма стъпка за развитието на кърлинга, \"защото този спорт е интересен, главно за телевизията\". Руснаците, които заради наказанието на страната си в Пьонгчанг се състезават в отбора олимпийски спортисти от Русия, получиха подкрепа от трибуните. Част от нея дойде от петчленно семейство с викове \"Русия, Русия\", разказва ТАСС. \"Да, ние сме свикнали да подкрепяме гръмко руските спортисти и нямаме намерение да променяме навиците си в Пьонгчанг\", заяви Наталия Максимова. Заедно със съпруга си и трите им деца планират да посетят състезания във фигурното пързаляне, хокея, биатлона и ски скоковете. Олимпийските игри се откриват официално в петък в 13.00 часа българско време.", "date": "2018.02.08", "title": "Отборът на САЩ победи руснаци в нова дисциплина в кърлинга на старта на Пьонгчанг 2018"}
{"url": "https://www.dnevnik.bg/evropa/2018/02/08/3126003_broiat_na_evrodeputatite_shte_namalee_ot_751_na_705/", "text": "Броят на членовете на Европейския парламент ще намалее от 751 на 705, когато Обединеното кралство напусне Европейския съюз, освобождавайки място за възможни нови държави в ЕС. Това решиха евродепутатите по време на пленарно заседание вчера. Освен намаляването на числеността на Парламента от 751 на 705 избрани представители предложеното ново разпределение на местата, одобрено от евродепутатите в сряда, ще остави 46 от 73-те освободени от Обединеното кралство места в резерв след Брекзит. Една част от тези 46 места в резерв или всички те може да бъдат разпределяни между нови държави, присъединяващи се към ЕС, или да бъдат запазени свободни, за да остане институцията по-малка. Ново разпределение на местата между държавите членки Останалите 27 места от Обединеното кралство ще бъдат разпределени между 14 държави членки, които в момента са по-слабо представени, за да бъде преодолян проблемът с непропорционалното представителство в Европарларламента. За България промяна в броя на евродепутатите не се предвижда (виж графиката в края на текста). Освен това евродепутатите подчертават, че разпределението ще се осъществи само ако Обединеното кралство излезе от ЕС. В противен случай ще се запази настоящото положение. Паневропейски избирателни списъци  Предложението на Комисията по конституционни въпроси за избирането на определен брой евродепутати от трансевропейска избирателна листа беше отхвърлено от пленарната зала. Следващи стъпки Сега Европейският съвет (правителствени и държавни ръководители) трябва да вземе единодушно решение по въпроса. След това парламентът трябва да се произнесе окончателно с гласуване \"за\" или \"против\". Съставът на Европарламента за периода 2019 – 2024 г. е една от темите, която ще се обсъжда от държавните и правителствени ръководители в ЕС по време на неформалната среща на върха през февруари. Според Член 14(2) от Договора за Европейския съюз броят на евродепутатите в парламента не може да надвишава 750 плюс председателя. Освен това представителството на гражданите е \"регресивно пропорционално\" с минимален праг от шест представители за държава членка. Нито една държава членка не може да получи повече от деветдесет и шест места. Казано по-просто, \"регресивно пропорционалното\" представителство трябва да отговаря на две изисквания: 1. по-малка държава не бива да получава повече места от по-голяма; и 2. съотношението население/места трябва да се увеличава с нарастването на населението, преди да се закръгли до цяло число.", "date": "2018.02.08", "title": "Броят на евродепутатите ще намалее от 751 на 705 след Брекзит (графика)"}
{"url": "https://www.dnevnik.bg/photos/2018/02/08/3125983_snimka_na_denia_torta_za_milion_dolara/", "text": "Сватбена торта във формата на булка се предлага за 1 млн. щатски долара на изложението Bride Dubai в Дубай. Тортата, наречена The Million Dollar Bride, е изработена от шоколад и е покрита с камъни. В нея са вградени и пет бели диаманта, всеки на стойност 200 хиляди долара, откъдето идва и името на сватбения сладкиш. Украсата на тортата е отнела пет дни.", "date": "2018.02.08", "title": "Снимка на деня: Торта за милион долара"}
{"url": "https://www.dnevnik.bg/bulgaria/2018/02/08/3126019_antikorupcionen_fond_vnese_signal_sreshtu_volen_siderov/", "text": "Сигнал до антикорупционната комисия срещу Волен Сидеров внесе неправителствената организация \"Антикорупционен фонд\". Той е за недекларирани обстоятелства, които не са отразени в досега подадените от лидера на \"Атака\" декларации за конфликт на интереси. Според активиста на организацията Николай Стайков депутатът е регистрирал търговско дружество през октомври миналата година и не е спазил едноседмичния срок за неговото деклариране. Подобно нарушение може да се накаже с глоба от 1000 до 3000 лева. От \"Антикорупционен фонд\" уточняват, че сигналът е за търговското дружество \"Галерия Стил\" ООД, което Сидеров е учредил на 3 октомври и е станал съдружник в него. Той притежава мажоритарен дял в него. Според организацията депутатът все още не е отразил това в декларацията за имущественото си състояние. Фирмата е декларирала предмет на дейност в областта на търговията с произведения на изкуството и свързани с тях дейности. Преди близо три месеца съпредседателят на \"Обединени патриоти\"  откри своя галерия \"Стил\",  която е съсобственост със съдружника му Светлин Гугов.", "date": "2018.02.08", "title": "\"Антикорупционен фонд\" внесе сигнал срещу Волен Сидеров"}
{"url": "https://www.dnevnik.bg/politika/2018/02/08/3126021_bsp_nastoia_za_izslushvane_na_predsedatelia_na_dans/", "text": "Депутатът от БСП Славчо Велков поиска изслушване на председателя на ДАНС за това как информация от службата се е озовала в нощното шкафче на кмета на Септември. В дома на арестувания миналата седмица Марин Рачев  бяха открити справки  на Държавна агенция \"Национална сигурност\", които са се отнасяли за предприетите действия за купуването на гласове на местните избори през 2015 година. Те не били секретни, но били са служебно ползване. Велков поиска изслушването да е в ресорната парламентарна комисия за контрол на службите, на която той е заместник-председател. Той каза, че председателят на ДАНС трябва да бъде питан дали тази информация я имат и други хора и как е стигнала до Рачев. Искането на Велков дойде по време на дебатите за промени в Закона за защита на класифицираната информация. Промените бяха приети окончателно днес. След първо четене нямаше предложения за промени и вносителят Димитър Лазаров (ГЕРБ) поиска и второ гласуване. Промените предвиждат България да обменя класифицирана информация с държави, с които няма договор, но само при нужда за националната сигурност. Досега това е можело да става само след подписан двустранен договор, а законодателството на някои от държавите не позволявало това.", "date": "2018.02.08", "title": "БСП настоя за изслушване на председателя на ДАНС заради кмета на Септември"}
{"url": "https://www.dnevnik.bg/biznes/2018/02/08/3126050_emigrantskite_pari_zapochnaha_da_nadhvurliat_chujdite/", "text": "За последните 10 години (2007 - ноември 2017 г.) българските емигранти са изпратили на близките си в страната близо 16.7 млрд. лв. Това показват данните на БНБ, които се базират на направените преводи през банки и специализираните компании. Само за миналата година се очаква сумата да надхвърли 1.7 млрд. лева. Данните са цитирани от в. \"24 часа\", който е изискал справката от БНБ. Изданието посочва, че парите през последните 3 г. са повече от чуждите инвестиции и се равняват на 1.6% от брутния вътрешен продукт на страната. За последните три години данните в платежния баланс отчитат преки инвестиции съответно 1.22 млрд. лв. за 2017 г., 1.33 млрд. лв. за 2016 г., за 2015 г. са били 3.2 млрд. лв. Челните позиции на държавите, откъдето идват най-много пари, държат САЩ, Испания, Гърция, Англия, Италия и Германия. Обичайно пикът на емигрантските пари е в последните летни месеци и в края на годината, преди новогодишните и коледните празници. Вестникът цитира неназовани експерти, според които тези пари не се пестят, а се използват за покупки основно на вносни стоки - бяла и черна техника, леки автомобили и др.", "date": "2018.02.08", "title": "Емигрантските пари започнаха да надхвърлят чуждите инвестиции в България"}
{"url": "https://www.dnevnik.bg/sport/2018/02/08/3126056_istinskoto_zavrushtane_na_stan_vavrinka_zapochva_ot/", "text": "Носителят на три титли от Големия шлем Стан Вавринка ще изиграе днес първия си мач на българска земя. 32-годишният швейцарец,  който замени Григор Димитров  в турнира на АТП в София, ще излезе на централния корт в \"Арена Армеец\" в 18.00 ч. В едва третия си двубой за последните седем месеца той ще се изправи срещу полуфиналиста в София от 2016 г. Мартин Клижан oт Словакия. Вавринка започва участието си директно от втория кръг като поставен под №1 в основната схема. Клижан вече изигра три мача в турнира. 28-годишният левичар от Братислава премина през квалификациите, където победи последователно германеца Тобиас Камке и италианеца Славаторе Карузо. В първия кръг словакът  отстрани шампиона на България от държавното първенство в зала Александър Донски . Вавринка и Клижан правят опит да си възвърнат загубените позиции, след като през миналия сезон имаха доста проблеми с контузии. Заради контузия в коляното бившият №3 в света пропусна втората половина на 2017 г. и падна до 15-ата позиция в ранглистата. След повече от половин година извън корта той се завърна за Australian Open, където отпадна още във втория кръг след тежка загуба от сензацията на турнира Тенис Сандгрен. Вавринка призна, че не е бил напълно готов за игра в Мелбърн. Той сподели, че сега се чувства значително по-добре физически и се надява от турнира в София да започне истинското му завръщане към най-добрите му дни на корта. \"Знам, че не съм във върхова форма. Имам нужда от повече време, повече мачове, повече турнири. Точно това е причината да съм тук. В момента трябва да натрупам игрова практика и да опитам да започна отново да печеля\", каза трикратният шампион в Големия шлем на  пресконференция в сряда.   Вавринка ще е най-успешният тенисист, играл някога в България. \"Щастлив съм, че за пръв път идвам тук. Благодаря за поканата и за възможността да играя тази седмица. Последните шест-седем месеца бяха много трудни за мен. Australian Open беше първият ми турнир (след \"Уимбълдън\"), не бях напълно готов за игра, но сега се чувствам много по-добре\", заяви швейцарецът. Той допълни, че изобщо не мисли за титлата в София. \"Ще бъда много щастлив, ако спечеля турнира, но не искам да гледам толкова напред. За мен е важно, че съм обратно на корта и мога да играя. Гледам ден за ден и мач за мач. Това е начинът да започна да печеля отново.\" Срещу него ще застане тенисист, който също трупа игрова практика след контузия. Турнирът в София е първото състезание от календара на АТП, в което Клижан участва, откакто се отказа по време на двубоя срещу Новак Джокович от първия кръг на \"Уимбълдън\". Словакът достигна до №24 в света през 2015 г., но в момента заема 147-ата позиция в ранглистата. Победителят от мача между Вавринка и Клижан ще играе в четвъртфиналите с финалиста в София от 2016 г. Виктор Троицки от Сърбия или узбекистанеца Денис Истомин, който в първия кръг  победи голямата надежда на българския тенис Адриан Андреев. В тази първа половина на схемата вече беше излъчен първият четвъртфиналист. Това е босненецът Мирза Башич, който премина през квалификации, а в основната схема елиминира двама германци - Флориан Майер в първия кръг и поставения под №4 Филип Колшрайбер във втория.  Съперник на Башич в четвъртфиналите ще е победителят от мача между Максимилиан Мартерер и поставения под №7 Жоао Соуза. Германецът и португалецът, който в първия кръг  отстрани втората ракета на България Димитър Кузманов , е днес от 12.00 ч. Днес ще се изиграят и три от четирите осминафинала в долната половина на схемата. Поставеният под №2 Адриан Манарино от Франция среща кипърския ветеран Маркос Багдатис, поставеният под №3 Жюл Мюлер от Люксембург се изправя срещу италианеца Андреас Сепи, а румънецът Мариуш Копил ще играе със словенеца Блаж Кавчич. В долната половина също е известен един от четвъртфиналистите - преминалият през квалификациите Йозеф Ковалик. Вчера словакът отстрани сънародника си Лукаш Лацков и записа четвърта поредна победа на турнира в София. Програмата за деня (дневна сесия) Андреас Сепи - Жил Мюлер (от 12.00 ч.) Денис Истомин - Виктор Троицки Маркос Багдатис - Адриан Манарино (вечерна сесия) Стан Вавринка - Мартин Клижан (от 18.00 ч.) Робин Хаазе/Матве Миделкуп - Даниел Нестор/Роберт Линдстед Максимилиан Мартерер - Жоао Соуза (от 12.00 ч.) Мариуш Копил - Блаж Кавчич Александър Пея/Никола Мектич - Максимилиан Мартерер/Жоао Соуза Джон-Патрик Смит/Никълъс Монро - Джеймс Черетани/Сандер Жил Скот Липски/Дивиж Шаран - Ромен Амеодо/Тристан-Самуел Вайсборн", "date": "2018.02.08", "title": "Истинското завръщане на Стан Вавринка започва от турнира в София"}
{"url": "https://www.dnevnik.bg/photos/2018/02/08/3126006_fotogaleriia_prebroiavane_na_divite_obitateli_na_london/", "text": "Всяка година през зимата в един от най-посещаваните зоопаркове в света - лондонския, се извършва преброяване на обитателите му. Над 19 хил. екземпляра от 700 животински вида са подробно описани и преброени в рамките на около седмица.", "date": "2018.02.08", "title": "Фотогалерия: Преброяване на дивите обитатели на Лондон"}
{"url": "https://www.dnevnik.bg/sport/2018/02/08/3126062_politichesko_sudoku_kak_da_se_podrediat_vajnite_gosti/", "text": "До откриването на олимпийските игри в Пьонгчанг остава един ден, но организаторите са изправени пред един от най-трудните въпроси - как да бъдат подредени високопоставените гости по време на церемонията. Президентът на Южна Корея Мун Дже-Ин и хората от администрацията му търсят решение, пише \"Ройтерс\". При подобни церемонии на олимпийски игри обичайно централните места се заемат от лидера на страната домакин и от президента на Международния олимпийски комитет (МОК) - в случая Томас Бах, а около тях сядат президентите на останалите държави, както и други важни гости. Сега обаче е различно, защото на място ще са високопоставени служители от САЩ и  Северна Корея  - две страни, които си размениха заплахи в последните месеци. В сложния пъзел се включва и министър-председателят на Япония Шиндзо Абе, чиято страна е в сложни отношения и с Южна, и със Северна Корея. \"Колко близо трябва да стоят севернокорейците и американците, когато Вашингтон толкова ясно говори за санкциите и натиска срещу Северна Корея? И кой взима по-хубавите места\", заяви официално лице от Южна Корея, цитиран от \"Ройтерс\". На откриването ще присъстват номиналният държавен глава на Северна Корея Ким Йон-нам. Там ще е и сестрата на лидера Ким Чен-ун - 30-годишната Ким Йо-чен, която се издига бързо от 2014 г. насам и е сред най-близките му хора, като миналата година стана кандидат-член на Политбюро. САЩ ще бъдат представени от вицепрезидента Майк Пенс. В сряда той заяви, че предстоят нови санкции срещу Северна Корея. Нещо повече - със себе си води бащата на Ото Уормбиър – американски студент, който прекара 17 месеца в севернокорейски затвор и умря там през юни 2017 г. \"Няма да позволим на Северна Корея да прикрие зад олимпийския флаг робството на народа си и заплахата за региона\", каза Пенс. Севернокорейците дадоха знак, че не желаят да се срещат с американците в Пьонгчанг. Преди ден  папа Франциск приветства решението за включването на Северна Корея в игрите . Той заяви, че олимпийските игри са повод за помирение на Корейския полуостров.", "date": "2018.02.08", "title": "Политическо судоку: как да се подредят важните гости за откриването на Пьонгчанг 2018"}
{"url": "https://www.dnevnik.bg/razvlechenie/2018/02/08/3126094_keit_uptun_obvini_tvorcheski_direktor_na_guess_v/", "text": "Супермоделът  Кейт Ъптън  обвини високопоставен директор на марката Guess в сексуален тормоз. По думите ѝ мъжът многократно я да опипвал и ду́шил, когато е била на 18. \"Макар да правех всичко възможно физически да избегна  докосванията м у по време на срещите, той продължаваше да ме пипа по доминантен и агресивен начин, да сграбчва бедрата ми, да хваща ръцете ми, за да ме придърпа по-близо, да ме дърпа през раменете към себе си, да пипа врата и гърдите ми и да ме мирише\", казва 25-годишната Ъптън в интервю за сп. \"Тайм\", цитирано от в. \"Гардиън\". Творческият директор на марката  Пол Марсиано  е засега най-високопоставената фигура в модната индустрия, обвинена в  сексуално насилие , след започването на движението  #MeToo  (\"И на мен\"). Ъптън първо намекна за случилото се в \"Туитър\". Преди една седмица тя написа: \"Разочароващо е, че иконичната женска марка Guess все още дава власт на Пол Марсиано като креативен директор  #metoo .\" След това и други жени споделиха за преживяванията си. Самият мъж нарече обвиненията \"абсолютно лъжливи\" и \"отвратителни\". \"Няма да позволя да ме клеветят и да очернят репутацията ми. Обещал съм на Guess и на борда на директорите си цялата си подкрепа и помощ, за да се проведе честно и безпристрастно разследване.\"", "date": "2018.02.08", "title": "Кейт Ъптън обвини творчески директор на Guess в сексуален тормоз"}
{"url": "https://www.dnevnik.bg/biznes/2018/02/08/3126089_proizvodstvoto_na_cigari_spada_s_dvucifreno_chislo/", "text": "Промишленото производство през ноември нараства с 2% спрямо година по-рано, показват календарно изгладените данни на Националния статистически институт (НСИ). От тях се вижда, че производството на цигари намалява двуцифрено както на годишна, така и на месечна база. През изминалата седмица бяха представени данни на различни организации, според които  продажбата на нелегални цигари се е свила  значително през последните години. Според данните на статистиката на годишна база производството на тютюневи изделия спада през ноември с 35.8%, а в сравнение с предходния месец спадът е с над 10 на сто. През 2017 г.  \"Булгартабак холдинг\" продаде търговските си марки  на British American Tobacco. Според известното от договора купувачът е сключил договор за производство на ишлеме на купените марки в \"Благоевград БТ\" за до две години, т.е. най-късно до април 2019 г., припомня \"Капитал\". След това вероятно марките ще се произвеждат в други мощности на компанията в региона. Междувременно се разбра и че през декември  в \"Благоевград БТ\" започна масово съкращение  на работници. Производството на метали и химикали расте На годишна база ръст е отчетен в преработващата промишленост - с 5.2%, а спад е регистриран в добивната промишленост - с 5.2%, и в производството и разпределението на електрическа и топлоенергия и газ - с 5.1%. По-значително увеличение в преработващата промишленост спрямо предходната година се наблюдава при: производството на основни метали - с 26%, производството на химични продукти - с 24.2%, производството на лекарствени вещества и продукти - с 19.4%, производството на компютърна и комуникационна техника, електронни и оптични продукти - с 16.3%. Намаление е отчетено при производството на тютюневи изделия - с 35.8%, производството на метални изделия, без машини и оборудване - с 12.7%, производството на хартия, картон и изделия от хартия и картон - с 8.6%, производството на напитки - с 6.1%. През декември 2017 г. увеличение спрямо предходния месец е регистрирано в преработващата промишленост - с 1.5%, и в добивната промишленост - с 0.7%, а намаление е отчетено в производството и разпределението на електрическа и топлоенергия и газ - с 0.2%. По-значителен ръст на месечна база в преработващата промишленост се наблюдава при производството на мебели - с 9.9%, ремонта и инсталирането на машини и оборудване - с 9.0%, обработката на кожи; производството на обувки и други изделия от обработени кожи без косъм - със 7.7%, производството на дървен материал и изделия от него, без мебели - с 4.7%. Спад е регистриран при: производството на превозни средства, без автомобили - с 20.5%, производството на тютюневи изделия - с 10.9%, производството на хартия, картон и изделия от хартия и картон - с 6.6%, производството на компютърна и комуникационна техника, електронни и оптични продукти - с 5.4%.", "date": "2018.02.08", "title": "Производството на цигари спада с двуцифрено число"}
{"url": "https://www.dnevnik.bg/biznes/2018/02/08/3126088_statistikata_otchete_ojivlenie_v_turgoviiata_prez/", "text": "Оборотът в търговията на дребно през 2017 г. е с 4.9% по-висок, отколкото през същия месец на 2016 г., съобщи Националният статистически институт (НСИ). През предходните два месеца повишението е било с 3.8 на сто, а през летните месеци - с между 2 и 3 на сто. Сравнението с декември 2016 г. показва, че най-голямо увеличение има в продажбите на храни, напитки и цигари - с 8.4%. Съществен спад статистиците отчитат при продажбите на автомобилни горива и смазочни материали - с 12.5%. Предколедното пазаруване е увеличило продажбите на компютърна и комуникационна техника - с 2.1% спрямо ноември. В останалите сектори повишението е с под 1 на сто, а в бензиностанциите и в магазините за дрехи и обувки дори е отчетен незначителен спад.", "date": "2018.02.08", "title": "Статистиката отчете оживление в търговията през декември"}
{"url": "https://www.dnevnik.bg/sviat/2018/02/08/3126116_liderut_na_demokratite_v_kongresa_postavi_rekord_za/", "text": "Лидерът на демократическото малцинство в Камарата на представителите  Нанси Пелоси  произнесе рекордно дълга осемчасова реч, за да призове за реформа на имиграционното законодателство, защитаваща младите нелегални имигранти в Съединените щати, т.нар. мечтатели, предадоха световните агенции. 77-годишната Пелоси  взе думата от трибуната на долната камара на Конгреса на САЩ в 10:04 ч. (17:04 ч. българско време) вчера и приключи речта си чак в 18:11 ч. вчера (1:11 ч. българско време днес). Тя остана права през цялото време и не спря да говори с изключение на спорадични прекъсвания за вода. Предишният рекорд за най-дълга реч в Камарата на представителите датира според историка на долната камара на Конгреса от 1909 г., когато конгресмен е говорил \"скромните\" 5 часа и 15 минути. Процедурните правила позволяват на Пелоси като лидер на опозицията да говори колкото си пожелае. За сметка на това в Сената всички 100 членове имат това право. Рекордът за най-дълга реч в Сената надхвърля 24 часа. И докато сенаторите често обуват маратонки за такива маратонски речи, Пелоси остана на високи токчета. \"Нашите мечтатели са в несигурност, жесток облак от страх е надвиснал над тях. Трябва да се сложи край на моралното малодушие на републиканците\", каза лидерът на демократическото малцинство в Камарата на представителите. Депутатът от Калифорния няколко часа чете писма и свидетелски разкази на млади нелегални имигранти, които очакват от Конгреса да узакони статута им. Пелоси произнесе рекордно дългата си реч в знак на протест срещу липсата на каквато и да било мярка за уреждане на ситуацията на стотиците хиляди \"мечтатели\", доведени незаконно в Съединените щати от своите родители, докато са били деца. Демократите искаха да използват преговорите за бюджета, за да гарантират съдбата на \"мечтателите\". Миналата година президентът Доналд Тръмп отмени програма на предшественика си Барак Обама (DACA), която им даваше възможност да легализират статута си. 87% от демократите и 60% от републиканците подкрепят  Програмата на Обама за отложено действие за пристигналите като деца , чието действие трябва да приключи през март. Пелоси искаше да застави председателя на Камарата на представителите, републиканеца  Пол Райън , да включи дебат за имиграцията в дневния ред на заседанието. Той обаче не изпълни нейното желание.", "date": "2018.02.08", "title": "Лидерът на демократите в Конгреса постави рекорд за дълга реч, защитавайки \"мечтателите\""}
{"url": "https://www.dnevnik.bg/sviat/2018/02/08/3126129_irina_bokova_shte_prepodava_v_koreiski_universitet/", "text": "Бившият генерален директор на Организацията на ООН за образование, наука и култура (ЮНЕСКО)  Ирина Бокова  ще преподава в южнокорейски университет и ще оглави негов факултет от следващия месец, съобщи агенция \"Йонхап\", цитирана от БТА. Университетът \"Кюн Хи\" в Сеул съобщи, че  е поканил Бокова , за да сподели своята експертиза и опит по ключови за света въпроси - от мира през мултикултурализма до глобализацията. Освен че ще преподава в южнокорейското висше учебно заведение, тя ще оглави неговия факултет по изкуства и хуманитарни науки.  Ирина Бокова  ще изнася редовно лекции на студенти и ще участва в семинари и форуми по редица въпроси на глобалното развитие и гражданското общество. Следващата седмица българката ще получи почетна докторска степен по изследвания на мира. Ирина Бокова бе генерален директор на ЮНЕСКО два последователни четиригодишни мандата до ноември. Тя е първата жена, заемала този пост, припомня \"Йонхап\". Южнокорейската национална информационна агенция отбелязва също, че българката има и голям дипломатически опит.", "date": "2018.02.08", "title": "Ирина Бокова ще преподава в корейски университет"}
{"url": "https://www.dnevnik.bg/bulgaria/2018/02/08/3126124_jalbata_na_cvetan_vasilev_po_zakona_magnitski_se/", "text": "Радосвета Василева, дъщеря на бившия мажоритарен собственик на Корпоративна търговска банка (КТБ) Цветан Василев, съобщи, че жалбата на баща ѝ по закона \"Магнитски\" вече се разглежда от Държавния департамент на САЩ. Това се разбира от нейно съобщение в социалната мрежа \"Туитър\", което е публикувано на шести февруари. В него се изразява надежда, че скоро ще има резултати. Василев кандидатства за закрила в САЩ по закона \"Магнитски\"  в началото на август миналата година . Документите му бяха внесени от американския лобист Джоузеф Огъстин. В жалбата се твърди, че човешките права на Василев са нарушени от депутата от ДПС Делян Пеевски и от главния прокурор Сотир Цацаров. Близо месец след това  Пеевски нае американски адвокати , за да го защитават в процедурата. Законът \"Магнитски\", приет от Конгреса, позволява на американското правителство  да защитава хора по цял свят , станали жертва на репресии и нарушения на правата им заради това, че са разкрили случаи на корупция по върховете на властта. Благодарение на него САЩ могат да налагат санкции срещу всеки, който предприема действия срещу информатори, оповестили правителствена корупция. В България срещу Василев се опитва да започне дело, по което той и още 17 души са обвинени в организирана престъпна група за длъжностно източване на КТБ. Последният опит за начало  беше в края на януари , когато стана известно, че на Василев не са представени обемният обвинителен акт от над 10 хиляди страници, както и други материали по процеса. Бившият мажоритарен собственик на КТБ се намира в Сърбия. Следващият опит за начало на процеса ще бъде даден този месец. Междувременно стана известно, че  Василев е призован редовно и е получил обвинението си.", "date": "2018.02.08", "title": "Жалбата на Цветан Василев по закона \"Магнитски\" се разглежда от Държавния департамент на САЩ, обяви дъщеря му"}
{"url": "https://www.dnevnik.bg/bulgaria/2018/02/08/3126161_kontrolut_se_razdelia_ot_razsledvaneto_na_jp_incidenti/", "text": "Досега произшествията в железниците се разследваха от изпълнителната агенция \"Железопътна администрация\", която е националния орган за безопасност. След промените изпълнителната агенция ще се занимава само с регулиране и надзор върху безопасността. Други текстове въвеждат промени при санитарната обработка на композициите на влизане на територията на страната и реда, по който държавно имущество ще се предоставя на Националната компания \"Железопътна инфраструктура\" за инвестиционни проекти. Това ще става с решение на Министерския съвет.", "date": "2018.02.08", "title": "Контролът се разделя от разследването на жп инциденти"}
{"url": "https://www.dnevnik.bg/evropa/2018/02/08/3126163_lagerite_ne_sa_polski_a_polskite_kolaboracionisti/", "text": "Това беше едно от най-важните решения в кариерата на Анджей Дуда.  Законът за холокоста  вълнува не само хората в Полша, той привлече вниманието и на света. Полският президент реши да постави подписа си под него, за да \"защити доброто име на Полша и на поляците\". Но в същото време той показва, че взима под внимание и опасенията на критиците, според които законът иска да \"запуши устата на жертвите на холокоста\". Затова Дуда реши да го подложи на проверка от Конституционния съд. Но законът все пак ще влезе в сила, след като бъде обнародван. А ако съдът оспори някои текстове, съответните параграфи ще бъдат извадени от него. Концентрационните лагери не са \"полски\" Законът предвижда санкции за действия и изказвания, които според управляващата партия \"Право и справедливост\" (ПиС), представляват \"фалшифициране на историята\". В закона се предвижда затвор до три години за всеки, \"който публично и без да зачита фактите приписва на полския народ или полската държава отговорността или част от отговорността за нацистките престъпления по време на Третия райх\". Целта на полското правителство е да не допусне германските концентрационни лагери да бъдат наричани \"полски\" - нещо, което редовно се случва в чуждестранните медии. От 2004 година полското Външно министерство води отчет за такива случаи. Само през втората половина на 2017 година са регистрирани 20 примера. Критиците на закона обаче смятат, че той може да бъде използван за фалшифициране на историята. Например да се премълчават доказани случаи на сътрудничество между поляци и нацисти с цел избягване на наказателно преследване. Целият спор отдавна взриви рамките на чисто историческия дебат и вече се води и на терена на дипломацията. Израелски и американски политици разкритикуваха закона, което доведе до обтягане на отношенията  на Полша с Израел и САЩ . Медийната офанзива на премиера За да запази доброто име на страната, полският премиер Матеуш Моравецки реши да започне медийна офанзива. Речта му по държавната телевизия беше преведена на английски и разпространена в социалните мрежи. Освен това той покани група израелски журналисти да посетят Полша и организира посещение на полски и чужди журналисти в един музей, документирал съдбата на Виктория и Йозеф Улма от село Маркова в Южна Полша. По време на нацистката окупация двамата укривали в къщата си осем свои съседи евреи, но били предадени от жител на селото, след което германските войници избили всички евреи и цялото семейство Улма, включително и шестте им деца. Преди Втората световна война в Полша е имало около 3.5 милиона евреи. Над 90 процента от тях са избити в нацистките концентрационни лагери, някои от които на територията на окупираната от нацистите Полша. \"Никой от оцелелите в холокоста евреи не би се справил сам без помощ от местното полско население\", твърди Моравецки. Полски герои в \"Яд Вашем\" През 1995 година Виктория и Йозеф Улма посмъртно получават почетната титла \"праведник на света\", присъждана от израелската държава на хора, рискували собствения си живот, за да помагат на евреи по времето на холокоста. Чисто символично на всеки, удостоен с почетното звание, се пада по едно засадено дръвче в мемориала \"Яд Вашем\". От 26 513 души, получили досега титлата, 6706 са поляци - най-много от всички други народи. По думите на полския премиер обаче истинският брой на поляците, които са помагали и спасявали евреи, е значително по-голям. Неотдавна той си спечели много критики заради изказването, че в \"Яд Вашем\" липсвало най-важното дърво - това, засадено в чест на Полша. Израел обаче удостоява със званието само конкретни хора, но не и държави. Но не само заради това някои историци обвиняват полското правителство в едностранчиво тълкуване на историята, което може да бъде взето и за фалшифициране на историята. Видни полски дейци на културата се опасяват, че новият полски закон, който съдържа твърде общи формулировки, би могъл да се използва за санкции срещу тях, както и срещу журналисти и в този смисъл да се превърне в нещо като нова държавна цензура. Към критиците на закона спада и американският историк от еврейски произход Ян Томаш Грос, чиято книга \"Съседите\", издадена през 2000 година, предизвика истински фурор. Тя разказва за еврейския погром в село Йедвабне, извършен предимно от поляци. Новият закон ще даде възможност на полските съдии \"да подвеждат под отговорност всеки евреин, надживял нацистката окупация на страната\", ако например разказва за страданията, които е преживял на територията на Полша, казва Грос. С новия закон правителството на \"Право и справедливост\" всъщност иска \"да скрие истината за холокоста\", гласи тежкото му обвинение към управляващите.", "date": "2018.02.08", "title": "Лагерите не са \"полски\". А полските колаборационисти?"}
{"url": "https://www.dnevnik.bg/biznes/2018/02/08/3126113_stroitelstvoto_na_sgradi_zapazva_tempa_si_prez_dekemvri/", "text": "През декември строителството на сгради се запазва в обема си от същия месец на предходната година, показват данните на Националния статистически институт. В същото време строителството на инфраструктурни обекти спада с 8.9 на сто. за година. Така според календарно изгладените данни на института строителната продукция през декември 2017 г. се свива с 4.1% в сравнение със същия месец на предходната година. На месечна база се наблюдава свиване и в двата сектора. При инфраструктурното строителство той е с 3.8% спрямо ноември, а при сградното - с 2.3%. Така по предварителни данни индексът на продукцията в сектор \"Строителство\", изчислен въз основа на сезонно изгладени данни, е с 3% под равнището от предходния месец.", "date": "2018.02.08", "title": "Строителството на сгради запазва темпа си през декември"}
{"url": "https://www.dnevnik.bg/sport/2018/02/08/3126119_snimka_na_denia_bulgarite_v_olimpiiskoto_selo/", "text": "Българските спортисти участваха във фотосесия в олимпийското село в Пьонгчанг, за да могат техните снимки да се появяват при представянето на стартовите състави в телевизионните предавания по време на състезанията. В добро настроение те позираха и пред фотографа на Българския олимпийски комитет.", "date": "2018.02.08", "title": "Снимка на деня: Българите в олимпийското село"}
{"url": "https://www.dnevnik.bg/politika/2018/02/08/3126176_bsp_obvini_prokuraturata_v_shumen_v_izpulnenie_na/", "text": "БСП обвини районната прокуратура в Шумен в изпълнение на политически поръчки и поиска сериозна намеса и проверка от главния прокурор Сотир Цацаров. Поводът - след намеса на районната прокуратура в Шумен е започнало разследване и изземване от местната структура на левицата на списъците с имената на хората, присъствали на делегатски събрания. Днес лидерът на БСП Корнелия Нинова обяви в парламента, че заради членство в партията е уволнен държавен служител. Тя обясни още, че заради участието си в ръководството на левицата той е обвинен, че нарушава закона, а това не било вярно, тъй като по партиен устав ръководният орган на партията е Националният съвет. \"В нарушение на закона започва цялото ровене в партията. От главния прокурор очакваме сериозна намеса, проверка на действията на прокуратурата в Шумен и отговор имало ли е изпълнение на политическа поръчка. Не може държавна машина и независими органи да бъдат ангажирани с мачкане на политическия опонент и с репресии и натиск върху български граждани, независимо от коя политическа сила са\", каза Нинова. Тя попита и вътрешния министър Валентин Радев откога икономическата полиция се занимава в членове на БСП. \"Последните години се упражнява натиск и репресии над граждани, изнудване и натиск над малък и среден бизнес, над инакомислещи. Ако кажеш нещо срещу властта, върху теб се изсипва цялата държавна машина, уволняват те от работа, пращат ти НАП, митници. В сърцето на Европа по време на председателството цари беззаконие и диктатура\", каза още Нинова. Сигналът към МВР е подаден от член на БСП срещу член на БСП Вътрешният министър Валентин Радев дойде в парламента, за да отговори на Нинова. \"Един член на БСП или техен активист е написал сигнал до прокуратурата срещу друг техен член или активист в Шумен\", каза Радев. Според него в в сигнала пише: \"Моля ви, проверете вярно ли е, че другият член кандидатства за Комисията за противодействие на корупцията като експерт. Мой колега е, имаме политическа кариера заедно и е излъгал в декларацията си, че не е членувал в БСП. Проверете го, ако е така значи той е извършил престъпление по чл. 313 от НК\". Радев обясни, че прокуратурата е издала постановление, с което задължава МВР да извърши проверката и е разпоредено на икономическа полиция да провери декларацията. \"В новия закон е написано, че служител или експерт на Комисията за противодействие на корупцията не може да е бил член на политическа партия или да е извършвал политическа дейност\", добави Радев. \"Възмутен съм и затова казвам тези думи. Не приемам такова отношение към МВР, точно изпълняваме постановлението на прокуратурата. Никъде до този момент нямаме грешка в работата си\", добави министърът. Той призова Корнелия Нинова да попита техните хора какъв сигнал са писали, защо забъркват партията, и допусна, че може би и тя е подведена.", "date": "2018.02.08", "title": "БСП обвини прокуратурата в Шумен в изпълнение на политически поръчки на управляващите (допълнена)"}
{"url": "https://www.dnevnik.bg/biznes/2018/02/08/3126183_potrebitelsko_prouchvane_oceni_nai-kachestvenite/", "text": "Ако един среден български гражданин разполагаше с неограничени финансови средства и правеше избора си при пазаруване единствено въз основа на качеството, той би използвал лаптоп Dell, мобилен телефон Samsung, би слушал \"Ролинг Стоунс\" или Лили Иванова и би избрал да гледа футболен час на ЦСКА София. Това посочват резултатите от проучването QUDAL - QUality meDAL – DEEPMA ( www.qudal.com ), проведено в България през януари тази година от базираната в Цюрих организация ICERTIAS - International Certification Association GmbH. Данните са събрани чрез онлайн анкета на представителна извадка от 1200 български интернет потребители на възраст над 15 години в цялата страна, се казва в съобщение на компанията. На участниците в анкетата е бил зададен въпросът какви стоки биха си купили и какви продукти биха използвали, ако определящ фактор за избор не са парите, а единствено качеството на продукта. Така проучването според авторите му дава нов поглед върху българския пазар като разкрива какво мислят българите за продуктите и как оценяват тяхната стойност. То не измерва пазарния дял, продажбите или силата на марката, а се фокусира върху мнението на потребителите за качеството, което получават срещу парите си. Цялото проучване в България е обхванало над шестдесет търговски и нетърговски категории (например най-качествено прясно мляко, най-качествен автомобил, най-качествена верига за битова техника). Прессъобщението на компанията се базира на първите резултати, които вече са обработени и могат да бъдат анализирани. Участвалите в анкетата са били помолени да посочат името на компания, продукт или услуга, която смятат за пример за най-високо качество на местния пазар. Мнозинството анкетирани посочват веригата магазини за хранителни стоки \"Билла\". В категорията за най-добър български музикален изпълнител или певец на първо място е поставена Лили Иванова, за най-добър спортист е смятан тенисистът Григор Димитров, а ЦСКА София е посочен за най-добър спортен клуб в България (без обвързване с конкретен спорт). Като символ за най-високо качество на произвежданото на местния пазар прясно и кисело мляко е посочена марката \"Верея\" , за бензиностанции - ОМВ, за почистващи препарати - \"Медикс\", за кашкавал - \"Маджаров\", за спортни обувки - \"Адидас\", за банкови услуги - ОББ, за застраховане - \"Алианц\". Проучването QUDAL - QUality meDAL – България 2018/2019 ( www.qudal.com ) е проведено от организацията ICERTIAS - International Certification Association GmbH ( www.icertias.com ) върху територията на България през януари 2018 г. За целта са използвани онлайн въпросник и методът CAWI - DEEPMA (Computer Assisted Web Interviewing - Deep Mind Awareness). Проектът QUDAL изследва и откроява продукти, услуги, медии, публични фигури, културни и спортни деятели, които според мнението на гражданите предлагат най-високото качество в дадена територия, според мнението на гражданите. Целта на проекта е да привлече общественото внимание върху важността на качеството във всекидневния избор на потребителски стоки, както и върху правото на потребителя да очаква най-високо качество, се казва в съобщението. Авторите на проучването декларират, че спазват Международния кодекс за провеждане на маркетингови и социални проучвания, възприет от Международната търговска камара (ICC) и Световната асоциация на експертите в областта на проучванията (ESOMAR).", "date": "2018.02.08", "title": "Потребителско проучване оцени най-качествените личности и търговски марки"}
{"url": "https://www.dnevnik.bg/biznes/2018/02/08/3126189_tesla_otchete_rekordna_zaguba_za_trimesechie/", "text": "Американският производител на електрически автомобили \"Тесла\" (Tesla) обяви рекордна загуба за четвъртото тримесечие на 2017 година, само ден след като основателят й Илън Мъск отбеляза огромен успех с  изстрелването на ракетата \"Фалкон хеви\" , предадоха световните агенции, цитирани от БТА.  Компанията е понесла тримесечна загуба от 657 млн. долара спрямо 123 млн. долара през същото тримесечие на предходната година, отбелязвайки, че е имала затруднения да изпълни производствените цели за седана си Модел 3 (Model 3), информира ДПА.  Тесла посочи обаче, че ще продължи да се стреми към стабилно увеличаване на производството на електромобила, за който се надява да завладее масовия пазар с по-ниската си цена.  Компанията започна производството на Модел 3 през юли 2017 г. и го предлага на цени, започващи от 35 000 долара. В основната си версия колата може да измине без презареждане 350 км, максималната й скорост е 210 км в час, а ускорението до 100 км в час отнема около 5,6 секунди, уточнява ТАСС.  \"Тесла\" си е поставила за цел до края на първото тримесечие на 2018 г. да произвежда по 2500 електромобила от този модел седмично и 5000 седмично до края на второто тримесечие.  Анализаторите очакваха по-големи загуби и акциите на компанията поскъпнаха в борсовата търговия.", "date": "2018.02.08", "title": "\"Тесла\" отчете рекордна загуба за тримесечие"}
{"url": "https://www.dnevnik.bg/sport/2018/02/08/3126196_glavniiat_menidjur_asen_bukarev_napusna_levski/", "text": "Главният мениджър и координатор на спортно-техническата дейност в \"Левски\" Асен Букарев напусна клуба. Сините обявиха, че раздялата е по взаимно съгласие. Според \"Дарик\" Букарев е подал оставка. Засега обаче остават неясни причините за действието му. \"Клубът благодари на г-н Букарев за всеотдайната работа през последните години в ролята му на помощник-треньор и главен мениджър и му пожелава много лични и професионални бъдещи успехи\", се казва в краткото съобщение в сайта на сините. В средата на ноември  Букарев получи нови правомощия в \"Левски\" . Тогава той стана отговорник за спортно-техническата дейност в клуба. Раздялата идва седмица преди подновяването на мачовете в Първа лига. През зимата сините направиха нова мащабна селекция, като  привлякоха шестима играчи .", "date": "2018.02.08", "title": "Главният мениджър Асен Букарев напусна \"Левски\""}
{"url": "https://www.dnevnik.bg/kultura/2018/02/08/3126192_tancut_delhi_na_galin_stoev_vodi_v_nominaciite_za_ikar/", "text": "Представлението \"Танцът Делхи\" на Галин Стоев в Народния театър води по номинации за наградите \"Икар\" на Съюза на артистите, стана известно на пресконференция днес. По традиция статуетките за постижения в театралното изкуство ще бъдат връчени в Деня на театъра - 27 март, в Народния театър, а актьорите Иван Иванов и Васил Михайлов ще получат почетните награди за цялостно творчество. Стоев, Стайко Мурджев и Явор Гърдев си оспорват наградата за режисура, съответно за  от Иван Вирипаев в Народния театър,  от Питър Шафър в Младежкия тетатър и   отново от Вирипаев, но в \"Зад канала\". Представлението на с което той се представи и на новия си пост като артистичен директор на театъра в Тулуза, Франция, има цели две номинации за главна женска роля - на   поддържаща женска роля -  , сценография ( ), майсторско техническо осъществяване. Друг спектакъл със сериозно присъствие в номинациите е  от Лилиан Хелман на Бина Харалампиева отново в Народния театър, с номинации за водеща женска и мъжка роля ( ) и поддържаща женска - за  . Постановките на Народния театър водят с общо 10 номинации. За главна мъжка роля са номинирани още   за изпълнението си като Бае Славе в сценичната адаптация на романа на Милен Русков  (реж. Явор Гърдев, Театър 199) и  за авторския му моноспектакъл \"Черното пиле\" по разкази на Николай Хайтов, спектакъл на продуцентска къща \"Ажур Пико\". Ето и всички номинации: за Пьотр Сергеевич Трофимов във \"Вишнева градина\" от Антон П. Чехов, реж. Василий Сенин, Драматично-куклен театър \"Иван Радоев\" – Плевен за Варвара Петровна в Програма Достоевски \"Изгонването на бесовете\" – \"Бесове\" по Фьодор Достоевски, реж. Иван Добчев, Театрална работилница \"Сфумато\" за Лео в \"4000 мили\" от Ейми Херцог, реж. Владимир Люцканов, Театър 199 \"Валентин Стойчев\" за Естел за Инес и за Гарсен в \"Без изход\" от Жан-Пол Сартр, реж. Дарий Чавдаров, Театър \"Друга линия\" и Център за култура и дебат \"Червената къща\" за Антон Антонович Сквозник-Дмухановски (градоначалник) и за Иван Александрович Хлестаков (чиновник от Петербург) в \"Ревизорът\" от Николай Гогол, реж. Нина Димитрова, Сатиричен театър \"Алеко Константинов\" и НАТФИЗ \"Кръстьо Сарафов\" за Бае Славе в моноспектакъла \"Чамкория\" по романа на Милен Русков, реж. Явор Гърдев, Театър 199 \"Валентин Стойчев\" за Хорас в \"Лисичета\" от Лилиан Хелман, реж. Бина Харалампиева, Народен театър \"Иван Вазов\" за авторския му моноспектакъл \"Черното пиле\" по разкази на Николай Хайтов, Продуцентска къща \"Ажур Пико\" за Жена на възраст в \"Танцът Делхи\" от Иван Вирипаев, реж. Галин Стоев, Народен театър \"Иван Вазов\" за Екатерина в \"Танцът Делхи\" от Иван Вирипаев, реж. Галин Стоев, Народен театър \"Иван Вазов\" за Регина в \"Лисичета\" от Лилиан Хелман, реж. Бина Харалампиева, Народен театър \"Иван Вазов\" за Клариче в \"Кралят Елен\" по Карло Гоци, реж. Анастасия Събева, Театър \"Азарян\", Национален дворец на културата за Самоквасов в \"Чаровно лято с неизбежните му там неприятности (Чудаци)\" от Максим Горки, реж. Красимир Спасов, Народен театър \"Иван Вазов\" за Микеле в \"Редки тъпанари\" - криминална комедия по филма на Марио Моничели \"Неизвестни извършители\", сценичен вариант Теди Москов и Симон Шварц, реж. Теди Москов, Драматичен театър \"Сава Огнянов\" – Русе за Бърди в \"Лисичета\" от Лилиан Хелман, реж. Бина Харалампиева, Народен театър \"Иван Вазов\" за Варя във \"Вишнева градина\" от Антон П. Чехов, реж. Василий Сенин, Драматично-куклен театър \"Иван Радоев\" – Плевен за Зина в \"Чаровно лято с неизбежните му там неприятности (Чудаци)\" от Максим Горки, реж. Красимир Спасов и Медицинската сестра в \"Танцът Делхи\" от Иван Вирипаев, реж. Галин Стоев, Народен театър \"Иван Вазов\" за \"Танцът Делхи\" от Иван Вирипаев, Народен театър \"Иван Вазов\" за \"Еквус\" от Питър Шафър, Младежки театър \"Николай Бинев\"  за \"Пияните\" от Иван Вирипаев, Малък градски театър \"Зад канала\" за сценографиите на \"Пияните\" от Иван Вирипаев, реж. Явор Гърдев, Малък градски театър \"Зад канала\" и \"Танцът Делхи\" от Иван Вирипаев, реж. Галин Стоев, Народен театър \"Иван Вазов\" за \"Чамкория\" по романа на Милен Русков, реж. Явор Гърдев, Театър 199 \"Валентин Стойчев\" за \"Ревизорът\" от Николай Гогол, реж. Нина Димитрова, Сатиричен театър \"Алеко Константинов\" и НАТФИЗ \"Кръстьо Сарафов\" \" от Иван Вирипаев, реж. Галин Стоев, Народен театър \"Иван Вазов\" \" от Ник Диър по романа на Мери Шели, реж. Стайко Мурджев, Театър \"София\" за Програма Достоевски \"Изгонването на бесовете\" – \"Бесове\" по Фьодор Достоевски, реж. Иван Добчев, Театрална работилница \"Сфумато\" за \"Пияните\" от Иван Вирипаев, реж. Явор Гърдев, Малък градски театър \"Зад канала\" за \"Кради по-малко!\" от Дарио Фо, реж. Ивайло Христов, Сатиричен театър \"Алеко Константинов\" , излъчени от Гилдията на театроведите, критиците и драматурзите:  за \"Що е то съвременен танц\", \"Метеор\", 2017  за \"История на сценографията\", Национална художествена академия, 2017  за \"Млада Виена в млада България: драматургията на \"Млада Виена\" и нейните театрални и литературни проекции в България до 1944 г.\", изд. \"Хермес\", 2017 , излъчени от Гилдията на творците в кукленото изкуство по оригиналната идея на Робърт Лопес и Джеф Маркс, реж. Уест Хайлър (САЩ) и Петър Кауков, Столичен куклен театър за музиката в спектакъла \"Парченцето\" по мотиви на Шел Силвърстийн, режисьор Веселин Бойдев, Държавен куклен театър – Бургас за Кмета в \"Драконът\" по Евгений Шварц, режисьор Бисерка Колевска, Държавен куклен театър – Сливен , излъчени от Гилдията на творците в кукленото изкуство: \" по мотиви на Шел Силвърстийн, режисьор Веселин Бойдев, Държавен куклен театър – Бургас \"  от Андрей Филипов, режисьор Катя Петрова, Театър 199 \"Валентин Стойчев\" излъчени от Гилдията за съвременни изпълнителски изкуства:  за Shamebox на \"Брейн Стор Проджект\" и ДНК, Национален дворец на културата за \"Тук долу всички люляци умират\" на ДНК, Национален дворец на културата  за \"Повече не, или така нареченият Бернхард\" на Сдружение \"Нейно Величество Тенджерата под налягане\" и ДНК, Национален дворец на културата , излъчени от Гилдията на музикалните артисти: за песента му \"Възкресение\"  за албума \"Metamorphosis\"  за пиесата \"Петруна\" , излъчени от Гилдията на актьорите, работещи в дублажа: ПРИ ЖЕНИТЕ: за Мама и Имелда в \"Тайната на Коко\" за Регина в \"Червената кралица\"  за Маргарет Тачър в \"Желязната лейди\" ПРИ МЪЖЕТЕ  за Олаф в \"Замръзналото кралство-Коледа с Олаф\"  за Фома в \"Мутра по заместване\"  за Ектор в \"Тайната на Коко\" , излъчени от Гилдия атракционни и сценични изкуства и Гилдия за вариететно изкуство:  за спектакъла \"Мистичен ритъм\"  за постижения в областта на \"Кристал баланс\" излъчена от Гилдията на цирковите артисти: за приноса му към цирковото изкуство", "date": "2018.02.08", "title": "\"Танцът Делхи\" на Галин Стоев води в номинациите за \"Икар\""}
{"url": "https://www.dnevnik.bg/bulgaria/2018/02/08/3126231_sudut_pusna_pod_garanciia_obvinenite_za_otvlichaneto/", "text": "Въпреки предоставените нови доказателства от прокуратурата съдът реши, че няма достатъчно аргументи четиримата обвинени в съпричастност (като помагачи) с отвличането на Адриан Златков да бъдат оставени в ареста. Със свое определение Софийският апелативен съд (САС) пусна Ивайло Борисов-Ториното, Мартин Марков, Георги Джамбазов и Здравка Стефанова на свобода срещу парична гаранция. Определението на съда, което отмени това на  по-долната съдебна инстанция , е окончателно. Борисов, Джамбазов и Стефанова трябва да платят по 10 хил. лв., за да излязат от ареста, а Марков - 5 хил. лв., защото съдът прие, че той само е присъствал по време на подготовката на отвличането, за която са обвинени четиримата. Съдебният състав с председател Николай Джуровски и членове Александър Желязков (докладчик) и Емилия Колева не определи срок за внасяне на гаранцията, но четиримата ще бъдат освободени след предоставянето на парите. Според държавното обвинение те са спомогнали отвличането на Златков като Ториното и Марков са предоставили на извършителите две коли, а Джамбазов и Стефанова са купували симкарти на сръбски мобилен оператор, с които са водени преговорите за получаването на откупа. Извършителите на отвличането все още не са известни. Съдът прие, че има данни за съпричастност на четиримата към престъплението. Те обаче не били достатъчни и са фрагментарни.  \"Съобразявайки огромния обем информация всеки един от обвиняемите е лично ангажиран и донякъде съпричастен (към деянието за което са обвинени - бел.ред.), но то е с ниска степен на интензитет. Доказателствата за наличието на взаимна връзка са фрагментарни\", аргументира се съдебният състав. Защитните на обвиняемите заявиха след заседанието, че съдът хем е приел, че няма обосновано предположение, че четиримата са извършили това, в което са обвинени, хем им е определил мерки за неотклонение - парична гаранция. \"В закона е записано, че ако липсва обосновано предположение лицата се освобождават без мярка за неотклонение\", каза пред журналисти адвокатът на Ториното Марияна Тодорова. По време на съдебното заседание се разбра, че в хода на разследването съдът е отказал обиски и претърсване от дома на Ториното, заради липса на данни към 21 януари, за негова съпричастност към деянието, за което са обвинени четиримата. Иначе пред съда защитата поиска освобождаването им с аргумента, че липсват достатъчно доказателства и обосновка за налагане на най-тежката мярка за неотклонение. Прокурорът пък поиска задържането им, защото зрънце по зрънце се събирали доказателствата срещу тях. В началото на заседанието той представи две нови доказателства - отговор от гаранционния фонд и експертиза от винетния стикер на колата, с която прокуратурата твърди, че е извършено отвличането и която според нея е закарана на местопрестъплението от Ториното и Марков. Целта на държавното обвинение бе да докаже връзката на двамата с подпомагане на отвличането. Съдът обаче не се съгласи с аргументите му като прие, че към момента не е доказана идентичност между колата, с която е отвлечен Златков и колата, която е била шофирана от Ториното и Марков. Съдът прие за установено само, че дни преди отвличането двамата са откарали кола за затъмняване на стъклата ѝ. Според прокуратутата с него е отвлечен Златков и той е намереният по-късно опожарен автомобил. Съдебният състав прие още, че Джамбазов и Стефанова наистина са купували от Сърбия сим-карти и телефони. С такива е водена комуникацията с бащата на Златков, който плати откуп. Няма обаче доказателства, че са им продадени точно същите карти и телефони, тъй като в страната нямало регистър за сим-карти на чужд оператор.  Синът на бизнесмена Тони Златков, който е собственик на автокъща, беше отвлечен през лятото на 2017 г. и държан 11 дни в плен. За \"освобождаването\" на сина си той заяви, че е платил откуп, без да посочи за каква сума става дума.", "date": "2018.02.08", "title": "Съдът пусна под гаранция обвинените за отвличането на Адриан Златков"}
{"url": "https://www.dnevnik.bg/razvlechenie/2018/02/08/3126229_samoubiistvata_v_sasht_sa_skochili_sled_smurtta_na/", "text": "Процентът на самоубийствата в САЩ е скочил с близо 10% в петте месеца след смъртта на актьора Робин Уилямс през 2014 г. Ръст се забелязва конкретно сред мъжете и сред хората, използвали същия метод като Уилямс. Това показва проучване, публикувано в научния журнал PLOS Оne и цитирано от агенция \"Ройтерс\". Между август и декември 2014 г. са регистрирани 18 690 самоубийства, което е ръст с 9.85% спрямо прогнозата за този период. След като  63-годишният Уилямс  сложи край на живота си, аутопсията показа, че той е бил болен от деменция с телца на Леви (LBD), без да знае за това. Агресивната форма на болестта е засегнала центровете на мозъка, които отговарят за страха и тревожността, като се е превърнала в \"терорист\" в главата на актьора,  разказа по-късно съпругата му Сюзан Шнайдер  в опит да направи симптомите по-известни и да спести ужаса от неизвестността на други хора. След трагичния случай, който разтърси света, броят на мъжете на възраст 30-44 години, извършили самоубийство, се е увеличил с 12.9%, а на тези, направили го по същия начин, както  Уилямс  – с 32%. Изследването не може да докаже категорично, че между двете неща има връзка, но сочи, че огромното медийно отразяване е напълно възможно да е било необходимият стимул, който да тласне хора от рисковите групи към действие. За опасността от медийното отразяване на самоубийствата  четете тук.", "date": "2018.02.08", "title": "Самоубийствата в САЩ са скочили след смъртта на Робин Уилямс"}
{"url": "https://www.dnevnik.bg/bulgaria/2018/02/08/3126180_sudebniiat_suvet_ne_smiata_che_premestvaneto_na_delata/", "text": "Мнозинството от Висшия съдебен съвет (ВСС) не подкрепи искането на Върховния касационен съд (ВКС) и на Висшия адвокатски съвет за обявяването на противоконституционност на преместването на делата за корупция от Софийския градски съд в специализирания. На редовното заседание на пленума днес 15 от членовете гласуваха \"против\" искането на двете институции, а седем бяха на обратното мнение. Един член - Стефан Грозев, не подкрепи нито едно от двете становища и на практика се оказа \"въздържал се\". По двете искания има образувано дело в Конституционния съд (КС) с докладчик бившият заместник-председател на ВКС Таня Райковска. Атакуваните промени в Наказателно-процесуалния кодекс (НПК) бяха приети през лятото на 2017 година, но влязоха в сила в началото на ноември. Оттогава разследванията и делата за корупция и още 40 престъпления се водят и разглеждат от специализираните прокуратура и съд. Мотивите на ВКС и адвокатския съвет за атакуването на промените са, че определянето на подсъдността на специализирания съд е според субекта на престъплението, а не по материя, което и го превръща в извънреден съд. Главният прокурор Сотир Цацаров заяви, че ако се приеме този аргумент, това означава, че и СГС досега е бил извънреден съд. \"В искането няма и дума за това, никой не е разсъждавал върху тази теза. След измененията в НПК подсъдността на СГС по отношение на определени престъпления, извършени от лица с имунитет, се запазва, т.е. за определени престъпление те отговарят на определението за извънреден съд\", смята главният прокурор. Той отказа да коментира мотивите към искането на върховните съдии, но уточни, че и това на ВКС, и на адвокатския съвет са \"балансирани и мотивирани, професионално изготвени с изложени правни аргументи\". \"Няма да коментирам мотивите към искането, които правят аналогия с Народния съд, защото ще изпаднем в казуистика и ще кажем неща, които не е редно да ги кажем. Ако специализираният съд е извънреден, значи и СГС е такъв.\" Според члена на съдебния съвет Цветинка Пашкунова (избрана от квотата на магистратите) предвидената с промените възможност председателят на Апелативния специализиран наказателен съд да командирова магистрати, както и възможността за допълнително възнаграждение на съдиите и прокурорите в спецорганите са доказателства за противоконституционността на измененията.", "date": "2018.02.08", "title": "Съдебният съвет не смята, че преместването на делата за корупция е противоконституционно"}
{"url": "https://www.dnevnik.bg/biznes/2018/02/08/3126222_bankovite_direktori_ochakvat_slabo_podobrenie_na/", "text": "Около 63% от банковите мениджъри в България очакват слабо подобрение на икономиката в следващите 12 месеца, а 86% от тях очакват подобрение на финансовото представяне на управляваната от тях банка. Това показват резултатите от традиционния Барометър на банките в България на консултантската компания \"Ърнст енд Янг България\" (EY Bulgaria) – проучване, което проследява доверието на висшия банков мениджмънт към икономиката, банките и банковата система. В проучването са участвали около 60% от изпълнителните директори на банки, работещи в България. Най-перспективните сектори в България Въпреки положителните очаквания на банкерите като цяло за отраслите на икономиката в България няколко сектора се открояват като най-вероятни да покажат силно подобрение през следващите месеци. Строителството и технологиите за втора поредна година са сред най-перспективните сектори в България, като строителството има доверието на 88% от банките, а технологиите на 84%. Според 76% от банките, секторите търговия и производство ще са също сред перспективните за развитие през 2018 г. Кредитирането - без изменение Банковите мениджъри не очакват големи промени в политиките за отпускане на кредити в краткосрочен план. Все пак голяма част от тях прогнозират по-либерални условия за кредитиране на малкия и средния бизнес в България (57%), както и за секторите енергетика и добив (57%) и ИТ (43%). През последните две години строителството възстанови позициите си като перспективен сектор. Не е изненада, че 71% от банковите мениджъри очакват да няма промяна в условията за кредитиране в строителния сектор. Според 71% от участвалите в запитването няма да има промяна и в кредитирането на здравния сектор. Същият дял от анкетираните смятат, че нарастването на кредитирането отразява устойчивия растеж на българската икономика, докато останалите 29% мислят, че развитието на кредитирането се дължи на цикличност. 86% от банкерите предвиждат намаляване на лошите кредити през следващите 12 месеца. Сред участниците няма очаквания за увеличение на лошите кредити. Консолидация на банковия сектор - не сега През следващите 12 месеца 58% от банкерите очакват предимно малки по обем консолидации, а 28% очакват средни или големи по обем консолидации на банките в България. Банкерите са единодушни (100%), че големите и по-значителни по обем консолидации на банки ще се случват през следващите три години. Прогнозата на управителя на БНБ от януари пък е, че през 2018 г. ще има сливане на банки. Всички участници в проучването (100%) планират вътрешно реструктуриране и оптимизиране на процесите на банките през 2018 г. В подкрепа на твърдението, че консолидацията на банките се случва бавно и постепенно, са плановете на банките за придобивания на портфейли и дружества (29%), продажба на активи (29%) и сключване на партньорства и съвместни дружества според други 29%. Основните приоритети на банкерите 100% от участниците в барометъра на банките посочват оптимизирането на процесите като един от най-важните приоритети за тяхната банка през 2018 г. Също така инвестицията в технологии за подобряване обслужването на клиенти е приоритет за 100% от анкетираните. 86% смятат киберсигурността за приоритетна. Основен приоритет за 57% от банките е и репутационният риск и актуалните промени от регулаторно естество.", "date": "2018.02.08", "title": "Банковите директори очакват слабо подобрение на икономиката на България"}
{"url": "https://www.dnevnik.bg/bulgaria/2018/02/08/3126254_prokuraturata_povdigna_obvineniia_na_bashta_i_sin_za/", "text": "Районната прокуратура в Ихтиман повдигна обвинения на двама души от Ихтиман за нанесения побой над полицаи от града. Инцидентът стана на 6 февруари, а тази сутрин  жандармерията проведе акция  в ромския квартал в Ихтиман заради ексцесиите. Вечерта на 6 февруари в града се стигна до сблъсъци между служители на реда и роми, след като полицаи опитали да арестуват шофьор без книжка. Шофьорът на джип опитал да избегне полицейска проверка, като не се подчинил на знак да спре, ударил патрулен автомобил, избягал и се скрил в махалата. При проверка на адреса на водача избухнал скандал между неговите родители и полицаите, а впоследствие се стигнало до сблъсъци с роми от квартала. Пострадали са двама униформени, а родителите на водача са задържани. Единият от обвинените – Мюлер Даскалов, който шофирал джипа, се предаде в полицията още вчера. Той оказал съпротива срещу полицейски служител, дърпал и скъсал униформата му, след което нанесъл удари в лицето му. Другият обвиняем е неговият баща. Според прокуратурата той дърпал за униформата един от полицаите, скъсал пагоните и джоба ѝ и му нанесъл удар в лицето. Целта му била да осуети извършването на проверка на сина му. Двамата са задържани за 72 часа. Работата по делото продължава.", "date": "2018.02.08", "title": "Прокуратурата повдигна обвинения на баща и син за побоя над полицаи в Ихтиман"}
{"url": "https://www.dnevnik.bg/sport/2018/02/08/3126164_vseki_edin_otbor_v_nba_veche_struva_nad_1_mlrd_dolara/", "text": "Всеки един от 30-те отбора в Националната баскетболна асоциация (НБА) вече струва над 1 милиард долара, показва проучване на \"Форбс\". За пръв път в историята всички представители на лигата са оценени с десетцифрена сума. Средната стойност на отборите в НБА е 1.65 милиарда долара. Това е с 22% повече от миналата година. Ръстът се дължи на  популярността на лигата отвъд океана  и новия договор за телевизионните права. С началото на предходния сезон влезе в сила деветгодишен контракт с Walt Disney и Time Warner, който носи на клубовете по 2.5 милиарда долара на сезона. Най-големият пазар на НБА отвъд океана е Китай, където повече от 300 милиона души играят и се интересуват от баскетбол. \"Ню Йорк никс\" остава най-скъпият баскетболен клуб. Той е оценен на 3.6 милиарда долара, което е с 300 милиона повече в сравнение с 2017 г. Ръстът се дължи най-вече на увеличените приходи от \"Медисън скуеър гардън\". \"Никс\" е шестият най-скъп клуб в света. Пред нюйоркчани са единствено европейските футболни клубове \"Реал\" (Мадрид), \"Барселона\" и \"Манчестър юнайтед\", бейзболният \"Ню Йорк янкис\" и \"Далас каубойс\" от  Националната футболна лига (НФЛ) . Другите два клуба в НБА, които са оценени на повече от 3 милиарда долара, са \"Лос Анджелис лейкърс\" и \"Голдън стейт уориърс\". Според класацията на \"Форбс\" \"езерняците\" струват 3.3 милиарда долара, а шампионите - 3.1 милиарда. \"Воинитe\" бележат ръст от 19% спрямо 2017 г., като това се дължи най-вече на по-големите приходи от продажба на билети. Те изпреварват \"Чикаго булс\" с половин милиард долара, а челната петица се допълва от лидера в Източната конференция \"Бостън селтикс\" с 2.5 милиарда долара. Шампионът от 2016 г. \"Кливланд кавалиърс\" се смъква до 15-о място в класацията заради високите заплати на своите играчи, които са в размер на 134 милиона долара. Стойността на клуба от Охайо е оценена на 1.3 милиарда долара. Най-голям скок за последната година прави \"Филаделфия 76\". Клубът е оценен на 1.18 милиарда долара, което е ръст от 48% спрямо миналата година. В дъното е \"Ню орлиънс пеликанс\", който струва 1 милиард долара според експертите от \"Форбс\". \"Ню Йорк никс\" е и клубът с най-големи приходи в НБА - 426 милиона долара за последната година. \"Лос Анджелис лейкърс\" е на второ място с 371 милиона, следван от \"Голдън стейт уориърс\" с 359 милиона и \"Хюстън рокетс\" с 296 милиона.", "date": "2018.02.08", "title": "Всеки един отбор в НБА вече струва над 1 млрд. долара"}
{"url": "https://www.dnevnik.bg/evropa/2018/02/08/3126269_rumuniia_vse_oshte_ima_shans_da_se_vurne_v_praviia_put/", "text": "Еврокомисарят по правосъдието Вера Юрова заяви, че моментът е ключов за Румъния, тъй като парламентът на страната предстои да вземе решение за два противоречиви закона, отнасящи се до съдебната система, предаде EUobserver. \"Европейската комисия смята, че все още е възможно законите да бъдат подобрени, да станат добри закони и да подсилят независимостта и професионализма на правосъдната система\", подчерта Юрова по време на дебат в Европейския парламент. \"Сега е решаващ момент, тъй като първите два законопроекта отново са в парламента след решенията на Конституционния съд\", каза още тя. Новите поправки  бяха приети през декември  и след това бяха внесени Конституционния съд на страната, който постанови, че части от спорните реформи противоречат на конституцията. Председателят на Европейската комисия Жан-Клод  Юнкер по-рано предупреди , че ако Румъния не направи поправки в тези закони, рискува да загуби шанса си за влизане в Шенген. Юрова призова румънското правителство да \"преосмисли курса на предложените действия, да започне дебат, да изгради консенсус за пътя напред, да защити независимостта на съдебната система и да засили борбата срещу корупцията\". Тя похвали предишните съдебни реформи и мерките срещу корупцията в страната. \"Румъния участваше в маратон. Финалът вече се вижда... да направи стъпка назад ще бъде голямо разочарование за много приятели на Румъния и за румънските граждани\", отбеляза еврокомисарят. Семейни въпроси Малтийският евродепутат Роберта Мецола от Европейската народна партия (ЕНП) каза, че румънците заслужават страна, в която върховенството на закона се спазва. \"Станахме свидетели на опити на правителството да потисне съдебната система, да размие антикорупционното законодателство и да използва електоралното си мнозинство като оправдание за това да прави каквото му харесва\", подчерта тя. \"ЕС не може да обръща поглед на страни, ЕНП не може\", допълни Мецола, предизвиквайки викове и смях в залата, тъй като ЕНП защитава унгарския премиер Виктор Орбан, който опитва да подчини медиите и съдебната система в собствената си страна, пише EUobserver. Групата на социалистите и демократите, на която румънската управляваща партия е член, внимателно избегна въпроса и защити политическото си семейство. Полската управляваща партия, чиито собствени правосъдни реформи  са смятани за системна заплаха за върховенството на закона , защити румънските социалисти. \"Комисар Юрова не трябва да се явява тук като учител, който изнася урок на демократично избраното правителство в Румъния, не така трябва да работи ЕС\", подчерта евродепутатът от полската партия \"Право и справедливост\" Косма Злотовски. По думите му, \"ако обществото не е доволно от случващото се, ще може да държи правителството отговорно на следващите избори\".", "date": "2018.02.08", "title": "Румъния все още има шанс да се върне в правия път, каза комисар Юрова"}
{"url": "https://www.dnevnik.bg/biznes/online_trade/2018/02/08/3126289_poveche_potrebiteli_i_obiavi_otchita_olx_prez_2017_g/", "text": "Онлайн платформата за покупки и продажби OLX отчита увеличаване на потребителите си и публикуваните обяви през 2017 г. По данни на компанията, представени от изпълнителния директор Камен Янкулов, активните потребители в платформата са се увеличили със 7% на дневна база, а потенциалните купувачи – с 13 на сто. Новите потребители през миналата година са 302 624 души, като към момента в платформата има 2.3 млн. регистрирани профили. Отчита се голям ръст на потребителите на мобилното приложение - с 25%, като от компанията посочват, че инвестициите в мобилните продукти ще бъдат приоритет и през тази година OLX отчита и увеличаване на публикуваните обяви с 43% в сравнение с предходната година, като през 2017 г. те са над 2.3 млн. С 27% расте и ликвидността на обявите - тези, които получават запитване в рамките на 7 дни след публикуването им. Изследване на OLX показва, че средно месечно платформата достига до половината интернет потребители в страната, като платформата е най-предпочитана и от купувачите (55%), и от продавачите (63%). Компанията отчита сериозен ръст на бизнес потребителите – с 300% в сравнение с 2016 г. Камен Янкулов посочи, че платформата е предпочитана основно от малкия и средния бизнес. Най-големият бизнес клиент публикува над 3 хиляди обяви за месец в категория \"Автомобили\". Недвижимите имоти също са сектор с голям брой бизнес клиенти, но от компанията отчитат, че в него има и немалко частни лица, които публикуват обяви. Най-търсени за цялата страна категории през 2017 г. са \"автомобили и авточасти\", която изпреварва лидера от предходната година \"електроника\". Масовият потребител търси автомобили втора употреба на изгодна цена, обобщи Камен Янкулов. Търсенето на автомобили през платформата се е увеличило с 28%. Средната цена на предлаганите автомобили в OLX е 3500 лева, а на авточастите – 200 лева. Следва категория \"електроника\", където най-търсените и най-предлаганите артикули са смартфоните. Сред най-популярните сегменти са и \"аксесоари и уреди за навигация\", \"компютърни части и аксесоари\", \"спортни стоки\". През 2017 г. OLX отчита ръст повишено търсене на недвижими имоти по Черноморието. В категория \"работа\" има голямо търсене в София – средно 30 запитвания на 100 души. Сред най-публикуваните обяви за работа са за сезонна заетост по Черноморието, като предлагането и търсенето тук са много по-големи, отколкото на сезонна работа в зимните курорти. От компанията посочват, че от миналата година са въведени нови правила за продажбата на животни, разработени съвместно с фондация \"Четири лапи\". Развъдниците на кучета и котки вече са задължени да посочват номера на лиценза си, а в платформата се следи стриктно за предлагане на защитени видове и подобни обяви се премахват, най-често още преди публикуване на сайта. Забранени са и продажбите на сим карти и акаунти в платформи за видеоигри, както и на тютюн и тютюневи изделия.", "date": "2018.02.08", "title": "Повече потребители и обяви отчита OLX през 2017 г."}
{"url": "https://www.dnevnik.bg/evropa/2018/02/08/3126282_evroparlamentut_poiska_brjuksel_da_obmisli_dali_da/", "text": "Европейският парламент призовава за задълбочена оценка на смяната между зимно и лятно часово време и ревизия на режима, ако е необходимо, предаде пресслужбата на институцията. Граждански инициативи и петиции показаха, че хората са притеснени за последиците върху здравето от смяната на времето, която се случва два пъти годишно - през уикенда на последната седмица на март и октомври. Евродепутатите отбелязват, че множество проучвания не са успели да достигнат до заключителен резултат, но от друга страна, има индикации за негативни последици за човешкото здраве. Членовете на Европарламента призовават Европейската комисия да направи задълбочена оценка на  Директивата на ЕП и Съвета относно разпоредби за лятното часово време  и ако е нужно, да изготви предложение за ревизия. Резолюцията беше приета с 384 гласа \"за\", срещу 153 \"против\" и 12 \"въздържал се\". След дебатите еврокомисарят по транспорта Виолета Булц подчерта, че европейските правила изискват да има координация по отношение на смяната на времето. \"Ако има некоординирана смяна на времето, ще се създадат много сериозни проблеми за доброто функциониране на единния пазар и най-вече за отрасъла на транспорта. Ако решим да спрем със смяната на времето, това трябва да се направи в целия ЕС едновременно и по един и същи начин\", уточни тя. Въпросната директива, която влезе в сила през 2011 г., предвижда хармонизирана дата и час за началото и края на лятното часово време в целия ЕС. Целта е да се подпомогне ефективното функциониране на вътрешния пазар. Миналата година  Литва заяви, че ще поиска  от Европейския съюз да отмени закона за смяна на часовото време, защото за повечето хора е неприятно два пъти в годината да трябва да местят стрелките на часовниците си. По-рано тази година  и Финландия призова ЕС  да се откаже от лятното часово време.", "date": "2018.02.08", "title": "Европарламентът поиска Брюксел да обмисли дали да отмени лятното часово време"}
{"url": "https://www.dnevnik.bg/politika/2018/02/08/3126218_parlamentut_zalichi_dumata_invalid_ot_zakonite/", "text": "Парламентът замени думата \"инвалид\" с \"лице с увреждания\" в цялото законодателство. Това стана факт след приети на второ четене днес поправки в закона за държавните такси, с които се изменят още осем закона. В останалите нормативни актове се използва \"лица с увреждания\". \"Тази промяна няма да разреши трудностите, пред които са изправени хората с увреждания в България, но това е стъпка към социалното им приобщаване и реализацията им като пълноправни граждани\", обясняват в мотивите си вносителите на законопроекта Михаил Христов и Крум Зарков от \"БСП за България\". В оценката за въздействието на промяната се посочва, че заличаването на определението \"инвалид\" от българското законодателство ще допринесе за преодоляване на стереотипното мислене за хора с увреждания като за хора \"неспособни, невалидни и негодни\". Пред \"Дневник\" Крум Зарков обясни, че целта на поправките е първо да се уеднакви терминологията в законодателството, т.е. да се използва само \"лица с увреждания\"; и второ - да се направи стъпка за премахване на стереотипа, че тези хора са \"неспособни или негодни\". Един от законите, които се променят, е за железопътния транспорт. Става въпрос за текстове, които регламентират компенсирането на безплатни пътувания на редица лица, в т.ч. и хора с увреждания (досега \"инвалиди\" - бел. авт.). Според информация на сайта на БДЖ \"инвалидите със или над 71% намалена работоспособност\" имат право на две безплатни пътувания на година. Промените засягат и приложение в закона за движение по пътищата, в който се описва видът на картите за паркиране на хора с тежки увреждания. На тях има бял знак с човек в инвалидна количка, който досега се е наричал \"знак за инвалид\", а вече ще се нарича \"знак за лице с увреждания\". Думата \"инвалиди\" се заменя с \"лица с увреждания\" и в разясненията за изграждането на градска среда, която да се ползва от тях, в закона за устройство на територията и застрояването на Столичната община. Думата \"инвалид\" се премахва и от правилата за облекчено приемане в университети на лица с увреждания, разписани в закона за висшето образование. Думата отпада и от закона за здравното осигуряване, закона за защита на животните, закона за лова и опазване на дивеча и закона за ветеринарномедицинската дейност.", "date": "2018.02.08", "title": "Парламентът заличи думата \"инвалид\" от законите"}
{"url": "https://www.dnevnik.bg/sviat/2018/02/08/3126266_vunshnite_ministri_na_makedoniia_i_gurciia_shte_se/", "text": "Първите дипломати на Македония и Гърция Никола Димитров и Никос Коциас ще се срещнат в София на 15 и 16 февруари в кулоарите на среща между външните министри на страните от Европейския съюз и тези от Западните Балкани, за да дадат началото на същинския етап в  преговорите за името  между Атина и Скопие. Това отбелязват македонската НОВА ТВ, която цитира източници \"на най-високо ниво във властта\", и Независимата балканска новинарска агенция ( IBNA ), без да споменава източниците си. Съобщението е цитирано и от държавната македонска агенция  МИА  ден след като македонските власти обявиха среща между двамата министри на \"европейска\" почва идната седмица, без да уточняват подробности. Източници на \"Дневник\" от македонската изпълнителна власт обясниха, че не могат да потвърдят информацията и че все още няма окончателно решение за такава среща. Провеждането ѝ би зависело от решението на двамата министри и формално не е свързано с българските институции, тъй като би било извън основната програма на форума, на който София е домакин като председател на Съвета на ЕС. Регистрираната в Бургас IBNA e с гръцки главен редактор, а екипът ѝ е от различни държави в Югоизточна Европа. Според текста на съобщението ѝ се очаква Димитров и Коциас да разговарят за следващите стъпки в процеса за решаване на спора за името между двете страни. МИА припомня, че македонският премиер Зоран Заев е обявил среща на Димитров и Коциас с  пратеника на ООН в спора за името  името Матю Нимиц. Нито в съобщението на агенцията, нито в това на други македонски медии се споменава дали срещата на Димитров и Коциас с Нимиц е свързана или ще съвпадне с разговорите им в София. За същите дати - 15 и 16 февруари - официално е  насрочен неформален съвет  на министрите на външните работи на страните от Европейския съюз - т.нар. съвет \"Гимних.\" Няколко македонски издания обаче пишат, че в него ще участват и външните министри на Западните Балкани. Македонското издание  МКД , без да цитира източници, отбелязва, че \"тази среща в София всъщност бележи началото на преговорите по същество за името, когато двете страни са се информирали за позициите по отношение на името и когато се очаква показване на истинската подготвеност за компромис и отстъпки\". НОВА ТВ  обяснява, че се очаква началото на \"интензивен преговорен процес\" в опит да се намери решение за спора за името до края на март. \"Влизаме във фотофиниш\", отбелязват събеседниците ѝ от властта, чиито имена не се споменават. Само преди два дни Заев обяви, че  Македония е готова да смени името си  и да добави \"географски маркер\" към него - т.е. дума, която да го отличава от гръцката част на област Македония.", "date": "2018.02.08", "title": "Външните министри на Македония и Гърция ще се срещнат в София, пишат медии в Скопие"}
{"url": "https://www.dnevnik.bg/detski_dnevnik/2018/02/08/3126311_poshtenska_kutiia_za_oplakvaniia_pri_tormoz_beshe/", "text": "В столичното 119 СУ \"Академик Михаил Арнаудов\" наскоро беше поставена кутия за оплаквания от насилие, съобщи БНТ. \"Това е една от многото ни инициативи, тази е насочена към тези, които не са толкова прями, но сега могат да го споделят в писмена форма, когато усетят някаква форма на тормоз, не само от ученици, но и от учители. Тази инициатива е въпрос на време да се реализира и в други училища\", каза директорът на училището Диян Стаматов. Училищният психолог Мария Михайлова изрази надежда, че инициативата ще има положителен ефект, тъй като децата трудно споделят за най-тежки форми на насилие и не искат да злепоставят съучениците си. Пред камерата на БНТ тя отключи кутията, в която имаше шест писма.", "date": "2018.02.08", "title": "Пощенска кутия за оплаквания при тормоз беше поставена в училище в София"}
{"url": "https://www.dnevnik.bg/evropa/2018/02/08/3126307_shte_se_okaje_li_goliamata_koaliciia_nachaloto_na/", "text": "Погледнато отвън, вчерашното съобщение, че двете водещи германски партии са се споразумели по  условията за голяма коалиция , се посреща с облекчение. Страната чака от шест дълги месеца да се състави работещо правителство и най-накрая има такова. Онези, които желаят нещата да вървят както обикновено, ще бъдат въодушевени. Ангела Меркел ще продължи да бъде канцлер и да движи нещата по същия правилен начин без много шум и без големи очаквания, както нейният народ е свикнал. При по-внимателен поглед обаче нещата изглеждат различно. Меркел излиза от последните коалиционни преговори  с драматично отслабени позиции . Тя е била принудена да плати изключително висока цена на нейните партньори в преговорите с левоцентристката Германска социалдемократическа партия (ГСДП) и редовите членове в собствения й Християндемократически съюз (ХДС) едва ли ще забравят това скоро (открит е и въпросът, че 460 000 социалдемократи предстои да гласуват за коалиционното споразумение, а рискът те да не го одобрят е сериозен). В миналото останаха дните, когато Меркел можеше да формира германския политически пейзаж така, както желае. Дори и да запази поста си на канцлер, Постигнатото в сряда коалиционно споразумение представлява невзрачен компромис, отразяващ променящия се и деморализиран електорат. Собствената партия на Меркел спечели 33 на сто от гласовете на парламентарните избори през септември - спад с 8.5 процента в сравнение с резултата от 2013 г., а социалдемократите събраха 20 на сто. Това бе най-лошото представяне на двете големи партии след Втората световна война. Печелившият от разочарованието на избирателите обаче е ясен: крайнодясната \"Алтернатива за Германия\" (АзГ), която в резултат на изборите се оказа трета по сила партия. Със своите 12.6 на сто от гласовете тя не само влезе в парламента, но и успя да оглави три парламентарни комисии. Възходът на АзГ се дължи в голяма степен на свръхщедростта, проявена от Меркел по време на бежанската криза от 2015 г., когато 1.1 млн. имигранти нахлуха в Германия само за една година. Ще бъде ли в състояние новото правителство да формулира която да може да подкопае привлекателността на крайната десница? Ако нещо следва от сегашното коалиционно споразумение, отговорът е \"не\". То слага таван от 220 000 на броя на имигрантите, които могат да влязат в страната всяка година - количество, което едва ли ще успокои германските избиратели, опасяващи се от ефекта на масовата имиграция. Това е само една от няколкото сфери, в която отслабената позиция на Меркел я принуди да отстъпи терен на социалдемократите, които ще поемат контрола над  три ключови министерства  - на финансите, на външните работи и на труда. Редакторът на един от водещите вестници сполучливо го нарече \"първото правителство на ГСДП, оглавявано от канцлер от ХДС\". Християндемократите успяха да задържат министерството на отбраната, чийто сегашен титуляр Урсула фон дер Лайен е възможен наследник на Меркел. Така че, да, Меркел ще стане канцлер още веднъж. Но ужасното представяне на нейната партия на изборите през септември и пораждат недоволство в редиците на ХДС, което вероятно ще намери израз веднага след като започне новият й мандат. Много социалдемократи в същото време се безпокоят, че (участието в) голямата коалиция ще навреди най-вече на тяхната партия (както вече е ставало в миналото, когато Меркел присвои много от най-популярните идеи на социалдемократите). Ами бъдещето? По-младите германци, прекарали по-голямата част от живота си с Меркел начело, явно гледат на нещата по-различно. При неотдавнашни проучвания сред германци на възраст между 12 и 25 г. цели 69 процента от тях са съгласни с израза: Това е знак за дълбоко отчуждение от сегашната система от политически партии и може да има нещо общо с факта, че средната възраст на членуващите в политически партии в Германия е 60 години. Както показва възходът на АзГ, Германия никога не се е нуждаела така остро от нови политически идеи. Парадигмата, че повечето германци не са склонни към промени и просто искат да се върви напред по инерция, повтаряйки стари коалиции, се опровергава от анкетите. Едно неотдавнашно проучване показа, че само 51 на сто от избирателите одобряват четвърти мандат за Меркел. Само преди 6 месеца те бяха 70 на сто. 46 на сто са против четвърти мандат. Ако тази тенденция се запази, канцлерството на Меркел вероятно ще се превърне в отегчително недоволно мърморене. Едно нещо е ясно: макар че тази нова голяма коалиция претендира да предлага \"ново начало\", малцина вярват, че тя е в състояние да изпълни обещанието си. Най-вероятният сценарий е просто нов опит мандатът да се изкара някак си. Както забеляза един коментатор, проблемите за двете водещи германски партии едва започват. Страната заслужава нещо по-добро. /БТА/", "date": "2018.02.08", "title": "Ще се окаже ли голямата коалиция началото на края за Ангела Меркел"}
{"url": "https://www.dnevnik.bg/razvlechenie/2018/02/08/3126286_marlon_brando_imal_ljubovna_afera_s_komika_richard/", "text": "Марлон Брандо имал любовна афера с колегата си, комика и активист Ричард Прайър, съобщи \"Гардиън\". Връзката им бе потвърдена от вдовицата на Прайър, след като бе оповестена първо в интервю на музикалния продуцент Куинси Джоунс. Това е само едно от сензационните твърдения на Джоунс, който  изля спомените от 60-годишната си кариера в шоубизнеса  пред New York Magazine и не пощади никого, дори \"Бийтълс\". За екранната легенда Брандо например Джоунс заявява: \"Той беше най-чаровният копелдак, когото сте виждали. Беше готов да изчука всичко. Всичко! Пощенска кутия. Джеймс Болдуин. Ричард Прайър. Марвин Гей.\" Лий допълни, че комикът, който бе открито бисексуален, водел подробен дневник за сексуалния си живот, който ще бъде публикуван по-късно тази година. Прайър, който почина през 2005 г., имаше 7 брака с пет различни жени. Лий е била женена за него два пъти: веднъж за година в началото на 80-те и втори път - от 2001 до смъртта му. Това е първото потвърждение на палитрата от клюки, разказани от Джоунс, които занимават шоубизнеса от снощи. В интервюто си пред New York Magazine 84-годишния продуцент зад легенди от ранга на Франк Синатра и Майкъл Джексън оповести, че Краля на попа  \"често крадял песни\" , а \"Бийтълс\" били \"най-ужасните музиканти на света\", когато ги чул за пръв път. Джоунс освен това твърди, че познава убиеца на президента Кенеди.", "date": "2018.02.08", "title": "Марлон Брандо имал любовна афера с комика Ричард Прайър"}
{"url": "https://www.dnevnik.bg/photos/2018/02/08/3125667_snimka_na_denia_kakvo_pishe_v_purvata_kosmicheska_kola/", "text": "Не е   или  , нито   и определено няма как да е  . Пише просто \"Произведено на Земята от човеци.\" Този надпис на английски е отпечатан на платка от електрониката на електромобила \"Тесла\", който бе изстрелян във вторник вечерта с първия експериментален старт на ракетата Falcon Heavy. Снимката разпространи основателят на SpaceX Илън Мъск, който е и собственик на червения кабриолет с манекен, облечен в скафандър, какъвто компанията подготвя за пилотирани полети. Малко по-късно Мъск обясни, че колата няма да попадне в хелиоцентрична орбита някъде около Марс, а ще достигне астероидния пояс. Там вероятността \"Тесла\" да се сблъска с космически обект е значително по-голяма, поради което намаляват шансовете да се сбъдне мечтата на милиардера - да се носи милиарди години из Космоса, докато е намерят извънземни.", "date": "2018.02.08", "title": "Снимка на деня: Какво пише в първата \"космическа кола\""}
{"url": "https://www.dnevnik.bg/photos/2018/02/08/3126022_fotogaleriia_kak_se_otliva_bronzovata_maska_za/", "text": "Както всяка година, Британската академия за филмови и телевизионни изкуства (БAФТA/BAFTA) показа как се изливат прочутите й награди.", "date": "2018.02.08", "title": "Фотогалерия: Как се отлива бронзовата маска за наградите БАФТА"}
{"url": "https://www.dnevnik.bg/evropa/2018/02/08/3126333_evrodeputatite_osudiha_arestite_na_kritici_sreshtu/", "text": "Членовете на Европейския парламент осъдиха стотиците арести, извършени от турското правителство с цел да се цензурира критиката срещу турската военна офанзива в Африн, предаде пресслужбата на институцията. Евродепутатите разкритикуваха арестите на журналисти, активисти, лекари и обикновени граждани, които са изразили своята опозиция срещу турската военна интервенция  в сирийския анклав Африн , който е под кюрдски контрол.  Евродепутатите са загрижени за хуманитарните последици от турската намеса и предупреждават тези непропорционални действия да не продължат, се казва в резолюцията, приета в четвъртък с гласуване с вдигане на ръка. Масови репресии  Извънредното положение, обявено след неуспешният опит за военен преврат на 16 юли 2016 г., в момента се използва за допълнително потискане на законната и мирна опозиция, подчертават евродепутатите, като силно осъждат провалената военна интервенция. Те допълват, че оттогава повече от 160 медийни организации са затворени и турското гражданско общество е подложено на масови репресии. Евродепутатите призовават турските власти да отменят извънредното положение в страната; да освободят хората, които са били задържани единствено заради това, че са извършвали законна дейност, като са упражнявали свободата си на изразяване на мнение и сдружаване, включително германския журналист Дениз Юджел и четиримата журналисти от вестник \"Джумхюриет\"; да свалят обвиненията срещу финландско-турската гражданка Аяла Албайрак; да освободят един от водещите лидери на НПО - Осман Кавала; да оттеглят всички обвинения срещу председателя на \"Амнести интернешънъл\" за Турция Танер Кълъч; да спазват Европейската конвенция за правата на човека, в която ясно се отхвърля смъртното наказание.  Европейските пари за Турция  Евродепутатите заявяват, че средствата, предназначени за Турция в рамките на Инструмента за предприсъединителна помощ (ИПП II), трябва да бъдат обвързани с условия за подобрения по отношения на правата на човека, демокрацията и принципите на правовата държава.", "date": "2018.02.08", "title": "Евродепутатите осъдиха арестите на критици срещу турската операция в Африн"}
{"url": "https://www.dnevnik.bg/razvlechenie/2018/02/08/3126314_maikul_djeksun_kradial_pesni_obiavi_producentut_mu/", "text": "Майкъл Джексън крадял песни от Дона Съмър, а \"Бийтълс\" в началото на кариерата си били най-лошите музиканти на света. Това са само две от твърденията на 84-годишния Куинси Джоунс, който в сензационно интервю за New York Magazine изля спомените си от шест десетилетия в шоубизнеса. Продуцентът и 28-кратен носител на \"Грами\" шокира света с твърдения за личности от Марлон Брандо до семейство Тръмп и обяви, че познава убиеца на президента Кенеди. Пол беше най-ужасният басист, когото съм чувал А Ринго? Даже не ми се говори\", заявява Джоунс по адрес на \"Бийтълс\". \"Помня как Ринго прекара три часа върху четири ноти от една песен. Не му се получаваше и му казахме, братле, защо не си вземеш една бира и овчарски пай и не починеш за час-час и половина. Така и стана, а ние повикахме джаз барабаниста Рони Верел, който направи песента за 15 минути. Като се върна Ринго и прослуша парчето отново, възкликна, бре, това не било толкова лошо!\" Ми да, копеле, защото не си го писал ти\", спомня си продуцентът за самостоятелния албум на барабаниста на \"Бийтълс\". \"Ама е готин пич, де.\" Колкото до Майкъл Джексън, той \"често крадеше песни\", спомня си Джоунс, според когото част от хита Billie Jean е взет от песента на Дона Съмър State of Independence. \"Беше истински макиавелианец, алчен, алчен човек\", каза продуцентът на Thriller и допълва, че \"бъзикал\" Джексън заради пластичните му операции, които по думите му изобщо не били заради заболяването му от витилиго. Страшни крака, кофти баща Джоунс също обяви, че е излизал с днешната \"първа дъщеря\" Иванка Тръмп преди 12 години - тоест, когато тя е била на около 25 г., а той - на 72. \"Имаше най-красивите крака, които съм виждал през живота си. Но неподходящ баща\", казва Джоунс, звучейки, съзнателно или не, като самия Доналд Тръмп. Президента на САЩ Куинси Джоунс определи като \"шибан идиот\". Засега, учудващо, няма реакция от Белия дом и властите на интервюто на Джоунс - дори предвид че продуцентът назовава гангстера Сам Джанкана като убиеца на президента Кенеди. Реакция обаче дойде от вдовицата на комика Ричард Прайър, когото  Куинси изреди сред любовниците на Марлон Брандо . \"Беше през 70-те години! Наркотиците все още бяха добри, особено \"Куалюд\"  Ако си достатъчно друсан, особено с кокаин, можеше да изчукаш радиатор и да му пратиш цветя на сутринта\", възкликна Дженифър Лий Прайър пред TMZ. Въпреки коментарите за краката на Иванка Тръмп Джоунс подкрепя движения като феминисткото #MeToo и активистите срещу расизма в САЩ, които по думите му са надеждата за излизане от \"най-лошото положение, в което сме били\". А музикалната индустрия? Тя също отивала по дяволите, заради прекомерната алчност и комерсиалните формули. Макар че Джоунс бил оптимист по адрес на артисти като Бруно Марс, Чанс дъ рапър, Кендрик Ламар и Марк Ронсън.", "date": "2018.02.08", "title": "Майкъл Джексън крадял песни, обяви продуцентът му Куинси Джоунс"}
{"url": "https://www.dnevnik.bg/biznes/2018/02/08/3126344_deputatite_prieha_tekstove_ot_zakona_peevski_za_ktb/", "text": "Парламентът прие на второ четене част от предложените от ДПС промените в Закона за банковата несъстоятелност, свързани с казуса КТБ. Най-вероятно гласуването на текстовете на проекта с вносители Йордан Цонев, Делян Пеевски и Хамид Хамид ще продължи на утрешното заседание. Според приетите днес без дискусия текстове се въвежда ограничение на правомощията на синдика, според което временният синдик и синдикът нямат право до датата на откриване на процедурата по осребряване имуществото на банката, да заличават учредени от длъжници обезпечения. Изключение са случаите, при които вземането на банката е погасено изцяло чрез парично плащане. Създаде се нов текст за недействителност на сделки, извършени от трети лица. Според новите разпоредби недействителна по отношение на банката и на кредиторите на несъстоятелността е всяка сделка, при която вземане с произход от банката е прехвърлено на трето лице, независимо от броя на прехвърлянията, ако в резултат на тази сделка в патримониума на лицето, разпоредило се с вземането, не е постъпило в разумен срок имущество - парични средства или актив, различен от вземане за цена по сделка, съразмерно на прехвърленото вземане. В случай, че сделката бъде обявена от съда за недействителна, третото лице губи качеството си на кредитор спрямо други лица, ако вземането му се основава на придобити в резултат на тази сделка права. По искане на банката или на кредиторите по несъстоятелността се спират всички висящи съдебни, съдебно-изпълнителни производства и/или производства по несъстоятелност, с предмет вземането на третото лице, до влизане в сила на съдебното решение, гласят измененията. Синдикът, временният синдик или Фондът за гарантиране на влоговете могат да предявяват искове пред съда по несъстоятелността за обявяване на недействителността на сделка или на поредица от сделки в 5-годишен срок от откриването на производството по несъстоятелност за банката, одобриха депутатите.", "date": "2018.02.08", "title": "Депутатите приеха текстове от закона \"Пеевски\" за КТБ"}
{"url": "https://www.dnevnik.bg/sport/2018/02/08/3126356_zografski_preodolia_kvalifikaciite_na_malkata_shanca_v/", "text": "Ски скачачът Владимир Зографски даде успешен старт на  българското участие в зимните олимпийски игри в Пьонгчанг . Световният шампион за младежи от 2011 г. преодоля квалификацията на малката шанца с отличен резултат - 17-о място. Зографски направи скок от 98.5 метра, получи високи оценки за стил и събра 118.8 точки. За основната фаза на състезанието, която започва в събота в 14.30 ч. българско време, се класираха 50 скачачи, включително първите десет в генералното класиране за Световната купа. Най-добър резултат в квалификациите постигна германецът Андреас Велингер. Той събра 133.5 точки след скок от 103 метра. Двукратният олимпийски шампион от Сочи 2014 Камил Стох завърши втори, след като преодоля 104 метра, но заради по-благоприятния вятър завърши със 131.7 точки. Друг поляк - Давид Кубацки, записа най-дългия скок в квалификацията - 104.5 метра. Той зае третата позиция със 129.6 точки. Щефан Крафт, който се класира пети със 128.6 точки, е единственият австриец, който завърши пред Зографски. Силното представяне на Германия беше допълнено от четвъртото място на Рихард Фрайтаг, шестото на Маркус Айзенбихлер и седмото на Карл Гайгер. Даниел Андре Танде се представи най-добре от норвежците с осмата си позиция. Полякът Стефан Хула е девети, а носителят на четири златни медала от олимпийски игри Симон Аман допълни топ 10. По-добър резултат от Зографски записаха още полякът Мачей Кот (122 т.), руснакът Евгений Климов (121.4 т.), норвежците Йохан Андре Форфанг (121.1 т.) и Андреас Стиернер (119.3 т.) и словенците Петер Превц (120.2 т.) и Йерней Дамян (118.9 т.). В квалификациите взеха участие 57 скачачи. От по-нататъшната битка отпаднаха Сергей Ткаченко от Казахстан, представителят на домакините Хюн Ки Ким, чехите Войчех Стурша и Честимир Козишек, естонците Арти Айгро и Кевин Малцев и турчинът Фатих Арда Ипчиоглу. Следващият етап на състезанието ще отсее 30-те скачачи, които ще участват във финалния кръг. Той също ще е в събота (11 февруари), като ще започне в 15.35 ч. българско време. Владимир Зографски участва за втори път в зимни олимпийски игри. Преди четири години в Сочи той отпадна в квалификациите на малката шанца, а на голямата зае 47-o място.", "date": "2018.02.08", "title": "Зографски преодоля квалификациите на малката шанца в Пьонгчанг със силен резултат"}
{"url": "https://www.dnevnik.bg/sviat/2018/02/08/3126342_ungarskata_prokuratura_razsledva_35_evroproekta/", "text": "Унгарската прокуратура е започнала разследване на проекти, финансирани с европейски средства и управлявани от компания, някога контролирана от зетя на премиера Виктор Орбан - Ищван Тиборц, съобщи \"Ройтерс\". Става дума за 35 проекта, свързани с уличното осветление в няколко града в Унгария и вече разследвани от  Eвропейската служба за борба с измамите  (ОЛАФ). Агенцията изпрати миналия месец доклад с финансови препоръки до Европейската комисия и съдебни до прокурорите. Според службата \"не само сериозни нередности в повечето проекти, но и конфликт на интереси\" са установени по време на разследването. Информацията се появява седмици преди началото на кампанията  за парламентарните избори в Унгария , на които Орбан се очаква да спечели още един премиерски мандат. В момента обаче тече и подготовката за тежки преговори, които страните от ЕС и комисията трябва да водят за следващата седемгодишна бюджетна рамка и които ще започнат по време на българското председателство на Съвета на Европейския съюз. Разследването на ОЛАФ на практика стана част от предизборната кампания, а националистическата опозиция  \"Йоббик\"  поиска от Орбан да подаде оставка заради случая, пише \"Ройтерс\". Агенцията е опитала да се свърже с Тиборц, но не е успяла, а от компанията, в миналото контролирана от него, са обяснили, че разследването е \"политически мотивирано\". Прокуратурата от своя страна обяснява, че не може да каже кога ще приключи разследването. Според говорител на унгарското правителство кабинетът подкрепя работата на съдебните власти по въпросните 35 проекта. Работата по тях, между 2011 и 2015 г., е извършена от компанията \"Елиос иноватив\", в чийто борд е Тиборц. Той и дъщерята на Орбан, Рахел, сключиха брак през 2013 г. Две години по-късно обаче продаде дела си в компанията заради \"продължаващи атаки\" срещу него и семейството му. \"Елиос иноватив\" каза в съобщение, публикувано на сайта на унгарската телевизия ATV, че е следвала всички регулации по тези проекти и е действала единствено в рамките на закона, но не би правила други коментари, тъй като обвиненията срещу нея са \"политически\".", "date": "2018.02.08", "title": "Унгарската прокуратура разследва 35 европроекта, свързани със зетя на Орбан"}
{"url": "https://www.dnevnik.bg/sviat/2018/02/08/3126387_pakistan_zabrani_denia_na_vljubenite/", "text": "Пакистан забрани Деня на свети Валентин за втора поредна година, тъй като празникът не е ислямски. Това съобщи агенция \"Ройтерс\", позовавайки се на съобщение на Агенцията за регулация на електронните медии. Събития на обществени места, посветени на празника, са забранени, на медиите не е разрешено да го коментират. Забраната е наложена от Върховния съд в Исламабад след гражданска петиция, според която Денят на влюбените е \"културен внос\" от Запада и \"противоречи на ученията на исляма\". Над 60% от пакистанците са на възраст под 30 години и приветстват западната традиция за отбелязване на Деня на свети Валентин с букети цветя, шоколади и играчки във формата на сърца.", "date": "2018.02.08", "title": "Пакистан забрани Деня на влюбените"}
{"url": "https://www.dnevnik.bg/bulgaria/2018/02/08/3126390_policeiski_patrul_proveril_kolata_na_desislava_radeva/", "text": "Съпругата на президента Румен Радев - Десислава Радева, е била спряна от полицейски патрул в квартал \"Бояна\" в София в сряда вечерта. По информация на \"24 часа\" причината е несъобразена скорост и отказ да се спре по сигнал на полицаите, заради който последвала гонка. От президентската администрация заявиха за \"Дневник\", че публикуваната информация не отговаря на истината. Пред \"Дневник\" от МВР потвърдиха, че съпругата на президента е била проверена на пътя, но отказаха всякакви подробности. \"Имало е полицейска проверка. Уточняват се обстоятелствата. Това се е случило вчера в квартал \"Бояна\" - близо около правителственото трасе\", коментираха от МВР. От вътрешното ведомство препратиха към Националната служба за охрана (НСО). По-късно през деня пресцентърът на министерството съобщи, че снощи в хода на полицейска операция, в района на НДК \"е извършена проверка на автомобил на НСО, обслужвал охранявано лице\", без да споменават името на Десислава Радева. Информира и, че шефът на Столичната полиция Ивайло Иванов е разпоредил проверка на случая. От началото на мандата на президента Румен Радев и съпругата му  е с охрана от НСО. Пред \"Дневник\" говорител на НСО отрече спреният за проверка автомобил да е бил управляван от съпругата на президента Радев. От службата отрекоха проверката да е станала и в квартал \"Бояна\" и заявиха, че това е станало в центъра на града. \"Полицаите са били някъде три автомобила след нашия автомобил. Трябва да се изясни ситуацията, да не бързаме. Фактите и обстоятелствата ще се уточнят при извършване на проверката\", заявиха още от НСО. Пред \"24 часа\" началникът на службата в оставка генерал Ангел Антонов коментира същото и заяви, че става въпрос за липса на координация между службите. \"Не става въпрос за инцидент, имаме нарушена координация между отделните служби - не са разпознати колите. Случват се подобни случаи, но ще търсим първопричината, след като анализираме ситуацията\", казва още Антонов. Вицепремиерът с ресор силови министерства Красимир Каракачанов също обяви по Би Ти Ви, че става дума за недоразумение, като служителите на полицията не са разпознали колата на НСО. Той допълни, че предстои среща между службата за охрана и полицията, за да се обсъди случая и да се набележат мерки, за да не се повтори той.", "date": "2018.02.08", "title": "Полицейски патрул проверил колата на Десислава Радева (допълнена в 18.10)"}
{"url": "https://www.dnevnik.bg/sport/2018/02/08/3126268_angliiskite_futbolisti_sa_gospodari_na_simulaciite/", "text": "Мениджърът на \"Арсенал\" Арсен Венгер определи английските футболисти за най-добри в симулациите. Според французина местните играчи са взели пример от чужденците във Висшата лига. \"Спомням си за огромни случаи, когато чужди играчи са симулирали, но трябва да призная че английските футболисти се научиха много бързо и вероятно те са господари в момента\", заяви Венгер на пресконференция преди двубоя между неговия \"Арсенал\" и \"Тотнъм\" в събота. \"Топчиите\" гостуват на \"Уембли\" в търсене на победа срещу пряк конкурент за едно от първите четири места. В последните си два мача \"Тотнъм\" записа успех срещу \"Манчестър юнайтед\" и равенство срещу \"Ливърпул\", което  беше белязано от слабо съдийство . \"Шпорите\" получиха две спорни дузпи в края на двубоя за  падания на Хари Кейн и Ерик Ламела . Преди това Деле Али получи жълт картон за симулация. Халфът на \"Тотнъм\" получи три жълти картона от началото на сезона именно за симулации. \"Не казвам на играчите да симулират, нито ги окуражавам да правят това. Трябва да премахнем симулациите от играта. Понякога футболистите си играят с правилата, но колко далеч могат да стигнат? Това зависи изцяло от съдиите\", допълни Венгер.", "date": "2018.02.08", "title": "Английските футболисти са господари на симулациите, каза Венгер"}
{"url": "https://www.dnevnik.bg/biznes/2018/02/08/3126425_goranov_smeni_shefa_na_komisiiata_po_hazarta/", "text": "Министърът на финансите Владислав Горанов освободи досегашния председател на  Държавната комисия по хазарта Огнемир Митев по взаимно съгласие, съобщи пресцентърът на министерството. Постът се поема от Мария Филипова, считано от днес, 08.02.2018 г. Мария Филипова е представена като магистър по право. Била е юрист в Агенцията за приватизация и следприватизационен контрол, в Министерството на правосъдието и в Министерството на финансите. Владее английски език. Митев оглавява комисията последните близо 5 години. Той беше назначен през август 2013 г. по време на правителството на Пламен Орешарски.", "date": "2018.02.08", "title": "Горанов смени шефа на комисията по хазарта"}
{"url": "https://www.dnevnik.bg/biznes/2018/02/08/3126374_prez_liatoto_v_slunchev_briag_cialata_stoka_shte_e_v/", "text": "През идното лято в Слънчев бряг ще бъдат забранени щендерите в Слънчев бряг, така че цялата стока да бъде вътре в павилионите. Това каза пред журналисти министърът на туризма Николина Ангелкова в Слънчев бряг, цитирана от агенция \"Фокус\". За целта предстои подписване на специално споразумение за сътрудничество с МВР в рамките на техните компетенции. \"Със сигурност ще има изключително засилен контрол\", поясни министърът. Тя инспектира плажа \"Слънчев бряг-север\" и провери дали са премахнати незаконните преместваеми обекти. Длъжни сме да установим съборени ли са всички 190 обекта, които надхвърлят одобрената схема, обясни тя. При инспекцията обаче е установено наличие на частни имоти почти на територията на плажа. \"Това са т. нар. \"джобове\". В тях са монтирани преместваеми обекти, които имат разрешителни, и затова няма как да бъдат съборени\", отбеляза министър Ангелкова. Според нея трябва да има пълна промяна на облика на алеята в Слънчев бряг. \"Категорично, започнем ли премахването на щендерите и стоката да си остане само в павилионите, мисля, че този тип промяна ще е видима и добре приета\", допълни Ангелкова. Наскоро  тя представи проект  за изгледа на новите временни обекти, които пилотно ще се разположат тъкмо в Слънчев бряг.  Организация на местния бизнес ги оприличи на екотоалетни . От днешното й изявление се разбира, че концепцията на обектите ще се обсъжда тепърва с бранша. Тя цитира и \"независимо проучване на \"Галъп интернешънъл\", в което се казва, че голяма част от хората – близо 55%, подкрепят павилионите да има единна визия. Повече от 62% от запитаните искат да има заведения и павилиони на плажа, но съответно да се спазва необходимият ред и законност. \"Това е и което ние ще направим – няма да има никаква стока извън павилионите\", обясни министърът на туризма. Тя каза, че новите обекти няма да бъдат поставяни на главната алея, защото алеите трябва да са свободни за разходка. \"Оттам нататък ще може навсякъде, където е възможно, да има преместваеми обекти, които по никакъв начин не затрудняват другата дейност, отговарят на изискванията и са поискани. При всички положения новата схема трябва да бъде изцяло съобразена със заобикалящата среда в курорта\", коментира Ангелкова.", "date": "2018.02.08", "title": "През лятото в Слънчев бряг цялата стока ще е в магазините, обяви Ангелкова"}
{"url": "https://www.dnevnik.bg/video/novinite_na_bnt/2018/02/08/3126473_video_drugite_novini/", "text": "Българинът Орлин Вълев в екипа на историческия проект на Илън Мъск Мразовито време и различен сняг посрещат европейските състезатели на олимпиадата \"Танцът Делхи\" е отличник при номинациите за наградите \"Икар\" Изкупиха билетите за гостуването на \"Богът на касапницата\" в Париж Българска следа в Сан Ремо Затихва цикълът на повишена слънчева активност", "date": "2018.02.08", "title": "Видео: Другите новини"}
{"url": "https://www.dnevnik.bg/photos/2018/02/08/3126075_fotogaleriia_svetovnite_snimki_na_denia_-_8_fevruari/", "text": "Прилеп, сниман в Бретан, Франция.", "date": "2018.02.08", "title": "Фотогалерия: Световните снимки на деня - 8 февруари 2018 г."}
{"url": "https://www.dnevnik.bg/bulgaria/2018/02/08/3126638_bi_ai_televiziia_ima_nov_sobstvenik/", "text": "Би Ай Телевизия (Bulgarian International Television) вече не е мое притежание, това написа на сайта на канала нейният доскорошен собственик Павел Вълнев. Това става факт малко повече от две години след началото на проекта на живеещия в Чикаго българин и неговия брат Румен. Според 24 часа новият собственик е телевизионният продуцент Мирослав Янев. Той е изпълнителен директор на продуцентската компания MediaPro Entertainment, която е част от СМЕ (Central European Media Enterprises), собственик на бТВ. Вълнев допълва, че е гледал на телевизията като на бизнес проект и преживява раздялата като прощаване с чиста мечта. \"Мечтите обаче трудно се управляват отдалече, дори когато са оставени да се реят свободно на пазарния вятър. А пазарът в България е особен – телевизионният е съсредоточен в мейнстрийма, а рекламата е насочена натам\", казва още Петър Вълнев. Според него малките медии са задължителна част от избора на гражданите, \"защото дават глас на хората извън статуквото, носят плурализъм и демокрация\". Вълнев съветва новият собственик да съхрани свободата и независимостта на екипа. Би Ай Телевизия тръгна като канал насочен основно към емигрантите в САЩ. Негов консултант беше Нери Терзиева. Собственици на канала бяха братята Павел и Румен Вълневи, които имат голяма мрежа за логистична и транспортна дейност в САЩ, където живеят от години. Малко след старта в телевизията започна предаването на Сашо Диков - \"Просто Диков\", който през миналата година зае поста програмен директор в медиата, направи промени в програмната схема, а част от журналистите от първоначалния екип напуснаха.", "date": "2018.02.08", "title": "Би Ай Телевизия има нов собственик"}
{"url": "https://www.dnevnik.bg/sviat/2018/02/08/3126632_turciia_shte_zabrani_na_lekarskiia_si_sujuz_da_se/", "text": "Анкара ще лиши основния лекарски съюз в страната - Турската медицинска асоциация (TTB) - от правото да използва думата \"турски\" в името си, съобщи президентът Реджеп Тайип Ердоган, цитиран от \"Ройтерс\". По-рано лекари из страната (11 от тях - високопоставени в организацията)  бяха арестувани  заради критики срещу турската военна операция в Сирия, а турски министри предупредиха, че заради позициите си за операция \"Маслинова клонка\" TTB  не би трябвало да се нарича  \"турски\". В TTB членуват 83 000 души и представлява около 80 на сто от докторите в страната. Организацията излезе още няколко дни  след началото на \"Маслинова клонка\"  с лозунга \"Не на войната, мир - незабавно\" и беше определена като \"Предателска\" група. \"Тази институция няма нищо общо с турската същност и нищо в тях не е достойно за понятието \"турска същност\",\" каза Ердоган. По думите му промяната ще се случи с нов закон. От TTB настояват, че правото им да се определят като \"турски\" е в конституцията - заради работата, която членовете им извършват за общественото благо. \"Поддържаме позицията си за живота и мира и днес, както и в миналото,\" каза организацията в прессъобщение и допълни, че е коментарите, целящи тя да бъде дискредитирана, са били \"посрещнати с тъга и учудване от съзнателните, цивилизованите хора.\" \n     Според Анадолската агенция част от законодателните промени са свързани с промяна в изискванията за съсловните организации - например за членство в TTB няма да е задължително човек да е практикуващ лекар или друг тип медицински персолан. От началото на   задържаните за критики на операцията са стотици.", "date": "2018.02.08", "title": "Турция ще забрани на лекарския си съюз да се нарича \"турски\" заради операцията в Сирия"}
{"url": "https://www.dnevnik.bg/evropa/2018/02/08/3126125_ako_es_se_zabavi_na_zapadnite_balkani_shte_napravi/", "text": "Ето това се нарича истинска дилема. Обективно погледнато, шестте кандидатки в чакалнята на ЕС са толкова далеч от изпълнението на прехвалените от Брюксел европейски стандарти, колкото един германски дизелов двигател - от максимално допустимите граници за замърсяване на въздуха. Но да се чака, докато въпросните шест държави достигнат нормите на ЕС, би означавало да се направи огромен  подарък на китайците . Те изобщо не се интересуват от това кой спазва принципите на правовата държава, не се притесняват твърде и от наличието на корупция – вместо това ударно наливат инвестиции и отпускат кредити на страните от Западните Балкани. На същите тези Балкани, чието име дори буди у Запада лоши асоциации. Но за това - по-късно. Балканското буре с барут Дори самият факт, че китайците вече са стъпили на Балканите, обяснява защо ЕС сега променя първоначалните си планове, свързани с този регион. След прибързаното приемане на България и Румъния през 2007 година Брюксел се зарече в бъдеще да не разширява общността по хоризонтала, а по вертикала, т.е. – като задълбочава сътрудничеството между страните членки. Първоначално беше предвидено да се заздравят връзките с новоприетите страни членки от Източна Европа. Сега се вижда, че тази линия явно е била премислена. \"При наличие на силна политическа воля и с прилагането на реформи\",  пише ЕК , \"Сърбия и Черна гора би трябвало да станат годни за прием в ЕС до 2025 година\". Твърде нереалистична представа или поне крайно наивна! Фактите са съвсем еднозначни: в почти всяко отношение Западните Балкани приличат направо на лудница - поне през погледа на Брюксел. Между Сърбия и Косово бушува студена война; Белград неприкрито се меси в политиката на Република Сръбска и по този начин дестабилизира най-нестабилната държава в региона - Босна и Херцеговина. Македония пък  се кара с Гърция за името си , а почти навсякъде в региона избуяват национализъм и корупция. И точно на това място ЕС иска само след няколко години да издигне европейския флаг? Звучи направо безразсъдно! Китай налива пари, Европа само поставя условия Но ЕС навярно ще е принуден да го стори, защото без перспектива за членство \"непослушните\" деца от периферията на Европа може и да се затичат в съвсем друга посока - на изток. И дори към Далечния изток. Китай не поставя никакви условия за наличие на правова държава; посреща с подигравателна усмивка брюкселските укори за \"демократични дефицити\", които тамошните бюрократи водят на точен отчет и срещу които произнасят ритуални укори. В същото време Китай просто действа: строи мостове, заводи за стомана в Сърбия, летища в Албания, автомобилни фабрики в Унгария и пристанища в Гърция. А като отплата за тези експресно отпускани инвестиции Пекин очаква нещо повече от едно формално \"благодаря\"– той очаква политическа благодарност. Казано накратко: китайските кредити и строителните проекти по източната периферия на ЕС, която някой ден ще се окаже част от общността, още отсега дават на Пекин лостове да упражнява реална власт в ЕС. Политическото влияние на Китай е осезаемо и днес: държавите от Вишеградската четворка харесват и хвалят авторитарния стил на Пекин. Докато Брюксел отправя порицания към Прага и Будапеща, Пекин щади самочувствието на тези свои \"малки партньори\". За тях нещата изглеждат ясни: Китай бързо и небюрократично отпуска пари, без да поставя условия, докато Брюксел е прекалено муден и назидателен. В търсене на нови перспективи насред кризата Европейската комисия има следователно сериозни основания да се страхува от тази китайска активност в преддверието на ЕС. Китай възприема Източна и Югоизточна Европа като разпределителна гара за новия китайски път на коприната. Подобно развитие няма как да отговаря на европейските интереси. А усилията на Брюксел за приобщаване на непослушните бедняци от европейския югоизток съвпадат с голямата криза в общността. Полша, Унгария, Чехия и Словакия отдавна са сформирали антибрюкселска фракция вътре в ЕС. Освен това тези страни отбелязват  добър икономически прираст  – нещо, което не може да се твърди например за бъдещите \"нови\" още пó на юг. Интеграцията обаче зависи в най-съществена степен от уеднаквяването на икономическото развитие. Затова проектът \"Шест нови членки на европейското семейство\" си остава една илюзия. Засега поне. И постоянното недоволно мърморене от Брюксел, че има нужда от повече демокрация и правов ред, по никакъв начин няма да промени тази картина. На Запад постоянно забравят факта, че във въпросните страни властта все още е в ръцете на онези поколения, които са израснали по времето на комунизма. По-късно комунизмът бе заменен от национализъм, който и днес доминира на много места в региона. Страните от стария и тези от бъдещия ЕС със сигурност ще имат общо бъдеще, но засега поне те твърде малко си подхождат.", "date": "2018.02.08", "title": "Ако ЕС се забави на Западните Балкани, ще направи подарък на Китай"}
{"url": "https://www.dnevnik.bg/sport/2018/02/08/3126640_grigor_dimitrov_shte_uchastva_v_turnira_v_roterdam/", "text": "Григор Димитров ще се завърне на корта в турнира от сериите АТП 500 в Ротердам. Надпреварата започва в понеделник 12 февруари, а българският тенисист е заявил тренировъчен корт, обяви директорът на турнира Рихард Крайчек. Димитров  се отказа от провеждащия се в моментa турнир в София  от сериите АТП 250, заради болки в рамото. Той обясни, че не иска да рискува здравословното си състояние и затова избра да не защитава титлата си от 2017 г. \"Мениджърът на Зверев ми се обади да помоли да му запазя корт за петък. Григор Димитров и Вавринка също са резервирали тренировъчен корт, което значи че са здрави\", каза Крайчек. През миналия сезон в Ротердам Димитров стигна до четвъртфиналите, където отпадна от Давид Гофен. Димитров ще бъде поставен под №2 в Ротердам, където водач на основната схема е Роджър Федерер.  Шампионът от Australian Open  заяви участието си в последния момент и ще играе за девети път в холандския град, където е победител от 2005 и 2012 г. Ако стигне до полуфиналите Федерер ще се върне на върха в световната ранглиста. Маестрото ще участва с уайлд кард, който му беше даден в последния момент. \"За мен този турнир е специален, помня първото ми участие през 1999 година, а от тогава мина дълго време. Знам, че тази година е 45-ото издание на турнира в Ротердам, така че ще се радвам да играя пред прекрасната публика там\", каза Федерер. Останалите, които са заявили участие в Ротердам са Александър Зверев, Гофен,  Стан Вавринка , Томаш Бердих и шампиона от миналата година Жо-Вилфред Цонга. На официалния постер на турнира, който беше публикуван преди няколко часа са именно Федерер, Димитров, Зверев, Вавринка и Цонга. Всички те ще са сред осемте поставени в надпреварата и ще започнат от втория кръг. Засега е ясно само, че носителят на 20 титли от Големия шлем ще изиграе първия си двубой в сряда или четвъртък.", "date": "2018.02.08", "title": "Григор Димитров ще участва в турнира в Ротердам"}
{"url": "https://www.dnevnik.bg/sport/2018/02/08/3126645_video_purviiat_gol_na_dimitur_berbatov_v_indiia/", "text": "Димитър Бербатов отбеляза първия си гол за \"Керала бластърс\" в осмия си мач за отбора. Нападателят се разписа при равенството 2:2 срещу АТК (\"Атлетико де Колката\") като гост. Българинът отбеляза втория гол за \"Керала\" в 55-ата минута и изведе тима си напред с хубав удар от границата на наказателното поле. Четвърт час преди края на двубоя обаче АТК стигна до точката с гол на Том Торп. След 15 мача \"Керала\" е на пето място в класирането на индийската суперлига и има 21 точки от пет победи, шест равенства и четири загуби. АТК, който е действащ шампион, е едва осми от десет отбора, с 13 точки. Бербатов се върна наскоро на терена след лечение на контузия. През януари медиите в Индия  съобщиха, че нападателят ще бъде освободен  от \"Керала\", но той остана. По-късно стана ясно, че Бербатов е  третият най-скъпоплатен футболист  в местния шампионат.", "date": "2018.02.08", "title": "Видео: Първият гол на Димитър Бербатов в Индия"}
{"url": "https://www.dnevnik.bg/sport/2018/02/08/3126648_marica_beshe_blizo_do_purva_pobeda_v_shampionskata/", "text": "Марица\" беше близо до първа победа в  Шампионската лига по волейбол , но загуби в много драматичен двубой с полския \"Хемик\" (Полице). Българските волейболистки отстъпиха пред първенеца на Полша след 2:3 (19:25, 25:18, 25:23, 20:25, 11:15) Възпитаничките на Иван Петков направиха много силен мач и пред собствена публика в зала \"Колодрума\" в Пловдив. Те загубиха първата част, но се съвзеха и взеха следващите два гейма. В четвъртия гейм опитният отбор на \"Хемик\" се справи, за да вкара двубоя в тайбрек. Решителната пета част започна с много силни изяви на българките, които водеха през цялото време до 10:8. Тогава последва силна серия на \"Хемик\" на начален удар и няколко грешки на Радосвета Тенева, които пречупиха българския отбор. За \"Марица\" три състезателки завършиха с по 17 точки – Нася Димитрова, Десислава Николова и Симона Димитрова, а Виктория Григорова добави 12. \"Отбор като нашия трябва да обръща внимание на детайлите срещу толкова силни тимове като \"Хемик\". Ясно е, че нямаме тяхната атака, нито сме толкова мощни, но трябваше да играем с повече разум. Мисля, че изгубихме мача още в четвъртия гейм\", каза треньорът на \"Марица\" след двубоя. Той обясни, че първото участие на българския отбор в Шампионската лига трябва да послужи като добра основа за добро бъдеще, а не трябва да се мисли за бързи резултати. \"На такова ниво две-три грешки решават мачовете. \"Хемик\" е много силен отбор. Не сме имали толкова големи очаквания, но показваме добра игра с малки изключения\", каза Десислава Николова. Поражението е четвърто за \"Марица\" в турнира. Преди две седмици българският шампион беше  загубил тежко в Полша с 0:3  след много плаха игра, но този път игра вдъхновено и със самочувствие. В последните си два мача от груповата фаза на турнира \"Марица\" гостува на \"Визура\" (Рума) на 20 февруари и на \"Динамо\" (Казан) с Елица Василева на 27 февруари. \"Насладих се да играя вкъщи, дори с националния отбор рядко имаме такава публика. Състезателките на \"Марица\" показаха истинските си възможности, а не както в предния мач. Нивото беше, както подобава на Шампионската лига. Затрудниха ни днес, не можахме да покажем нашата игра\", каза центърът на \"Хемик\" Страшимира Симеонова. Опитната българска националка се представи добре и завърши с девет точки.", "date": "2018.02.08", "title": "\"Марица\" беше близо до първа победа в Шампионската лига, но загуби след тайбрек"}
{"url": "https://www.dnevnik.bg/photos/2018/02/08/3126667_fotogaleriia_evrodeputat_i_maratonci_privetstvaha/", "text": "Поредният протест в защита на Национален парк \"Пирин\" се проведе днес в София.", "date": "2018.02.08", "title": "Фотогалерия: Евродепутат и маратонци приветстваха поредния протест в защита на \"Пирин\""}
{"url": "https://www.dnevnik.bg/sviat/2018/02/08/3126672_franciia_suzdade_policiia_za_bezopasnost_na_ejednevieto/", "text": "Френското правителство обяви създаването на \"полиция за безопасност на ежедневието\", която ще патрулира основно в проблемните квартали на френските градове, предаде \"Франс прес\", цитирана от БТА. Президентът Еманюел Макрон обеща тази нова полиция в предизборната си кампания. При разкриването на подробностите по проекта днес вътрешният министър Жерар Колон обеща по-засилено присъствие на терен за осигуряване на по-близък контакт с местните жители. \"През петте години на този президентски мандат ще се създадат 10 000 нови щатни длъжности за полицаи и жандармеристи\", заяви Колон. До януари 2019 г. в 30 от проблемните квартали ще се изпратят по още от 15 до 30 полицаи, а до края на 2020 г. това ще се направи за други 30 такива квартали. Колон обяви още, че ще се увеличи четирикратно броят на носените от полицаите индивидуални камери. До 2020 г. ще се разпределят 60 000 таблета и смартфона при жандармеристите и 50 000 при полицаите за по-бърз и пряк достъп до криминалните досиета. Отношенията между полицаи и млади хора в проблемните квартали на Франция често са конфликтни. Там полицията е възприемана като враждебна сила, отбелязва \"Франс прес\". През 2005 г. след смъртта в парижко предградие на двама бягащи от полицията юноши, които се скрили в трафопост и умрели от токов удар, във Франция избухнаха размирици, които продължиха три седмици. В този период бяха опожарени 10 000 коли, а 6000 души бяха арестувани.", "date": "2018.02.08", "title": "Франция създаде полиция за безопасност на ежедневието"}
{"url": "https://www.dnevnik.bg/sviat/2018/02/08/3126678_jutjub_ne_sa_otkrili_priznaci_za_ruska_namesa_v/", "text": "Компанията \"Ютюб\" не е открила никакви признаци за руска намеса в произведения през 2016 г. във Великобритания референдум за напускане на ЕС, заяви пред британска парламентарна комисия във Вашингтон Джунипър Даунс, директор на отдела по публична политика на компанията, предадоха Ройтерс и ТАСС, цитирани от БТА. Комисията заседаваше в университета Джордж Вашингтон, приемайки показания, свързани с водено от нея разследване на евентуална руска намеса в референдума. Даунс заяви, че след извършеното внимателно разследване във връзка с референдума не са открити никакви доказателства за намеса, при която са използвани услугите на компанията. Британският парламент и избирателната комисия поискаха от \"Фейсбук\", \"Туитър\" и \"Гугъл\" (чиято собственост е \"Ютюб\") да предоставят информация за всякаква финансова активност на свързани с Русия акаунти по време на произвеждането на референдума за Брекзит. Американските компании обещаха да окажат помощ на британските власти.", "date": "2018.02.08", "title": "\"Ютюб\" не са открили признаци за руска намеса в референдума за Брекзит"}
{"url": "https://www.dnevnik.bg/sport/2018/02/08/3126683_vavrinka_se_klasira_za_chetvurtfinalite_v_sofiia_sled/", "text": "Бившият №3 в света Станислас Вавринка се класира за четвъртфиналите в  турнира на АТП в София . Швейцарецът победи в три сета Мартин Клижан, като трябваше да прави обрат – 4:6, 6:2, 6:3. Вавринка се нуждаеше от 2.01 часа, за да пречупи словака. \"Тук е много приятно, харесва ми да играя пред тази страхотна публика. Бях наясно, че мачът ще е труден, защото Мартин беше в добър ритъм, той изигра няколко двубоя тук. Сега ще се опитам да почина и да се възстановя за следващата среща\", каза Вавринка. Ключов в началото на мача се оказа седмият гейм, в който  Вавринка  допусна пробив. Клижан игра много агресивно и успя да спечели първия сет, с което изненада всички присъстващи в \"Арена Армеец\". Ключов за словака се оказа добрият му втори сервис, на който той спечели много голяма част от точките. Загубеният сет мотивира Вавринка и швейцарецът вдигна темпото във втората част. Той получи голямо предимство, осъществявайки пробив при 2:1, а след това задържа разликата. В осмия гейм носителят на три титли от Големия шлем проби още веднъж съперника си, за да затвори втория сет с 6:2. В третия сет ситуацията беше абсолютно същата, като Вавринка отново осъществи пробив в четвъртия гейм, а след това Клижан отпадна и физически. Словакът нямаше как да се бори с бившия №3 и напусна турнира. Швейцарецът записа 16 аса и четири двойни грешки в двубоя, а Клижан завърши с 10 аса и пет двойни грешки. На четвъртфиналите Вавринка ще играе с Виктор Троицки, а срещата е в петък.", "date": "2018.02.08", "title": "Вавринка се класира за четвъртфиналите в София след обрат"}
