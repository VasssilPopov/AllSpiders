{"url": "https://www.dnevnik.bg/sport/2017/12/27/3104277_siti_zapisa_18-a_poredna_pobeda_i_podgoni_novi_rekordi/", "text": "Манчестър сити\" крачи уверено към титлата във Висшата лига и не допусна грешна стъпка в предпоследния си мач за 2017 г. \"Гражданите\" спечелиха с 1:0 при гостуването си на \"Нюкасъл\", но можеха буквално да разгромят \"свраките\". Лидерът увеличи аванса си преди  \"Манчестър юнайтед\"  на 15 точки, благодарение на точно изпълнение на Рахийм Стърлинг. Серията от поредни победи на \"Сити\" вече е 18 мача като за последно \"гражданите\" загубиха точки в домакинството си на \"Евертън\" преди 129 дни. Още по-впечатляващо е, че десет от 18-те поредни победи на състава дойдоха след сухи мрежи. За вратаря Едерсон те вече са 11 в 20 мача. \"Сити\" има още един мач до края на 2017 г., като на 31 декември гостува на \"Кристъл палас\". След това на 2 януари \"гражданите\" приемат \"Уотфорд\". Програмата е още по-тежка за \"свраките\", на 30 декември тимът на Рафаел Бенитес е домакин на \"Брайтън\", а 48 часа по-късно гостува на \"Стоук сити\". Следващият мач на \"Сити\" е още по-голямо предизвикателство за състава на Пеп Гуардиола. Начело на \"Байерн\" (Мюнхен) той постигна 19 поредни успеха през сезон 2013-14 (между деветия и 27-ия кръг). Именно това е и рекордът за най-много поредни победи в Европа. Освен стимул за мениджъра, той е стимул и за треньора. С успеха си на \"Сейнт Джеймсис парк\" \"гражданите\" взеха 11-и пореден мач като гост, изравнявайки рекорд на \"Челси\" от 2008 г. Лидерът във Висшата лига беше без Давид Силва и Фабиан Делф, а Лирой Сане получи почивка, оставайки на пейката. \"Нюкасъл\" предложи пет промени от състава, който победи \"Уест Хем\" преди Коледа. Най-любопитната беше включването на Роландо Аронс, който започна за първи път във Висшата лига от януари 2016 г. Двубоят не стартира по план за мениджъра на \"Сити\", след като още в началото капитанът Венсан Компани имаше проблеми. Холандският централен защитник напусна заради контузия в прасеца, а Гуардиола направи интересна промяна, пускайки Габриел Жезуш на терена. \"Сити\" заигра с бразилеца, Серхио Агуеро, Рахийм Стърлинг и Бернардо Силва в предни позиции, а зад тях действаха Де Бройне и Гюндоган. Това доведе до връщане в отбрана на Фернандиньо. Проблемите на \"гражданите\" по никакъв начин не промениха подхода на \"свраките\". Рафаел Бенитес предложи две линии от футболисти, разположени много близо една до друга, които буквално бяха пред наказателното поле на Роб Елиът. След редица от пропуски, голът на успокоението падна в 31-ата минута и беше отбелязан от Стърлинг. Английският национал засече от въздуха хитро подаване на Кевин Де Бройне. Стърлинг отбеляза гол №200 за \"Сити\" под ръководството на Гуардиола, в 85-ия мач на мендижъра начело на тима. Английският национал отбеляза своя 13-и гол във Висшата лига през кампанията и 17-и във всички турнири. Освен това Стърлинг се разписа в трети пореден двубой, след като вкара два на \"Тотнъм\" и един срещу \"Борнмът\". За 45 минути футболистите на \"Нюкасъл\" успяха да си подадат едва 86 пъти и владееха топката в 17% от времето. През първата част \"гражданите\" направиха 359 паса повече от съперника си и тотално доминираха. Те отправиха 15 удара, а \"свраките\" като по чудо се отърваха само с един гол в мрежата си. Единствената опасност на сметката на домакините беше, когато Николас Отаменди изби от голлинията удар на Аронс. През втората част картината на терена не се промени по никакъв начин. \"Нюкасъл\" чакаше съперника си в своята половина, не го пресираше и доброволно остави топката в притежание на \"гражданите\". Въпреки това силното представяне на гостите от първата част не се повтори и те по-трудно достигаха до чисти голови положения. Едва в 65-ата минута се стигна до нещо по-интересно, когато Де Бройне стреля от дистанция, топката се отби в страничния стълб и Агуеро я вкара. Попадението на аржентинеца обаче беше отменено заради засада. Единственият път, в който \"Нюкасъл\" изобщо стигна до наказателното поле на \"Сити\" беше пропилян от резервата Дуайт Гейл. Той влезе на скорост, но вместо да продължи предпочете да потърси контакт с Данило и да падне. Реферът Андре Маринър сметна това за симулация и показа жълт картон на англичанина. Ситуацията беше определена за симулация и от Гари Невил, който коментираше срещата за Sky Sports. \"Това не е дузпа, защото Гейл чака контакта с Данило, защитникът не прави нищо грешно\". Подкрепяни от 52 311 присъстващи на \"Сейнт Джеймсис парк\" \"свраките\" опитаха финален щурм в края на мача. Той обаче изглеждаше прекалено закъснял, като време не остана. \"Нюкасъл\" стигна само до няколко разбърквания и едва в заключителните пет минути държеше топката повече от своите гости. За 90 минути \"свраките\" завършиха с едва 19% притежание на топката на своя стадион и само три удара, два от които точни. \"Нюкасъл\" записа четвърта загуба в последните си пет мача и остава на 15-о място само на точка пред първия тим в зоната на изпадащите \"Борнмът\".", "date": "2017.12.27", "title": "\"Сити\" записа 18-а поредна победа и подгони нови рекорди"}
{"url": "https://www.dnevnik.bg/bulgaria/2017/12/27/3104140_klubut_na_rodenite_sled_1980_g_obiavi_kraia_na_prehoda/", "text": "Краят на прехода\" - под това име \"Милениум клуб\" начева кампания за раздяла с оправданията с близкото минало и изграждане на визия за България след 25 години. Това стана известно на втората годишна среща на неправителствената организация в София, чиято цел е да обедини завършили и работещи извън страната българи, родени след 1 януари 1981 г. \"Какво означава \"Краят на прехода\" и как това ни се отразява? Никой от нас няма спомени от режима преди 1989 г., защото сме родени след това и именно по тази причина се наричаме милениум поколение. Почти 30 г. след падането на Берлинската стена, дълбаейки в миналото, не забелязваме бъдещето\", заяви в началото на срещата председателят на организацията Румен Чолаков. \"Милениум клуб\" бе учредена по Великден 2016 г. в двореца Врана, под егидата на Симеон Сакскобургготски, и веднага породи сравнения с \"Българския Великден\" и произлязлата от него партия НДСВ. Макар скоро след учредяването си организацията да подкрепи първо кандидатурата на Ирина Бокова за генерален секретар на ООН, а после референдума на Слави Трифонов, нито мажоритарният вот, нито други конкретни съществуващи кампании и политики бяха теми на годишната среща. За разлика  от 2016 г.  нямаше и толкова много лица от политическата сцена. Слово в началото на събитието произнесе президентът (2012-2017 г.) Росен Плевнелиев. Той пожела на младите да затворят страницата на прехода, но подчерта, че това няма да стане преди обективната истина за българския XX-и век да намери мястото си в учебниците. И изрази съжаление, че наследникът му Румен Радев не се опитва да продължи подетата от него инициатива \"България 2020\", с план за държавата през 2030-ата година. Кампанията \"Краят на прехода\" ще предложи и визия за България след 25 г., и прочит на миналото чрез научна конференция на тема периода 1944 г. - 1989 г. Тя ще се състои на \"неутрална почва\", в Лондон, където според организаторите й никой не може да наложи своята версия на събитията. Другите мерки, които включва кампанията, са портал с новини за \"края на прехода\", както и \"критичен мониторинг\" на изказванията на публичните лица, които рисуват крайно носталгични или пък некоректно апокалиптични картини на недалечното минало. Всичко това ще завърши с голяма конференция в България през септември, когато \"Милениум клуб\", заедно с видни български личности, ще обобщи направеното и ще \"хване юздите на обществото\". Тогава вероятно ще се разбере и отговорът на въпроса, който всички задават - ще стане ли неправителствената организация партия и с каква политика.", "date": "2017.12.27", "title": "Клубът на родените след 1980 г. обяви \"Края на прехода\""}
{"url": "https://www.dnevnik.bg/photos/snimka_na_denia/2017/12/27/3104162_snimka_na_denia_oblastniiat_upravitel_na_plovdiv/", "text": "Христо Стоичков получи подарък кама от  . Легендарният футболист е в България за кратко, като посети родния си град. Той се е срещнал с Димитров навръх Рождество Христово, който му е дал символичен подарък, на чието острие има изписано послание.  е бил в компанията на близките си приятели от футболните среди – Петър Зехтински и Атанас Узунов.", "date": "2017.12.27", "title": "Снимка на деня: Областният управител на Пловдив подари кама на Христо Стоичков"}
{"url": "https://www.dnevnik.bg/bulgaria/2017/12/27/3104167_bulgarite_mnogo_piiat_obiaviha_ot_sdvr/", "text": "През изминалото денонощие 16 души са хванати от \"Пътна полиция\" да шофират след употреба на алкохол. Това каза началникът на отдел \"Пътна полиция\" към Столична дирекция на вътрешните работи (СДВР) комисар Тенчо Тенев, цитиран от Агенция \"Фокус\". \"Българите много пият. За миналия ден има 10 души, хванати да шофират след употреба на алкохол. Само за снощното дежурство имаме 6 души\", посочи началникът на \"Пътна полиция\" в СДВР. По думите му през изминалото денонощие има 2 катастрофи на територията на столицата, вследствие на които има пострадали с контузни рани. \"Няма нещо чрезвичайно\", допълни комисар Тенчо Тенев. ", "date": "2017.12.27", "title": "Българите много пият, обявиха от СДВР"}
{"url": "https://www.dnevnik.bg/sviat/2017/12/27/3104166_izraelski_ministur_poiska_jp_spirka_do_stenata_na/", "text": "Израелският министър на транспорта лансира план за разширяване на високоскоростната жп линия в Ерусалим, която предстои да бъде открита скоро, до Стената на плача, където да има бъдеща станция на името на президента Доналд Тръмп, предоха \"Асошиейтед прес\" и БТА. Високоскоростната линия Тел Авив-Ерусалим ще бъде открита през пролетта. Планът на министър  Израел Кац  за разширяването ѝ включва две подземни станции и прокопаването на тунел, дълъг над 3 км, под центъра на Ерусалим и Стария град. Говорител на министерството заяви, че проектът се оценява на над 700 милиона долара и ако бъде одобрен, реализирането му ще отнеме четири години. Самият Кац, цитиран от \"Гардиън\" и \"Джерузалем пост\", каза, че подобна жп линия би помогнала на посетители \"да стигат до сърцето на еврейския народ Стената на плача и Храмовия хълм.\" Според него името \"Тръмп\" е подходящо за станцията заради \"смелото му и историческо решение\" за Ерусалим. Новината идва три седмици след като  Тръмп призна Ерусалим  за столица на Израел.", "date": "2017.12.27", "title": "Израелски министър поиска жп спирка до Стената на плача да се казва \"Доналд Тръмп\""}
{"url": "https://www.dnevnik.bg/sviat/2017/12/27/3104176_ispaniia_izteglia_policeiskite_podkrepleniia_ot/", "text": "Полицейските подкрепления, изпратени в Каталуния за неразрешения референдум за независимост на 1 октомври, започнаха да се изтеглят от автономната област, предадоха \"Франс прес\" и БТА, като се позова на испанското вътрешно министерство. Подкрепленията за полицията и гражданската гвардия, изпратени в Каталуния, ще бъдат постепенно изтеглени до 30 декември, каза говорител на вътрешното министерство. Той не съобщи броят на полицаите, но според вестник \"Паис\" те са около 10 000. В деня на неразрешения референдум сцените на полицейско насилие при изземането на урните и затварянето на изборните секции обиколиха света и дадоха възможност на сепаратистите да осъдят репресиите на Мадрид, напомня АФП. Тогава бяха ранени най-малко 92 души според медицински източници, а сепаратистките власти обявиха, че общо около 900 души са потърсили медицинска помощ. Каталуния има собствена автономна полиция - \"Мосос д'Ескуадра\", а националната полиция и гражданската гвардия имат второстепенна роля в областта, напомня АФП. След неразрешения референдум испанското правителство на премиера Мариано Рахой уволни каталунския премиер Карлес Пучдемон, разпусна правителството и наложи пряко управление от Мадрид. Рахой насрочи нови избори на 21 декември, на които сепаратистите спечелиха абсолютно мнозинство в каталунския парламент, но регионално правителство все още не е съставено, напомня ДПА.", "date": "2017.12.27", "title": "Испания изтегля полицейските подкрепления от Каталуня"}
{"url": "https://www.dnevnik.bg/sport/2017/12/27/3104175_infrastrukturata_za_svetovnoto_purvenstvo_e_gotova_80/", "text": "Всички обекти за  световното първенство по футбол в Русия  през 2018 г. са готови 80%, каза вицепремиерът на страната Виталий Мутко. Той се срещна с журналисти и коментира последните приготовления за събитието. До началото на световното първенство остават шест месеца, а Мутко увери, че всичко ще бъде свършено навреме. Преди това Мутко беше на заседание на координационния съвет за подготовката и провеждането на световното първенство. Той изслуша докладите на спортния министър Павел Колобков и главния директор на организационния комитет \"Русия 2018\" Алексей Сорокин. \"Чухме докладите на всички министерства и учредителни единици, които взимат участие по организацията. Обсъдихме всеки важен въпрос – от инфраструктурата до сигурността. Работата продължава с пълна сила, а мога да кажа, че готовността ни е 80%. Почти всичко е свършено, което показва отличен прогрес\", каза Мутко. Междувременно стана ясно, че стадионът в Екатеринбург, който беше обновен почти напълно, още изчаква решение за експлоатация. \"Смятаме, че до края на годината ще получим разрешение стадионът в Екатеринбург да се въведе в експлоатация. Всичко по него е свършено отдавна. Най-късно ще сме готови със съоръжението в Самара, където остава съвсем малко работа. Може би там говорим за крайна дата от 1 април\", добави Мутко. Световното първенство започва на 14 юни и ще продължи до 15 юли. Мачовете ще се играят в 11 различни града. Наскоро Виталий Мутко обяви, че се оттегля от  президентския пост на Руския футболен съюз  (РФС), но продължава да се занимава активно с организацията на световното първенство.", "date": "2017.12.27", "title": "Инфраструктурата за световното първенство е готова 80%, каза Виталий Мутко"}
{"url": "https://www.dnevnik.bg/tehnologii/2017/12/27/3104172_whatsapp_niama_da_funkcionira_pri_niakoi_ustroistva_ot/", "text": "Приложението \"УотсАп\" (WhatsApp) няма да функционира при някои устройства от 1 януари 2018 г., съобщава френският в. \"Фигаро\" в електронното си издание. Става въпрос за устройствата с операционните системи BlackBerry OS и BlackBerry 10, както и Windows Phone 8.0 и предходните. От 30 юни приложението вече не работи и при Nokia Symbian S60. Компанията обяснява това с факта, че при пускането на \"УотсАп\" през 2009 г. хората са използвали мобилните си устройства различно от сега. Близо 70 на сто от купените тогава смартфони са имали операционни системи BlackBerry и Nokia. Мобилните операционни системи, предлагани от \"Гугъл\" (Google), \"Епъл\" (Apple) и \"Майкрософт\" (Microsoft), тогава са били под 25 на сто от продажбите спрямо 99.5 процента в момента. Затова \"УотсАп\" препоръчва да се премине към новата \"Андроид\" (Android), \"айФон\" (iPhone) или \"Уиндоус фон\" (Windows Phone). /БТА", "date": "2017.12.27", "title": "WhatsApp няма да функционира при някои устройства от 1 януари"}
{"url": "https://www.dnevnik.bg/photos/2017/12/27/3103977_fotogaleriia_na_lov_po_koleda/", "text": "Boxing Day във Великобритания се отбелязва на 26 декември - денят, в който вече се излиза от къщи след няколко дни със семейството около трапезата. Отива се на лов или на конни състезания. Агенция ''Ройтерс'' публикува снимки от ловните дружинки Old Surrey Burstow и West Kent Hunt по време на ежегодния лов на Boxing Day в Чидингстоун, Великобритания.", "date": "2017.12.27", "title": "Фотогалерия: На лов по Коледа"}
{"url": "https://www.dnevnik.bg/bulgaria/2017/12/27/3104217_ot_dnes_registraciiata_na_avtomobil_se_pravi_do_mesec/", "text": "Нови правила при регистриране на моторните превозни средства влизат в сила от днес, съобщава БНТ. Регистрацията на автомобил вече трябва да се направи до един месец след покупката. Тя се извършва от купувача. Отпада изискването продавачите на коли да представят пред \"Пътна полиция\" договор за покупко-продажба. Полицията ще добива информацията по служебен начин, като ще е свързана с нотариусите чрез електронна система. Правилата важат както за регистрирани у нас автомобили, така и за купени от чужбина.", "date": "2017.12.27", "title": "От днес регистрацията на автомобил се прави до месец след покупката"}
{"url": "https://www.dnevnik.bg/sviat/2017/12/27/3104174_sasht_obuchavat_bivshi_boici_na_isliamska_durjava_v/", "text": "Началникът на Генералния щаб на руските въоръжени сили обвини Съединените щати, че обучават бивши бойци на групировката \"Ислямска държава\" в Сирия и че опитват да дестабилизират страната, предаде \"Ройтерс\". Твърденията на генерал Валерий Герасимов, направени в интервю за в. \"Комсомолская правда\", се отнасят за американска военна база при граничния пункт между Сирия и Ирак \"Танф\". Русия казва, че американската база е незаконна и че околностите й са се превърнали в \"черна дупка\", където екстремисти действат невъзпрепятствано.  \"Ислямска държава\" загуби тази година по-голямата част от територията, която контролираше в Сирия и Ирак. Руският външен министър Сергей Лавров каза днес на среща с лидера на опозиционното движение \"Сирия утре\" Ахмед ал Джарба, че основната част от борбата срещу групировката е приключила, предаде думите му ТАСС. Съединените щати казват, че \"Танф\" е временна база, използвана за обучаване на партньорски въоръжени формирования за борба срещу \"Ислямска държава\". Според Герасимов обаче САЩ обучават бивши бойци на групировката, които сега се наричат \"Нова сирийска армия\" и с други имена. Той допълни, че голям брой екстремисти и бивши бойци на \"Ислямска държава\" са обучавани в североизточния град Шадади, където по думите му също има американска база. /БТА", "date": "2017.12.27", "title": "САЩ обучават бивши бойци на \"Ислямска държава\" в Сирия, заяви началникът на руския генерален щаб"}
{"url": "https://www.dnevnik.bg/sport/2017/12/27/3104221_hari_kein_-_futbolistut_gotov_da_kachi_totnum_na/", "text": "Преди четири години Хари Кейн беше едно обикновено момче, което стоеше на резервната скамейка на втородивизионния \"Лестър\", а днес е футболист, счупил един от най-старите рекорди във Висшата лига. Нападателят на \"Тотнъм\" изпревари Алън Шиърър по броя на головете за една календарна година и записа името си в историята. Но как момчето от Уолтъмстоу (предградие на Лондон) извървя пътя до това да бъде определян за най-добрия централен нападател в света в момента. Кейн беше никому неизвестен до началото на сезон 2013-2014, когато всичко за него се промени. С идването на Маурисио Почетино на \"Уайт Харт лейн\" нападателят стана от постоянно пращан под наем, несменяем титуляр за \"шпорите\". Неслучайно при Почетино Кейн има впечатляващите 93 гола в 121 шампионатни мача. \"За мен той е най-добрият в света и се радвам, че работим всеки ден. Хари е на първо място прекрасен човек, който прави отбора много по-силен, а в частност и мен по-добър\", каза мениджърът на \"шпорите\" след  историческия двубой със \"Саутхемптън\" . 2017 – годината на рекордите За 12 месеца Хари Кейн се разписа 39 пъти, с три гола повече от легендарния Алън Шиърър през вече далечната 1995 г. Нападателят на \"шпорите\" счупи 22-годишния рекорд на голмайстор №1 в историята на Висшата лига, при това със стил – отбеляза хеттрик в последния двубой на тима си за годината. Звездата на \"Тотнъм\" го стори и за по-малко мачове – 36 срещу 42 за Шиърър. Постижението на Кейн е още по-впечатляващо, след като във всички турнири (на клубно и национално ниво – бел. ред.) той има 56 гола. Това е с два повече от Лионел Меси, три от Кристиано Роналдо, Роберт Левандовски и Единсон Кавани. Освен това за пръв път от осем години се намери играч, който да вкара повече от Меси и Роналдо. \"Сравненията с тях могат само да ме карат да се чувствам горд. Те са двамата най-велики в историята, доминират толкова години във футбола\", каза Кейн след двубоя със \"Саутхемптън\". За нападателя това беше шести хеттрик през годината, което отново е рекордно постижение. Кейн изпревари Шиърър, който направи пет хеттрика през 1995 г., по пътя към рекордните си 36 гола. В кариерата си Кейн вече има осем хеттрика, като е наравно с Майкъл Оуен и Тиери Анри по този показател. В историята на Висшата лига повече имат единствено Роби Фаулър (9) и Шиърър (11). Нападателят на \"Тотнъм\" обаче вкарва по три гола на всеки 17-и мач. При Фаулър и Шиърър това се случва на всеки 42-и и 40-и съответно. Споменатият хеттрик срещу \"светците\" навръх \"боксинг дей\" (вторият ден на Коледа, когато в Англия се отварят подаръците – бел. ред.) също нареди Кейн в историята. Нападателят стана едва шестият играч, който вкарва три гола на 26 декември в историята на Висшата лига. Преди него това сториха Анри (2000-2001 срещу \"Лестър\"), Фаулър (2000-2001 срещу \"Болтън\"), Димитър Бербатов (през 2011 г. срещу \"Уигън\") и последно Гарет Бейл преди пет години срещу \"Астън вила\". Преди да запише впечатляващите си рекорди, Хари Кейн показа, че е ценен не само в \"Тотнъм\". Нападателят попадна сред  10-те най-добри за \"Златната топка\"  за изминалата година, а освен това получи и капитанската лента в националния отбор на Англия, където отдавна показва лидерски качества. Малко известен факт е обаче, че през повратната 2014 г. Кейн отхвърля предложение от националния отбор на Ирландия. Той има право да играе за страната, тъй като баща му Патрик е роден в Голуей. Докъде може да стигне И понеже не може всичко да се постигне в рамките на една година, Кейн си е оставил още рекорди за подобряване. Той може да започне 2018 г. по най-добрия начин, след като е на едва три гола от това да стане реализатор №1 в историята на \"Тотнъм\" във Висшата лига. В момента той има 96 гола и е само на един зад Теди Шерингам във вечната ранглиста. По отношение на попаденията във всички турнири Кейн е 10-и със 123, отново на един зад Шерингам. А ако продължава по същия начин, без проблем ще успее да изпревари №1 в историята на \"шпорите\" Джими Грийвс, който има 266 гола. \"Годината беше прекрасна за мен. Винаги съм смятал, че трябва да покажеш нещо повече от предходната, да се развиваш и да обогатяваш качествата си. Точно това мисля да продължа да правя, ще ставам още по-добър\", каза Кейн след хеттрика си на \"боксинг дей\". Той получи заслужени поздравления от някои от най-големите имена в английския футбол. Кейн, чиито качества доскоро бяха поставяни под сериозно съмнение, сега не се коментират от никого. Просто защото нападателят затвори устата на критиците си с представянето си на терена. Според някои Кейн е старомоден английски централен нападател, който събира в себе си интелекта на Шерингам и силата на Шиърър, а според други е футболист от новото време. Самият Кейн не се сравнява с останалите, а смята, че фактът, че в началото на кариерата си играе в средата на терена, му помага. \"Ако той е здрав и остане в \"Тотнъм\" мисля, че без проблем ще подобри всички рекорди. Да, това което направи Алън (Шиърър), е невероятно, но вече виждаме футболист, който има същите голмайсторски умения, а при това Хари е толкова млад\", каза Тиери Анри, автор на 175 попадения във Висшата лига и №5 в историята. Сравненията между Кейн и Шиърър са неизбежни заради невероятните темпове, с които нападателят на \"Тотнъм\" подобрява рекордите. На годините на Кейн (24) роденият в Нюкасъл рекордьор вече имаше 112 гола във Висшата лига, както и една титла. Според всички специалисти следващата голяма цел на звездата на \"шпорите\" е именно да бъде №1 по този показател. В историята единственият освен Шиърър (260) с над 200 гола е Уейн Рууни, който има 208. \"Нямам нищо против, че този рекорд падна, дори се радвам и съм доволен, защото Хари е страхотен, притежава неоспорими качества. Може да бележи с десния си крак, с левия, а освен това е добър и с глава. Мисля, че може да бъде отличен пример за много млади футболисти и с поведението си извън терена\", каза Шиърър. Според него нападателят на \"Тотнъм\" е най-сериозното оръжие на Англия на предстоящото световно първенство. \"Когато имаш играч от неговата класа, всичко може да се случи. Да, ще има напрежение заради очакванията, но аз се наслаждавах на тези периоди, а си мисля, че той е също като мен\", добави рекордьорът по голове във Висшата лига (260). \"Барселона\" и \"Реал\" (Мадрид) \"чукат\" на вратата му Според Алън Шиърър значението на Хари Кейн за \"Тотнъм\" е много голямо и през лятото ще се видят амбициите на \"шпорите\" за по-нататъшно развитие. Бившият капитан на Англия смята, че ако \"Тотнъм\" задържи нападателя на \"Уайт Харт лейн\", ще покаже на останалите, че е готов за големи неща. \"Най-нормалното нещо във футбола е \"Реал\" (Мадрид) и \"Барселона\" да се интересуват от такъв играч и съм убеден, че те го правят. Кейн е млад и може да се развива тепърва, ако отиде в най-добрите отбори в света\", каза Шиърър. През последните години Кралският клуб пазарува често от \"Тотнъм\", като купи от \"шпорите\" две от големите си звезди Гарет Бейл и Лука Модрич. \"Той е местно момче, роден е в Лондон, минал е през школата и обича този клуб, това е неговият клуб. Ще видим обаче каква ще е ситуацията, ако неговата форма се запази още две или три години, а \"Тотнъм\" не печели трофеи. Имах същият период в \"Нюкасъл\", вкарвах много, но нямахме успехи, а оферти за мен не липсваха. Въпреки това бях щастлив и не исках да напускам \"Сейнт Джеймсис парк\", добави Шиърър. Според бившия капитан на Трите лъва през лятото е възможно да има оферти от \"Реал\" и \"Барселона\", но добави, че Кейн струва над 100 милиона паунда. Европейският клубен шампион се нуждае от подсилване в атака, където Кристиано Роналдо вече не е толкова млад, а Гарет Бейл и Бензема са далеч от най-добрите си дни. В \"Барселона\" пък търсенето на заместник на продаденият през лятото Неймар продължава. Промяна на диетата е ключът към добрата му форма \"Не всичко, което се случва на терена, зависи от свършеното на терена\", обича да казва мениджърът на \"Тотнъм\" Маурисио Почетино. И това зависи в пълна сила за неговата звезда Кейн. Нападателят на \"шпорите\" разказва, че ключът към невероятната му форма през годината е промяна на диетата му. Звучи странно, но важното решение на Кейн да смени готвача си го извежда до най-добрите дни в кариерата му. \"През миналия декември се срещнах с човека и говорихме какво мога да променя. Дори не знаех защо го направих, знаех че ще е сложно, защото по това време чакахме бебе, но се реших\", казва нападателят. Той наема експерт по спортно хранене, който му помага не само да стане по-силен и по-бърз на терена, но и да се възстановява по-бързо след мачове и когато е контузен. \"Дори не се виждаме толкова често, нищо че е у дома шест дни в седмицата. Готви храната ми, а в събота оставя ястията за неделя в хладилника. Наистина съм му много благодарен, засега изглежда, че нашият план сработва и се чувствам много добре\", добавя нападателят. Той вижда резултатите през март, когато получи контузия на глезена. Увредените връзки заплашват да го извадят от терена за период между шест и осем седмици, но благодарение на диетата си Кейн се връща на терена след едва четири седмици. \"В днешно време играем много мачове – събота, сряда и пак събота, а по Коледа е ужасно натоварено. Не ти остава много време за тренировки, затова тези неща като специална диета, ледени вани, стречинг и йога ти помагат да се възстановяваш по-бързо\", казва Кейн, който не мисли да спира и през новата година.", "date": "2017.12.27", "title": "Хари Кейн - футболистът, готов да качи \"Тотнъм\" на следващото стъпало"}
{"url": "https://www.dnevnik.bg/razvlechenie/2017/12/27/3104222_ultravioletovoto_-_cvetut_na_2018_g_spored_pantone/", "text": "Ултравиолетовото\" - или PANTONE 18-3838, е цветът на настъпващата 2018 г. според компанията \"Пантон\" (Pantone), отбелязва \"Гардиън\". Нюансът е излъчен от експертите на известната фирма след анализ на тенденции в модата, дизайна, автомобилите и различни потребителски стоки. 18-3838 е номерът, под който цветът фигурира в каталога на \"Пантон\". \"Сложен и съзерцателен, ултравиолетовият цвят символизира мистериите на космоса, неизвестното и откритията за нови светове\", пишат от компанията. Те отбелязват, че това \"енигматично лилаво\" се свързва с различни медитативни практики за бягство от претрупаното със стимули ежедневие, но и с оригиналността и артистичния гений на личности като Принс, Дейвид Боуи и Джими Хендрикс, популяризирали различните му нюанси. Макар самите \"Пантон\" да признават, че в избора на цвета на годината често преобладава повече интуиция, отколкото статистика, годишната класация на цветовия гигант е забавен, а и удобен маркетингов трик за производителите на различни продукти. Трябва да се подчертае и че по-рано през годината от компанията именуваха нов цвят в чест на Принс. Лилавото, което бе вдъхновено от кийборда на покойния музикант, е по-тъмно от \"ултравиолетовото\". Цветът на отиващата си 2017 г. според \"Пантон\" бе пролетно зелено.", "date": "2017.12.27", "title": "Ултравиолетовото - цветът на 2018 г. според Pantone"}
{"url": "https://www.dnevnik.bg/sviat/2017/12/27/3104227_ukraina_i_separatistite_v_donbas_zapochnaha/", "text": "Украинските власти и проруските сепаратисти започнаха днес най-голямата размяна на военнопленници в продължаващия близо четири години конфликт, която може да засегне общо 380 души, съобщават руските медии и \"Франс прес\", цитирана от БТА. Операцията продължи около пет часа в присъствието на представители на Организацията за сигурност и сътрудничество в Европа и Международния комитет на Червения кръст.  Първа група от петнайсетина украински военнопленници пристигна с автобус на територия под контрола на Киев, съобщи журналист на АФП от мястото на събитието. Сепаратистите се очаква да предадат днес на Украйна общо 74 души, държани като пленници в двете територии под техен контрол в Донецка и  Луганска област , а в замяна ще получат 306 души, държани в плен от украинските власти. Украинското издание \"Хромадске\" обаче твърди, че от сепаратистите четиридесет и трима души не са част от \"обмена\", а просто са изтърпели наказанията си и могат да се върнат в т.нар. Донецка и Луганска  народни републики . Други 10-15 души не са изявили желание да се върнат в територия под контрола на сепаратистите. Така крайният брой на предадените на Донецк и Луганск пленници е е 237 души - число, потвърдено от представителя на Украйна в хуманитарната подгрупа на контактната група Виктор Медведчук. Тази операция - първата размяна на пленници за последните 15 месеца между двата лагера - се провежда на фронтовата линия край град Горловка, на около 40 км североизточно от сепаратистката \"столица\" Донецк. Тя стана възможна след дълги преговори с участието на руския президент Владимир Путин, украинския му колега Петро Порошенко и руския патриарх Кирил, завършени на 25 декември. Освобождаването на военнопленниците е ключова точка от подписаните през февруари 2015 г. мирни споразумения от Минск. По информация на в. \"Комерсант\" на украинската страна са предадени 58 задържани лица от Луганската народна република. Предстои да бъде осъществена размяната на пленници с т.нар. Донецка народна република.", "date": "2017.12.27", "title": "Украйна и сепаратистите в Донбас започнаха най-голямата размяна на пленници от началото на конфликта"}
{"url": "https://www.dnevnik.bg/biznes/2017/12/27/3104236_svetovnite_miliarderi_sa_zabogateli_s_blizo_trilion/", "text": "Световните милиардери са станали с близо 1 трилиона долара по-богати през 2017 г. Това съобщи днес БТА, позовавайки се на \"Блумбърг\" и рейтинга на бизнес медията за 500-те най-богати хора в света, който се обновява в реално време. По данни на изследването през изминалата година богатството на 440 милиардери от този списък се е увеличило с 1.05 трилиона долара, докато състоянието на 58 от включените в класацията е намаляло с 46 млрд. долара. Стойността на активите на двама от милиардерите в списъка е останала без промяна. Общото богатство на обхванатите от класацията се е увеличило с 23 процента спрямо 27 декември 2016 г. Това отговаря на около 20-процентовия растеж, отчетен през изминалата година от индексите MSCI World (обединяващ динамиката в котировките на 1652 водещи световни компании) и S&P 500, който е основен показател за състоянието на фондовия пазар в САЩ. Най-богатият човек в света в класацията на \"Блумбърг\" към края на текущата година е собственикът на американския гигант в онлайн търговията \"Амазон\" (Amazon) Джеф Безос, чието състояние в момента се оценява на 99.6 млрд. долара. За една година богатството му е нараснало с 34.2 млрд. долара, което е позволило на Безос да измести на второ място съоснователя на \"Майкрософт\" (Microsoft) Бил Гейтс с неговите 91.3 млрд. долара.", "date": "2017.12.27", "title": "Световните милиардери са забогатели с близо трилион долара през 2017 г."}
{"url": "https://www.dnevnik.bg/sport/2017/12/27/3104240_niko_rozberg_shte_zameni_niki_lauda_kato_komentator_na/", "text": "Световният шампион във Формула 1 за 2016 г.  Нико Розберг  става част от екипа на германската телевизия RTL. Пилотът, който сложи край на кариерата си след спечелването на титлата в Абу Даби преди малко повече от година, ще пътува за по-голяма част от сезона от 2018 г. Розберг заменя Ники Лауда, който слага край на своята телевизионна кариера. Австриецът, който е трикратен шампион (1975, 1977 и 1984 г.) беше коментатор на RTL от 1996 г. Неизпълнителният директор на \"Мерцедес\" обясни, че ще се фокусира единствено върху работата си за световните шампиони. \"На новата си работа ще съм абсолютно безпристрастен и неутрален, както повелява. Това не е напълно непознато за мен, защото през този сезон бях на доста стартове и участвах в студията на RTL и Sky Sports F1. Договорът ми като посланик на \"Мерцедес\" изтича в края на 2017 г., така че няма да има конфликт на интереси\", каза Розберг. Германецът разкри, че няма да бъде на всички стартове през сезона, а ще бъде заместван от Тимо Глок понякога. Наскоро Розберг стана баща за втори път и обясни, че ще отделя време и за семейството си. С промяната в екипа RTL задоволи желанието на зрителите. Наскоро на сайта на телевизията се проведе анкета, в която гласуваха повече от 7000 потребители. Над 30% от тях пожелаха Лауда да бъде сменен от Глок, а Розберг беше втори с 28.3%. RTL предава свободно състезанията от Формула 1 в Германия от 1991 г. Другата телевизия в страната, която има права е Sky Sport, но тя е платена. По RTL се излъчват единствено съботната квалификация, както и състезанието в неделя. Наскоро телевизията удължи договора си до 2020 г., а в Германия има повишение на аудиторията, гледаща прякото предаване на Формула 1 - 26.2% от всички хора, гледащи телевизия по това време от деня, спрямо 25.1% за 2016 г.", "date": "2017.12.27", "title": "Нико Розберг ще замени Ники Лауда като коментатор на Формула 1 за RTL"}
{"url": "https://www.dnevnik.bg/bulgaria/2017/12/27/3104012_i_dnes_shte_bude_slunchevo_na_mesta_s_mugli/", "text": "На места в низините и котловините ще се образува мъгла или ниска слоеста облачност, които в Югоизточна България ще се задържат почти през целия ден. Над останалата част от страната през деня ще бъде предимно слънчево. Ще духа слаб южен вятър. Минималните температури ще са между минус 3° и 2°, малко по-високи по Черноморието; максималните ще са между 9° и 14°, в районите с мъгла малко по-ниски. Атмосферното налягане ще се понижава и към края на деня вече ще е близко до средното за декември. По Черноморието ще преобладава слънчево време. В сутрешните часове на отделни места ще се образува ниска облачност или мъгла, по-трайни в южните райони. Ще духа слаб вятър от югозапад. Максималните температури на въздуха ще са 10°-12°. Температурата на морската вода е 8°-10°. Вълнението на морето ще бъде 2-3 бала. Над планините ще бъде предимно слънчево. Ще духа умерен, по високите и открити части до силен вятър от югозапад. Максималната температура на височина 1200 метра ще е около 6°, на 2000 метра – около 0°.", "date": "2017.12.27", "title": "И днес ще бъде слънчево, на места с мъгли"}
{"url": "https://www.dnevnik.bg/analizi/2017/12/27/3100356_mnogo_skoro_shte_razberem_koi_deistvitelno_upravliava/", "text": "- С четири \"невъзможности\": с невъзможността на БСП да дойде на власт; с невъзможността на ГЕРБ пак да бъде на власт и да не плати твърде висока цена за това; с невъзможността да имаме силен парламент, без \"интелигентна\" демократична опозиция; с нарастващата невъзможност да имаме истинска правова държава, докато не се разсекат зависимостите между съдебна власт, прокуратура и сенчести корпоративни интереси.    - Може би \"манипулация\" (или пост-манипулация) – с оглед на популистките прения по изборите и редица околосъдебни и политически практики напоследък. Има голям шанс тя да е и думата на 2018 г.  - Явно умората \"да се реформира реформата\" (в настоящето) се трансформира в \"реформиране\" на близкото минало с прокурорски средства. А инак политическата сметка е проста: питаш високо за \"Техноимпекс\", за да не те питат за \"Булгартабак\", а попитат ли те, казваш, че няма \"политическа воля\". За каквото и да било. Преходът е тази ловна територия, където всеки \"отстрел\" изглежда легитимен в очите на мнозина. - \"Национално-модернизационен\". Иначе, без усилията на Валери Симеонов, на ГККП \"Калотина\" сигурно щеше още да се използва \"традиционната българска тоалетна\", породила преди време културен скандал заради една инсталация на чеха  Давид Черни  в Брюксел.  - Мисля, че самият Бойко Борисов е изненадан от тази си нова геополитическа роля. И не само той. Знаете, че в Брюксел се разказва вица как премиер от Западните Балкани спира в кулоарите на комисията Жан-Клод Юнкер с думите: \"Всичко съм мислил, че е възможно в тази Европа, но не и това: Борис (Джонсън) да напусне, а Борисов да председателства напускането\". Политиката е една изненада. - На най-голямата властова мрежа в страната. Иначе – на лидера си Бойко Борисов. - Определено не е партия на труда. По-скоро партия на носталгията, капитализирана от кръга около Корнелия Нинова. - Продължава да е партията на Ахмед Доган, изградена върху добре познатите табиети на пашалъка. - Година на старанието в политическата подготовка. Близка по ефективност до състоянието на бойната ни авиация в момента.  - Уви, налице е и обратната тенденция – към все по-нарастващо сливане. Поне много скоро ще разберем кой действително управлява страната.  - Европейска - да, но с отчетливи евроазийски попълзновения.", "date": "2017.12.27", "title": "Много скоро ще разберем кой действително управлява страната"}
{"url": "https://www.dnevnik.bg/video/dai_migach/2017/12/27/3103931_da_pokajesh_bulgariia_v_tri_minuti_video/", "text": "Да покажеш Велико Търново, Севлиево, Якоруда...Бургас и още над 40 места в България във видео от три минути, за да предизвикаш чужденците да дойдат и да открият страната. Това накратко е идeята на Мартин Граховски, който снима кратките клипове за  \"3 минути България\" . Той е живял в Канада, САЩ и Холандия, но преди други континенти е решил да види и покаже повече от родната си страна. Защо обикаля със стар автомобил и финансира сам тази идея - вижте повече в новия епизод на \"Дай мигач 2\". В него освен с влак, се пътува и с прочутата теснолинейка и има още герои. Тази серия на \"Дай мигач\" е с подкрепата на  Volkswagen T-Roc .", "date": "2017.12.27", "title": null}
{"url": "https://www.dnevnik.bg/bulgaria/2017/12/27/3074158_ekzarh_stefan_prez_1945_g_za_curkvata/", "text": "В началото на 1945 г. софийският митрополит Стефан е избран за глава на Българската православна църква. През септември 1948 г.  екзарх Сте­фан е принуден да се оттегли  и това се приема от Св. Синод. Почти веднага е изселен в с. Баня, Карловско, където живее до смъртта си през 1957 г. Свален е с правителствено решение поради отрицателното му отношение към отечествено-фронтовската власт и тъй като се противопоставял на намесата на партийните и държавните органи в работата на Светия синод, пише \"Православието\". Автор е на богословски трудове,  защитник на българските евреи . Според \"Двери на православието\" той е духовник с широка международна известност и с авторитет в междуцърковните отношения, включително и в икуменическото движение. Негови доклади, лекции и сказки се слушат в Женева, Лозана, Оксфорд, Осло, Копенхаген, Стокхолм, Уинчестър, Авиньон, Единбург, Кеймбридж и Лондон. Ето писмото: Св. Синод на Българската църква, 14.9.1945 г. Тук Господине Министре, Неотдавна в пресата се появи съобщение, че в Министерството на социалната политика се изготвя законопроект, която предвижда да се изземе и постави изключително под ръководството на държавата цялата организирана благотворителност в страната, като щяло да се запрети всяка друга инициатива. Подобно евентуално законоположение би поставило в непреодолими затруднение родната ни Православна Църква, която има една широко организирана социална благотворителност. По тоя повод Св. Синод реши да обърнем високопросветеното Ви внимание върху следното: Църквата има една неотменна повеля – да благотвори, която тя във всички времена е осъществявала под една или друга форма, като дълг и нужда, които са съществена част на нейната божествена мисия. През всичките дълги векове на църковен живот, Църквата в лицето на своите най-велики представители, като е учила и наставлявала към по-чист и по-съвършен живот, към братство, любов и взаимопомощ, е и осъществявала на дело тия велики евангелски принципи, като е поставила и началото изобщо на организираната благотворителност в света. Така са възникнали още в древност църковни болници, старопиталища, сиропиталища, страноприемници и пр. Родната ни Православна Църква също се е трудила да отговори на тая обществена повеля и в краткия период от 70 години след освобождението, успя да организира, чрез жертвените усилия на добрите християни множество обществени начинания за добротворство – В последните години за издръжката на тия начинания, подпомагаше с нещо и държавата, но главната издръжка на тия църковни-благотворителни институти се опираше върху организираната работа на православните християнски братства, които изнасят цялата тежест на организацията и поддръжката на тия институти. И ние можем да Ви уверим, че църковната организация на тия институти в много отношения е била по-добра и по-здрава, отколкото в много други нецърковни организации от тоя род. Църквата ни не смята тия си постижения в областта на организираната благотворителност за актив, който тя трябва да подчертава, но като Тая помощ, оказвана в това отношение на държавата, е твърде чувствителна и се изразява в следните две основни линии: 1/ големите материални жертви, които се изживяват от благочестиви християни под най-разнообразна форма за църковната благотворителност 2/ ръководният персонал на църковната организирана благотворителност в голямото си мнозинство е неплатен, защото почива на съзнанието за лична жертва в усилия и труд. За да може обаче църковната благотворителност да се развива и да процъфтява за хвала не на Църквата ни, каквато тя нито търси, нито очаква, а на българската държава, да я организира и провежда. На такава свобода се радват църквите във всички демократични свободолюбиви страни в света. Защото, както се изтъкна, изхождайки от повеленията на Спасителя да благотворим, за Църквата благотворителността е един неотменим божествен дълг, който не може да не бъде изпълняван и от изпълнението на който Църквата в никакъв случай не може да се откаже.  Поради това, Св. Синод реши да ви замолим най-настойчиво, Господине министре, да направите потребното да не бъде спъвана чрез едно евентуално законоположение свободата на Църквата да благотвори организирано, а напротив – да бъде насърчена църковната организирана благотворителност, което ще ни даде възможност свободно да изпълняваме християнските си задължения чрез правото да благотворим, а с това пък чувствително ще подпомагаме и усилията на държавата в това отношение. Призоваваме над Вас Божието благословение и оставаме Ваш усърден молитствувател,  Председател на Св. Синод Екзарх Български Стефан ", "date": "2017.12.27", "title": "Екзарх Стефан през 1945 г.: За Църквата благотворителността е неотменим божествен дълг"}
{"url": "https://www.dnevnik.bg/sport/2017/12/27/3104066_bivshiiat_prezident_na_peruanskiia_futbol_beshe/", "text": "Мануел Бурга, който е бивш президент на Перуанския футболен съюз беше оправдан във вторник от Федералния съд в Бруклин по делото за корупционен скандал във ФИФА. Освен Бурга, в делото обвиняеми бяха още двама висши футболни ръководители, но те получиха присъди. Хуан Анхел Напут от Парагвай получи обвинение, че е приел подкупи на стойност 10.5 милиона долара от 2010 г. Той беше признат за виновен по три обвинения за изнудване и заговор за измама. Напут беше оправдан по две обвинения за пране на пари. Третият обвиняем Хосе Мария Марин от Бразилия е получил подкупи за 6.55 милиона. Освен това той беше признат за виновен по шест обвинения за рекет, измама и пране на пари. В началото на процеса от прокуратурата твърдяха, че Бурга е опитал да сплаши свидетели, правейки жестове за прерязване на гърлото. В крайна сметка адвокатите на перуанеца го оправдаха със състояние на кожата му, предизвикано от сърбеж по врата. По-късно обаче основният свидетел на обвинението Алехандро Бурсако се самоуби, но обвинителите не намериха връзка между двата случая. Бурсако е бивш банкер, но без неговите показания обвиненията срещу Бурга се оказаха незначителни и той е оправдан. Делото срещу Бурга е част от задържането на 40 бивши футболни ръководители, които са работили и в системата на ФИФА. Първият, който беше осъден е бившият президент на футболната федерация на Гватемала Ектор Трухильо. Той получи едва осем месечна присъда, след като се призна за виновен.", "date": "2017.12.27", "title": "Бившият президент на перуанския футбол беше оправдан по делото за корупция"}
{"url": "https://www.dnevnik.bg/bulgaria/2017/12/27/3088838_dnes_e_stefanovden_-_posledniiat_praznik_za_godinata/", "text": "На 27 декември православната църква почита паметта на първия християнски мъченик – Св. Стефан. Стефановден е третият ден на Коледа и последният празник за годината. Свети Стефан е създател на първата християнска общност, а юдеите завидели на влиянието му сред хората, обявили го за измамник и го пребили с камъни. Единствената, която се молела за него, била Св. Богородица. Приготвят се месни ястия и на трапезата се събира цялото семейство. Младите семейства ходят на гости на кумовете си или на по-възрастни роднини. Най-често се приготвят свинско с кисело зеле и баница с месо. Един от основните обичаи, свързани с 27 декември, е ладуването. Момите се събират и гадаят заедно за женитба. Всички неомъжени жени топят китки, привързани с пръстен или друг личен предмет, в ново менче пълно с вода. На другата сутрин една от момите, облечена като булка, вади китките от менчетата и нарича за женитба и щастлив семеен живот. Момите слагат ечемик под възглавниците си и се надяват да сънуват бъдещите си съпрузи през нощта. На Стефановден се спазват обичаите за Мръсните дни. През този период хората се пазят от зли сили. Не се ходи навън през нощта, а жените следват редица обичаи, за да предпазят домовете си от злото.", "date": "2017.12.27", "title": "Днес е Стефановден - последният празник за годината"}
{"url": "https://www.dnevnik.bg/sport/2017/12/27/3104074_poharchenite_300_mln_paunda_ne_sa_dostatuchni_za_titla/", "text": "Манчестър юнайтед\" похарчи над 300 милиона паунда от лятото на 2016 г., когато Жозе Моуриньо пое мениджърския пост, но според португалеца това не е достатъчно, за да се изгради качествен състав. След  равенството 2:2 с \"Бърнли\" на \"Олд Трафорд\"  Специалния уточни, че \"Юнайтед\" все още изгражда тим, който тепърва да се бори за титлата. \"Ние сме едва във втората година на изграждането на отбор, за който знаете, че не беше сред най-добрите в света в последните сезони. Само вижте, че \"Манчестър сити\" купува крайни защитници на цената на нападатели\", оправда се Моуриньо. Откакто той пристигна на \"Олд Трафорд\", \"червените дяволи\" счупиха рекорда за най-скъп футболист, привличайки Пол Погба за 89 милиона паунда (105 милиона евро). В първия си сезон Моуриньо купи още Хенрик Мхитарян за 26 млн. паунда и Ерик Баи за още 30. През това лято Специалния почти 150 милиона паунда за трима футболисти – Ромелу Лукаку, Неманя Матич и Виктор Линдельоф. Общо похарчената сума от него е 314 милиона за 18 месеца. Въпреки това \"червените дяволи\" са на 12 точки зад \"Манчестър сити\", а разликата може да се увеличи, след като \"гражданите\" са с мач по-малко. \"Тази сума не е достатъчна, защото за големите клубове цените са много по-различни, отколкото за всички останали. Обичайно отборите с традиции и история са притискани много повече и всеки гледа да изкара повече пари от тях при трансфери\", добави мениджърът на \"Юнайтед\". Португалецът беше много разочарован след двубоя с \"Бърнли\", в който тимът му изоставаше с 0:2 на почивката. Той обаче не разкритикува играчите си, а очаквано премина в контраатака, нападайки преките си съперници за челните позиции. На въпрос дали осем точки от последните пет мача са достатъчни за клуб от ранга на \"Юнайед\" Специалния отговори: \"Аз знам какво значи голям клуб. Нима не мислите, че \"Милан\" и  \"Реал\"  са големи, колкото нас\". \"Едно нещо е голям клуб, друго е голям футболен отбор, говорим за съвсем различни неща. Когато вие говорите за отговорност към печеленето на трофеи  \"Тотнъм\"  нямат такава, защото нямат история като нас. \"Арсенал\" нямат отговорност да станат шампиони, \"Челси\" - също. Големите клубове са големи заради историята си\", завърши Моуриньо.", "date": "2017.12.27", "title": "Похарчените 300 млн. паунда не са достатъчни за титла, каза Жозе Моуриньо"}
{"url": "https://www.dnevnik.bg/sport/2017/12/27/3104079_dalas_postigna_deseta_pobeda_ot_nachaloto_na_sezona_v/", "text": "Последният в Западната конференция \"Далас маверикс\" поднесе изненадата на вечерта, побеждавайки лидера на Изток \"Торонто раптърс\". \"Жребците\" от Далас свалиха \"Раптърс\" от първата позиция в Източната конференция след 98:93 в своята зала \"Американ еърлайнс сентър\". Успехът е десети за Дирк Новицки и компания, които имат и 25 поражения дотук. \"Далас\" остава на последното 15-о място, а в НБА единствено \"Атланта хоукс\" се представя по-слабо – осем победи и 25 загуби. Джей Джей Бареа беше най-резултатен за \"Маверикс\", като завърши с 20 точки, а Новицки добави 18 и седем борби. Силен мач направи и крилото Харисън Барнс, който се отчете с \"дабъл-дабъл\" - 16 точки и десет борби. За \"Торонто\" Кайл Лаури вкара 23 точки, а Йонас Валанчунас завърши със 17 точки и 11 борби. \"Дабъл-дабъл\" реализира и другият \"висок\" човек на \"Раптърс\" Серж Ибака – 11 точки и 12 борби. За \"Торонто\" това беше едва втора загуба в последните 14 мача. С 23 победи и девет поражения канадците са втори на Изток след \"Бостън селтикс\" (27 победи и десет поражения). В друг двубой на Запад \"Сан Антонио спърс\" победи \"Бруклин нетс\" със 109:97. \"Шпорите: стигнаха до успеха след 21 точки на Кауай Ленърд. Крилото бавно се връща към най-добрата си форма и записа 26 минути на паркета, най-много за него след завръщането му в игра. Голям принос за победата имаха и центровете на \"Спърс\". Ламаркъс Олдридж завърши с 20 точки и девет борби, докато Пау Гасол в трети пореден мач направи \"дабъл-дабъл\" - 15 точки и 12 борби. Тони Паркър вкара 14, а Пати Милс и Ману Джинобили завършиха с по 11. \"Сан Антонио\" е трети в Западната конференция с 24 победи от 35 мача. \"Бруклин\" пък остава под чертата на Изток и заема 11-о място. \"Мрежите\" са с актив от 12 победи и 21 загуби, и трудно ще се класират за плейофите. \"Лос Анджелис клипърс\" постигна най-убедителната победа за нощта, като надви \"Сакраменто кингс\" със 122:95. Много силно се представиха резервите на \"ножиците\", които имаха голям принос за успеха. Монтрезъл Харел вкара 22 точки, а Лу Уилямс добави 21. Пейката на \"Клипърс\" вкара впечатляващите 72 точки, срещу едва 43 за \"кралете\". \"Дабъл-дабъл\" за победителите направи ДеАндре Джордан, който вкара 13 точки и добави 15 борби. За \"ножиците\" това беше трети успех в последните четири мача.", "date": "2017.12.27", "title": "\"Далас\" постигна десета победа от началото на сезона в НБА"}
{"url": "https://www.dnevnik.bg/biznes/2017/12/27/3104082_putnata_agenciia_ochakva_predsrochno_zavurshvane_na/", "text": "Над 50 хил. тона асфалт са положени досега на автомагистрала \"Струма\" в участъка между Кресна и Сандански. Изпълнението на 24-километровия участък - лот 3.3 от автомагистралата, върви с много добра организация на работата, похвалиха се от Агенция \"Пътна инфраструктура\". Ако няма непредвидени метеорологични обстоятелства, отсечката ще бъде завършена в края на 2018 г., което е половин година по-рано от срока по договор, допълват от ведомството. Напредва работата по големите съоръжения. Готови са 90% от водостоците и 70 на сто от подпорните стени. В участъка между Кресна и Сандански има 2 пътни възела - \"Струмяни\" и \"Сандански\", 25 големи съоръжения - мостове над реките Струма, Злинска, Градешка, Потока, Речичка, Санданска Бистрица, Лешничка, надлез над ж. п. линията София – Кулата, 9 селскостопански подлези и надлези, 4 площадки за отдих, на които ще има и тоалетни, и т. н. За първи път в проект за строителството на автомагистрален участък е предвидено и изграждането на \"Интелигентни транспортни системи\". Те включват станции за броене и управление на трафика, видео наблюдение, за измерване на теглото на превозните средства и за метеорологично наблюдение. Изпълнител на лот 3.3 е Консорциум \"Струма Лот 3.3\", в който участват: \"ГБС инфраструктурно строителство\" АД, \"Пътстрой 92\" АД, \"Главболгарстрой\" АД и \"Геострой\" АД. Строителният надзор осъществява \"Пътинвестинженеринг\" АД.  Участъкът от Кресна до Сандански - лот 3.3 от км 397+000 до км 420+624, е част от проекта: АМ \"Струма\" - лот 3.1, лот 3.3 и тунел \"Железница\". Той се съфинансира от Кохезионния фонд на Европейския съюз и националния бюджет чрез Оперативна програма \"Транспорт и транспортна инфраструктура\" 2014-2020 г.", "date": "2017.12.27", "title": "Пътната агенция очаква предсрочно завършване на участък от \"Струма\" (видео)"}
{"url": "https://www.dnevnik.bg/bulgaria/2017/12/27/3104093_za_tirovete_dnes_ima_ogranicheniia_i_organizaciia_za/", "text": "В последния почивен ден от Коледните празници се въвеждат ограничения от 14.00 до 20.00 часа за движението на камионите над 12 тона по автомагистралите и най-натоваренитe пътища. Това съобщиха от пресцентъра на Агенция \"Пътна инфраструктура\". Целта е повишаване на безопасността при пътуване и увеличаване на пропускателната способност на инфраструктурата в края на почивните дни за Коледа. Шофьорите трябва да тръгват на път с автомобили подготвени за зимни условия, да карат внимателно и със съобразена скорост, да не предприемат резки маневри и да спазват въведените ограничения, пътната сигнализация и указанията на \"Пътна полиция\", която следи и предприема необходимите действия за организацията на движението. Забраната не важи за камиони, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика през Владая на 27 декември от 10.00 часа до 20.00 часа има две ленти за прибиращите се към София по път I-1 (Е-79). Временната организация е от км 278+910 до 282+038 и от пътен възел \"Даскалово\" до кръстовище \"Драгичево\". По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ \"Люлин\". Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ –  www.api.bg , lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. Карта с временната организация на движението по участъците от републиканската пътна мрежа в празничните дни през 2017 г. е достъпна  тук .", "date": "2017.12.27", "title": "За тировете днес има ограничения и организация за влизащите в София"}
{"url": "https://www.dnevnik.bg/bulgaria/2017/12/27/3095927_trima_neobichaini_otlichnici/", "text": "Мария, Паолина и Владимир са в 12-и клас в гимназията \"Неофит Рилски\" в Долна баня – градче, недалеч от Самоков. Младите роми вече очакват с нетърпение завършването и абитуриентския бал. Момичетата искат да учат \"Педагогика\", за да станат учителки. Мария има голямо желание да се включи в програмата \"Заедно в час\", по която преподава и нейна братовчедка. Влади пък мечтае да го приемат в Академията на МВР. И тримата са отличници - хвали ги учителката по български. Привързани са към своите семейства. Родителите на Мария отглеждат ягоди на наета от тях земя и така се грижат за нея и за по-малките ѝ брат и сестра. Майката на Поли е шивачка в цех в Ихтиман. Тя е вдовица и сама отглежда нея и сестра ѝ. Бащата на Влади пък е строител, който всеки ден пътува до София, където са неговите обекти. Често взима и Влади с него на работа, още откакто е бил на 14 години. Майка му е домакиня и се грижи за неговите три по-малки сестри.  Мария, Поли и Влади работят през ваканцията. \"Всички деца в Долна баня работят със земята през лятото, когато има много работа\", казва тяхната учителка по български език и литература г-жа Анелия Иванова. По думите й в Долна баня всички деца ходят на училище. Някои са нередовни, но малко от тях, допълва тя.  Г-жа Иванова харесва работата си в гимназията. Определя своите ученици като \"прекрасни деца\". Изказва благодарности към директора на Центъра за образователна интеграция Мануела Радева и на националния координатор на Ромския образователен фонд Виктория Петрова, с които е във връзка.  Учителката е автор на книга за параклиса \"Света Петка\" край Долна баня, който, за съжаление, неотдавна е изгорял. Написала е и докторска дисертация, която все още не е защитала. Неотдавна участва в конкурс за споделяне на добър педагогически опит в образователната интеграция.  Липсата на гимназии в много малки градове е препятствие пред много тийнейджъри, които искат да учат. В гимназията \"Неофит Рилски\" повечето ученици са от ромски произход. Тримата отличници високо ценят това, че могат да завършат средното си образование в града. За Мария, Поли и Влади това е важно. И тримата смятат, че доброто възпитание и образование на децата зависят основно от родителите им.  И тримата харесват часовете по български език и литература. Поли и Мария ценят поезията на Атанас Далчев. Мария - и стиховете на Елисавета Багряна. И на тримата любимият им писател е Елин Пелин. Влади харесва часовете по история и по физическо възпитание. А за момичетата вторият най-любим предмет е география. Поли, Мария и Влади много харесват и своя млад учител по английски, който от няколко години преподава в училището по програмата \"Заедно в час\".  Любимият филм на Мария е \"Беднякът милионер\". А Влади най-много харесва екшъни. Спортът, който го привлича, е боксът, а спортистът - Кубрат Пулев. Момичетата пък казват, че обичат да гледат тенисиста Григор Димитров.  Когато е свободна, Мария чете книги. Още като малка прочита всички томове на \"Хари Потър\". От Джоан Роулинг хареса и \"Приказките на барда Бийдъл\". А в момента с интерес разлиства \"Шоколад\" от Джоан Харис.  Мария и пише. Дори вече е издала в 25 броя романа си \"Сивата дама\". Главният герой в него е от ФБР, изпратен на разследване в мистериозна вила. Момичето определя жанра като микс между фантастика и трилър. Написала е още 3 романа – \"Рея\", \"Его\" и \"Семейна идилия\". В последния описва и комични случки от своя живот.  Много от близките роднини на Мария, Поли и Влади живеят и работят в Германия. Казват, че за българските роми е по-лесно да се интегрират в чужбина, тъй като там нямало толкова предразсъдъци. Роднините им в Германия непрекъснато ги канят да се присъединят към тях. И тримата обаче искат да живеят в България. Един от вуйчовците на Влади му е обещал екскурзия до Германия след бала. Самият той обмисля да замине за известно време в Англия, където има възможност да работи в пицария, но възнамерява да се завърне и да учи във висше училище тук.  И тримата мечтаят да пътуват много. Любимият град на момичетата е Пловдив, където искат и да следват. Поли обмисля скоро да изкачи Мусала. Влади пък харесва София, но е влюбен във Велико Търново. Мария е много силно впечатлена от Белоградчишките скали и пещерата \"Магурата\". А г-жа Иванова възнамерява скоро да заведе своите ученици на театър в София.  Поли, Мария и Влади мислят да пътуват и в чужбина. Поли иска някой ден да отиде на екскурзия в Америка. Влади - да види Черна гора и Бразилия. Мария пък я влече към Южна Азия и иска да посети Индонезия, Камбоджа и Индия.  Освен да пътува, Влади се надява някой ден да може да подкрепя бедни деца, следвайки примера на негов близък, който живее в Германия.  Мария, Поли, Влади и г-жа Иванова казват, че вярват в Бог. Нито един от тях не възприема България като бедна страна. Те са оптимисти за бъдещето на България след 20 години. Г-жа Иванова си представя страната след 2 десетилетия като \"прекрасна и просперираща\". Според нея е чудесно, че сме част от Европейския съюз. Предвид факта, че напоследък толерантността в обществото често се поставя под въпрос, тя казва: \"Толерантността е ценност и затова ще оцелее\".  Паолина също си представя България след 20 години като \"много по-напреднала\". Влади се шегува, че след 20 години колите ще летят. Но е сериозен в мнението си, че хората ще стават все по-добри, както и че \"все по-малко ще се влияят от политиците, които разделят обществото\". Мария обобщава: младите хора стават все по-умни и изобретателни и със сигурност животът в България след 20 години ще е по-хубав. ", "date": "2017.12.27", "title": "Трима необичайни отличници"}
{"url": "https://www.dnevnik.bg/sviat/2017/12/27/3104092_samolet_ot_tel_aviv_do_mjunhen_kacna_izvunredno_v/", "text": "Самолет на германския превозвач \"Луфтханза\", летящ от Тел Авив до Мюнхен, е кацнал извънредно на летище \"София\" във вторник вечерта. Непланираното приземяване (около 21 ч. българско време) е било заради задушлива, \"нехарактерна миризма\" и дим в пилотската кабина, пишат израелски издания. В резултат в София е извършена евакуация на пътниците, на които от компанията са обяснили, че полетът ще се извърши в сряда. \"Луфтханза\" обяви, че е осигурила настаняване за пътниците, които ще се качат за Мюнхен в сряда вечерта. Компанията зе извини за неудобството и каза, че безопасността е първият ѝ приоритет.", "date": "2017.12.27", "title": "Самолет от Тел Авив до Мюнхен кацна извънредно в София заради задушлива миризма"}
{"url": "https://www.dnevnik.bg/politika/2017/12/27/3104098_bojidar_dimitrov_iska_da_vuzrodi_tradiciiata_na/", "text": "Бившият директор на Националния исторически музей Божидар Димитров даде заявка за създаването на професорско политическо движение. \"Ще направим политическо движение, да се измерим колко струваме в очите на избирателя. След това може да се трансформира в политическа партия\", каза той пред БиТиВи. \"Преди година основахме движение \"Боянски клуб\" на университетски професори и такива от БАН, което щеше да лобира за приемането на неща, свързани с културно-историческото наследство, но не върви. Затова си мисля дали да не възродим традицията от 1935 – 43 г. на т. нар. професорски правителства. За да стане това, трябва да се участва в политиката\", заяви Димитров. Уточни, че във въпросните правителства участвали не само професори, но хора които най-добре знаят кое как да се направи, били са добри мениджъри и са били умни. В отговор на въпрос дали това означава, че се връща в политиката (Божидар Димитров бе министър на културата в първия кабинет \"Борисов\" - бел. ред.), той отговори отрицателно, но с уточнението, че ако движението се окаже успешно, то може да прерасне в партия. Обясни, че професорския клуб и сега давал съвети на управляващите отстрани като някои от тях изпълнявали самите му членове. ", "date": "2017.12.27", "title": "Божидар Димитров иска да възроди традицията на \"професорските\" правителства"}
{"url": "https://www.dnevnik.bg/sviat/2017/12/27/3104096_sauditska_arabiia_i_obedinenite_arabski_emirstva/", "text": "Дълго време Саудитска Арабия и Обединените арабски емирства (ОАЕ) примамваха чуждестранните работници с обещанието да живеят без данъци. Сега те планират да въведат от догодина ДДС от 5 на сто върху повечето стоки и услуги, за да увеличат постъпленията след срива на цените на петрола преди три години, съобщи \"Асошиейтед прес\". Някои местни жители изразиха безпокойства, че цената на живота и без това е висока и че въвеждането на ДДС от 1 януари може да предизвика масово пазаруване до края на годината. Предвиждат се някои изключения за големи разходи като наеми, продажби на недвижими имоти, за лечение, самолетни билети и такси за обучение. Все пак процентът на ДДС е доста под средния за повечето европейски страни, който е 20 на сто. Други страни от Залива се очаква да въведат свои схеми за ДДС през следващите години. /БТА", "date": "2017.12.27", "title": "Саудитска Арабия и Обединените арабски емирства въвеждат ДДС догодина"}
{"url": "https://www.dnevnik.bg/sport/2017/12/27/3104109_donald_trump_prekarva_edna_chetvurt_ot_mandata_si/", "text": "Американският президент  Доналд Тръмп  е прекарал 25% от времето си в игра на голф, сочи проучване на Washington Examiner за първата година на държавния глава. Близо 80 дни през годината Тръмп е бил на едно от своите голф игрища Бедминстър в Ню Джърси или в имението му във Флорида Мар – а – Лаго. Преди да заеме поста Тръмп често критикуваше предшественика си Барак Обама, че играе голф, докато има важни проблеми за решаване. \"Можете ли да повярвате, че след всички проблеми, пред които се изправя Америка, президентът Обама прекарва времето си, играейки голф\", написа Тръмп в \"Туитър\" през 2014 г. и добави, че 44-ият президент е по-лош от Джими Картър. През април стана ясно, че три месеца след встъпването си в длъжност Тръмп е направил повече посещения на игрището за голф от Обама за същия период. Въпреки това избирателите на президента продължиха да твърдят, че Обама е правил по-чести почивки. Сред партньорите на Тръмп са някои от световните лидери, както и доста известни голфъри. През годината той беше забелязан да играе със сенаторите от републиканците Линдзи Греъм и Ранд Пол, както и с японския премиер Шиндзо Абе. В деня след Коледа, Тръмп отново беше на игрището. Той се изправи срещу сенатора от Републиканската партия Дейвид Пърдю, известен като един от най-добрите голфъри в Конгреса. Партньори им бяха настоящият състезател Брайсън Дешамбю и бившият Дейна Кайгли. Освен визитите на игрището за голф, проучването показва, че Тръмп прекарва 33% от времето си в своите частни имоти, което му оставя още по-малко възможности да се занимава с държавните дела.", "date": "2017.12.27", "title": "Доналд Тръмп прекарва една четвърт от мандата си, играейки голф"}
{"url": "https://www.dnevnik.bg/zdrave/2017/12/27/3104104_direktorut_na_pirogov_posuvetva_da_se_iade_i_pie/", "text": "Директорът на \"Пирогов\" Асен Балтов посъветва хората да пият и ядат умерено и да се веселят, но да не прекаляват. Той призова и да не се пият неидентифицирани спиртни напитки. През празничните дни трима души са приети в спешната болница след употреба на антифриз, а осем са приети заради злоупотреба с алкохол. Употребилите антифриз са настанени в токсикологията. Проф. Балтов разказа, цитиран от агенция \"Фокус\", че те са погълнали антифриза поради невнимание, тъй като шишето с него е било в близост до това с ракия. Едно семейство е настанено в болницата след отравяне при горене на въглища.  За четирите празнични дни в \"Пирогов\" са извършени 60 операции по спешност. За същото време през болницата  като цяло са преминали по-малко пациенти спрямо миналата година – 1900, но за сметка на това приетите са 300, което е с 30 пациента повече спрямо 2016 г. Най-натоварено през празничните дни е било в токсикологията, където са приети 41 пациенти. 15 от тях с тежки алергични реакции. Травматологията обичайно си е натоварена, има няколко случая на ски травми, счупване на глезените. Като цяло са приети 90 пациенти, от които 71 в травматологията и 16 в специализираната клиника по хирургия на ръце, обясни директорът. Той посочи, че през почивните дни около Нова година в болницата екипите ще бъдат подсилени. Изказа мнение, че пиротехническите средства трябва да бъдат забранени за употреба. \"Лично аз не смятам, че това е начинът да се веселим\". За 2018 г. в \"Пирогов\" се предвижда в травматологията да се въведе 3D принтирането, а до края на януари детската травматология да бъде готова. \"За новата година бихме искали да продължим в същия дух. Да има повече доволни пациенти от нас, да се опитаме да развием гастроентерологията, лапароскопската хирургия, също така лицево-челюстната хирургия\", обясни проф. Балтов. След няколко случая на агресия от страна на пациенти директорът на болницата обясни, че вече е изградена система - пръстен с видеонаблюдение. Остава да се изгради самият център за видеонаблюдение. Директорът допълни, че има и доста добра охрана на болницата. ", "date": "2017.12.27", "title": "Директорът на \"Пирогов\" посъвeтва да се яде и пие умерено по Нова година"}
{"url": "https://www.dnevnik.bg/photos/2017/12/27/3104102_snimka_na_denia_kosovskiiat_premier_udvoi_zaplatata_si/", "text": ". Жители на Косово окичиха оградата на правителствената централа в косовската столица Прищина с вратовръзки в протест срещу премиера Рамуш Харадинай и решението му да удвои заплатата си, предаде \"Болкан инсайт\".Пред обществения оператор на Косово Харадинай обясни защо досегашният му месечен доход от 1300 евро (при средна заплата в страната от около 500) трябва да бъде увеличен. По думите му както той, така и част от правителствените служители имат нужда от повече средства, за да покриват разходите си за официално облекло", "date": "2017.12.27", "title": "Снимка на деня: Косовският премиер удвои заплатата си и получи \"дарение\" от стотици вратовръзки"}
{"url": "https://www.dnevnik.bg/sviat/2017/12/27/3104097_kitaiski_sud_prodava_na_turg_v_internet_39-etajen/", "text": "Имате нужда от небостъргач? Скоро на търг в интернет ще бъде предложен от китайски съд 39-етажна сграда при начална цена 553 милиона юана (71 милиона евро), съобщи \"Франс прес\".  156-метровото здание с обща площ от 76 000 квадратни метра се намира в град Тайюан, в северната провинция Шанси. Строежът е започнал през 2006 година, но е спрян през 2010 година поради липса на средства след края на грубото строителство. Хотелът, който трябвало да се помещава в сградата, така и не отворил врати, посочва върховният съд в Шанси, цитиран от агенция \"Синхуа\". Затова съдът ще обяви търг за небостъргача и терена на 2 януари на основния китайски сайт за онлайн търговия \"Таобао\" (Taobao), водеща платформа на местния лидер в електронната търговия \"Алибаба\" (Alibaba), наричан понякога китайския \"иБей\" (eBay). Съдът разпространи снимки на  слабо осветените  подземни паркинги и прашни етажи с купища строителни материали. В усилията си за прозрачност при продажбите на конфискувани активи повечето китайски съдилища са открили акаунти в платформата за съдебни търгове на Таобао, отбелязва \"Синхуа\". В този сайт могат да се купят всякакви конфискувани неща - жилищни сгради, коли, бижута, мобилни телефони.  През ноември 28-етажна сграда беше обявена за продажба на търг за 218 милиона юана от съд в източната провинция Чжъцзян, но никой не направи оферта. /БТА", "date": "2017.12.27", "title": "Китайски съд продава на търг в интернет 39-етажен небостъргач"}
{"url": "https://www.dnevnik.bg/kultura/2017/12/27/3098011_otkus_ot_poznatiiat_nepoznat_ranni_razkazi_na_truman/", "text": "Излиза от печат първото българско издание на сборника \"Познатият непознат. Ранни разкази\" от ненадминатия майстор на кратка проза Труман Капоти! Емоционални, проницателни и изящни, разказите на Труман Капоти са сред най-доброто, написано през XX век в Америка. \"Познатият непознат. Ранни разкази\" е първото проявление на гения на писателя да създава незабравими герои със сложни характери. Малко момче се сблъсква с ужасяващо насилие, преследвайки в гората избягал затворник. Дребнава завист съсипва живота на едно от най-популярните момичета в престижна частна гимназия. Разговорът на две светски дами от Ню Йорк разкрива грозни тайни. И децата, и възрастните в тези разкази търсят разбиране в един несигурен свят. Това са истории за расизъм и неправда, за насилие, за бедност и отчаяние. За състрадание, за мъдрост и чудеса. А най-силен от всичко е кънтящият глас на писателя, станал по-късно един от най-самобитните творци на американската проза. Труман Капоти набира популярност едва двайсетинагодишен с ранните си разкази, а първият му роман \"Други гласове, други стаи\" и новелата \"Арфата на тревите\" затвърждават репутацията му на един от най-талантливите гласове на следвоенното поколение. Сред коронните му творби са екранизираният роман \"Закуска в Тифани\", сборникът с разкази и очерци \"Музика за хамелеони\" и шедьовърът \"Хладнокръвно\", дал тласък на нов жанр – true crime. По повод навършването на 90 години от рождението на писателя \"Модърн Лайбръри\" представи \"Събрани разкази\", първата пълна колекция с неговата кратка проза, издадена у нас от \"Колибри\". Лаконични и прочувствени, разказите от сборника \"Познатият непознат. Ранни разкази\" ще ви доближат до един непознат Труман Капоти – от младежките му години, когато той намира уникалния си творчески глас. Открити неотдавна в архивите на Нюйоркската обществена библиотека, тези разкази представят пред читателя един непознат Труман Капоти – Труман Капоти като юноша и младеж. Това е времето, когато той намира неповторимия си творчески глас. Лаконични, но изпълнени с чувство, тези разкази са своеобразен урок по съпричастност. Капоти винаги е бил привлечен от хората в периферията на обществото, отхвърлените, беззащитните – жените, децата, афроамериканците, бедните, – защото още от ранна възраст се чувства като един от тях. Труман Капоти (р. 1924 г.) печели литературна известност едва двайсетинагодишен с ранните си разкази, а първият му роман \"Други гласове, други стаи\" и новелата \"Арфата на тревите\" затвърждават репутацията му на един от най-талантливите гласове на следвоенното поколение. Сред най-известните му творби са романът \"Закуска в Тифани\", сборникът с разкази и очерци \"Музика за хамелеони\" и шедьовърът \"Хладнокръвно\" (и трите издадени от ИК \"Колибри\"), сложил началото на нов жанр – true crime, преплитащ журналистическа документалност и литературна фикционалност. Капоти умира на 25 август 1984 г. след дългогодишни проблеми с наркотиците и алкохола. превод Милена Попова Магазина при воденицата През прозореца на \"Магазина при воденицата\" жената гледаше децата, които си играеха щастливи в бистрите води на потока. Нямаше нито едно облаче в небето и южняшкото слънце жарко печеше. Жената изтри потта от челото си с червена кърпичка. Водата, която препускаше над излъсканите камъчета на дъното на потока, изглеждаше студена и мамеща. Да не бяха тука излетниците, помисли си тя, като едното нищо щях да ида да седна на прохлада във водата. Уф! Почти всяка събота хората пристигаха от града на пикник и цял следобед ядяха и пиеха на бреговете на Мил Крийк, обсипани с бели речни камъчета, докато децата газеха в недълбокия поток. Този следобед, съботен ден в края на август, неделното училище беше дошло на излет. Три възрастни жени, учителки, се щураха из сенчестата поляна и неспокойно наглеждаха младите си питомци. Жената, която гледаше през прозореца, обърна поглед към сравнително тъмната вътрешност на магазина и потърси опипом пакет цигари. Беше едра и пълна, мургава, загоряла. Черната ѝ коса беше гъста, но късо подстригана. Носеше евтина рокля от хасе. Когато запали, се намръщи от дима и изкриви уста в болезнена гримаса. Това им беше едничкото лошо нещо на цигарите, дразнеха афтите в устата ѝ. Жената вдиша дима дълбоко и за миг парещата болка намаля. Водата ще да е виновна, помисли си. Не съм хич свикнала да пия кладенчова вода. Беше дошла в града преди три седмици да си търси работа. Господин Бенсън ѝ даде възможност да си изкарва хляба в \"Магазина при воденицата\". Не ѝ харесваше тук. Беше на пет мили от града, пък тя изобщо не обичаше да върви пеш. Беше прекалено тихо и тръпки я побиваха нощем, когато слушаше свиренето на щурците и самотното крякане на жабите. Погледна към евтиния будилник. Минаваше три и половина, най-самотният, най-безкрайният час през целия ден. Магазинчето беше задушно, вмирисано на керосин, мляна царевица и стари бонбони. Тя пак се облегна на перваза. Жаркото августовско следобедно слънце висеше в небето. Магазинът се намираше току до потока, на отвесния бряг от червеникава глина. От едната му страна имаше голяма порутена воденица, изоставена от шест-седем години. Разнебитен бент от сивкаво дърво задържаше в изкуствено езерце вода от потока, който се виеше през гората като прозрачна маслиненозелена лента. Излетниците плащаха в магазина един долар, за да седнат край брега и да ловят риба в езерцето над бента. Един ден и тя отиде да полови риба, но хвана само две мършави рибки и две мокасинови водни змии. Как \"Магазина при воденицата\" само изпищя, когато извади гърчещите се змии – слизестите им тела лъщяха на слънцето, а отровните им зъби се бяха впили в примамката. След като хвана втората, тя хвърли пръчката, втурна се към магазина и през останалата част от влажния ден се утешаваше с филмови списания и шише бърбън. Сега си спомни за това, докато гледаше децата, които джапаха в потока. Позасмя се, но пак си я беше страх от слизестите твари. Неочаквано зад нея се обади детски глас: – Госпожице Тя се стресна. Обърна се рязко и ядосано погледна детето. – Не бива така да се промъквате А, малката, какво искаш? Момиченцето посочи старовремската стъклена витрина, пълна с евтини бонбони – желирани, дъвчащи, ментови пръчки, дъвки. Детето показваше с пръст желаните лакомства едно по едно и жената ги пускаше в малка книжна кесия. Не можеше да откъсне очи от момиченцето. Напомняше ѝ за един човек. Заради очите. Бяха ясни и бистри, като топчета от синьо стъкло. Бледо, небесносиньо. Косата му се спускаше на вълни почти до раменете. Беше хубава, с цвят на мед. Краката, лицето и ръцете му бяха с тъмен тен, може би прекалено тъмен. Жената си помисли, че детето бе стояло на слънце доста време. Не можеше да отмести погледа си. Момиченцето вдигна очи от лакомствата и попита срамежливо: – Да не би нещо да не е както трябва? Огледа роклята си, за да провери дали не е скъсана. Жената се смути. Бързо сведе очи и загъна края на кесията. – Ами, не, не изобщо. – Пък аз си помислих, че има нещо, понеже ме гледахте така странно. Вече изглеждаше поуспокоена. Жената се наведе над тезгяха, за да ѝ подаде кесията, и докосна косата ѝ. Не можа да се удържи; изглеждаше толкова разкошна, като сладко жълто масло. – Как се казваш, малката? – попита. Момиченцето сякаш се уплаши. – Илейн – каза. Грабна кесията, остави на тезгяха няколко топли монети и изтича навън. – Довиждане, Илейн – извика жената, но момиченцето вече тичаше по моста към другарчетата си. Ама че дяволска работа, помисли си жената. Очите на момиченцето са досущ като неговите. Ония дяволски очи. Тя седна на стола в ъгъла, дръпна от цигарата за последно и я смачка на голия под. Отпусна глава в скута си и потъна в трескава дрямка. Боже, помисли си, докато се унасяше, онези очи, а после простена, проклетите афти. Събудиха я четири момченца, които я разтърсваха за раменете и подскачаха развълнувани из магазина. – Събудете се – викаха. – Събудете се. Тя ги погледна за миг с размътени от съня очи. Бузите ѝ пламтяха. Афтите горяха в устата ѝ. Опипа ги непредпазливо с език. – Какво става? – попита. – Какво става? – Имате ли телефон, госпожо, или кола? – попита едно от развълнуваните момчета. – Нямам – каза тя, все още сънена. – Какво има? Какво е станало? Да не се е скъсал бентът? Момчетата продължаваха да подскачат. Твърде бяха възбудени, за да стоят мирно; само скачаха и се вайкаха. – Ох, какво ще правим! Тя ще умре, ще умре! Жената започваше да се ядосва. – Какво е станало, дявол да го вземе? Казвайте бързо! – Едно дете го ухапа змия – каза пред сълзи едно пълно момченце. – Ох, за бога, къде? – При потока – посочи то през прозореца. Жената излезе тичешком от магазина. Хукна по моста и каменистия бряг. До потока се бяха скупчили хора. Една от учителките от неделното училище се щураше наоколо и викаше колкото глас има. Няколко деца стояха настрани, донемайкъде ужасени от бедата, развалила излета им. Жената си проби път сред хората и видя детето, отпуснато на пясъка. Беше момиченцето с очи като топчета от ясносиньо стъкло. – Илейн! – извика жената. Всички се обърнаха да погледнат новодошлата. Тя коленичи до детето и огледа раната. Вече отичаше и си сменяше цвета. Детето се гърчеше, плачеше и си удряше главата с ръка. – Нямате ли кола? – обърна се жената към една от учителките. – С какво сте дошли? – Вървяхме дотук – отговори тя, а в очите ѝ се четеше страх и смут. Жената закърши бурно ръце. – Вижте – каза, – детето е много зле, ще умре. Всички останали само я гледаха. Какво можеха да сторят? Бяха напълно безпомощни, три глупави жени и цял куп деца. – Добре, добре – извика жената. – Вие там, изтичайте до ей оная ферма и донесете две-три пилета. А вие, жените, пратете някой до града за лекар. По-бързо, по-бързо! Нямаме нито миг за губене. – Но как можем да помогнем на детето сега? – попита една от жените. – Аз ще ви покажа – отвърна жената. Тя се отпусна на колене до момиченцето и пак огледа раната. Мястото на ухапването вече се беше подуло. Без миг колебание жената се наведе и засмука раната. След няколко секунди се надигна и изплю онова, което се бе събрало в устата ѝ. После се наведе отново. Повтори същото много пъти. Бяха останали само няколко деца и учителките. Всички я гледаха като омагьосани, с ужас и възхита. По едно време момиченцето стана бяло като тебешир и загуби съзнание. Жената продължаваше да плюе слюнка, смесена с отрова. Накрая стана и изтича до потока. Изплакна си устата със силно жабурене. Децата, които беше пратила за пилета, се върнаха. Носеха три големи охранени кокошки. Жената хвана една от тях за краката, разкъса я с помощта на джобно ножче и топлата кръв заля всичко наоколо. – Кръвта ще изсмуче останалата отрова – обясни тя. Щом кокошката позеленя, тя разкъса друга и я сложи върху раната. – Хайде – каза, – хванете я и я пренесете до магазина. Там ще изчакаме лекаря. Децата се спуснаха с готовност и всички заедно успяха да я вдигнат и да я понесат. Тъкмо минаваха по моста, когато една от учителките каза: – Не знам как бихме могли да ви се отблагодарим. Беше толкова толкова Жената я бутна настрани и забърза по моста. Афтите ѝ страшно пареха от отровата. Втресе я, като си помисли какво е направила", "date": "2017.12.27", "title": "Откъс от \"Познатият непознат. Ранни разкази\" на Труман Капоти"}
{"url": "https://www.dnevnik.bg/bulgaria/2017/12/27/3104124_obshtina_peshtera_e_pred_bedstveno_polojenie_zaradi/", "text": "Съществува опасност Община Пещера да обяви бедствено положение след 1 януари заради невъзможността да се извозват битови отпадъци до регионалното депо край Пазарджик. Това обяви Николай Зайчев, кмет на Общината, цитиран от агенция \"Фокус\". По думите му причината за това е, че Регионалното депо за битови отпадъци край Пазарджик все още няма избран изпълнител, който да отговаря за неговата дейност, след като конкурсът е обжалван.  От 1 януари всички сметища в страната се закриват. Преди дни имахме среща с кметове на други съседни общини. Големият проблем е, че е обжалвано решението за избор на изпълнител на Регионалното депо и все още не е избран такъв. При това положение в действие влиза областният управител, който може да обяви бедствено положение за 7 дни и след това да го удължи до 1 месец, обясни кметът. Поради факта, че няма готовност за сметосъбирането и сметоизвозването през следващата година, няма да има повишение на таксата за битови отпадъци в общината. Зайчев каза и че общината подготвя много мащабна информационна кампания за разделно събиране на сметта. ", "date": "2017.12.27", "title": "Община Пещера е пред бедствено положение заради боклука"}
{"url": "https://www.dnevnik.bg/sviat/2017/12/27/3104128_madrid_shte_ostavi_suda_da_reshi_dali_puchdemon_moje/", "text": "Испанското правителство не вижда юридически пречки Карлес Пучдемон да бъде регионален премиер на Каталуня дори и при образуваното срещу него наказателно дело и  заплашващия го арест . Решението обаче ще бъде оставено на Върховния съд,  съобщи в. \"Ел конфиденсиал\" , като се позова на свои източници в правителството.  Изданието, цитирано от БТА, отбелязва, че властите в Мадрид са проучили правния казус, възникнал след предсрочните избори в Каталуня на 21 декември. На тях политическите сили, които са за независимост на автономната област, отново получиха абсолютно мнозинство в 135-местния парламент на Каталуня. Трите партии, подкрепящи отделянето от Испания, имат 70 депутатски места. При това повечето от мандатите за сепаратистките партии са за коалицията \"Заедно за Каталуня\" на Пучдемон. Според испанското правителство дори бившият лидер на региона да бъде арестуван, засега няма пречки той да бъде регионален премиер на Каталуния, ако така реши регионалният парламент на автономната област. Въпреки това Мадрид уточнява, че подобен вариант трябва да бъде одобрен и от Върховния съд, който гледа делото срещу бившите членове на каталунското правителство. Прокуратурата ги обвинява в опит за метеж и незаконно присвояване на публични средства. \"Символичен\" и \"изпълнителен\" премиер Пучдемон заедно с няколко свои съратници се намира в Белгия. Испанският съд издаде заповед за задържането на избягалите политици. Според правилника на регионалния парламент кандидатът за поста лидер на автономията трябва лично да се яви в залата, за да представи своята програма. Това означава, че Пучдемон ще трябва да се върне в Испания, където веднага може да бъде задържан, докато трае делото срещу него. Няколко издания съобщиха, че в партията му обмислят варианта за назначаване на \"изпълнителен премиер\" - който да е в Каталуня и да не е задържан или заплашен от арест и превантивен затвор. При такава формула Пучдемон би се надявал да получи длъжност на \"символичен\" ръководител - идея, която се посреща скептично от други сепаратистки партии. В такъв случай бившият ръководител на автономната област ще трябва да поиска разрешение от Върховния съд да отиде в парламента. Съдът от своя страна може както да утвърди, така и да отхвърли искането. Ако докато е в затвора, Пучдемон бъде утвърден за лидер на Каталуня, той няма да може да участва във всички прояви, свързани с длъжността му. Изчакване Междувременно обявяващата се за запазване на целостта на Испания партия \"Граждани\", която  спечели най-много места , но не и мнозинство в новоизбрания каталунски парламент, заяви, че няма да започне преговори с други политически сили за сформиране на правителство. Това каза вчера генералният секретар на центристката партия Хосе Мануел Вилегас по радио \"Кадена СЕР\".  \"Ние ще заемем изчаквателна позиция, за да видим дали другите ще могат да съставят правителство на автономията,\" каза той, повтаряйки  решението на партията  от миналата седмица. \"Няма да започнем преговори нито с Пучдемон, нито с левите републиканци на Каталуния.\" Той има предвид листата на Пучдемон и Каталунската републиканска левица (ERC) на намиращия се в затвор уволнен вицепремиер Ориол Жункерас, която спечели третия най-голям брой гласове и места. .", "date": "2017.12.27", "title": "Мадрид ще остави съда да реши дали Пучдемон може да е премиер на Каталуня"}
{"url": "https://www.dnevnik.bg/citat_na_deniia/2017/12/27/3104136_citat_na_denia_lionel_mesi_e_nai-dobriiat_v_sveta/", "text": "За мен Лионел Меси е най-добрият в света, а  \"Барселона\"  е най-добрият отбор в последните 10-15 години. Всеки иска да играе срещу най-добрите, а аз не правя изключение от останалите футболисти\". Нападателят на \"Челси\" Еден Азар постоянно е свързван с бъдещ трансфер в \"Реал\" (Мадрид), но това не му пречи да хвали голямата звезда на \"Барселона\"\" Белгиецът смята, че именно Меси е най-добрият в света и е над останалите. Но какво смята Азар за себе си: \"И за себе си знам, че съм сред най-добрите, но още не и на нивото на Меси и Роналдо\".", "date": "2017.12.27", "title": "Цитат на деня: Лионел Меси е най-добрият в света"}
{"url": "https://www.dnevnik.bg/photos/2017/12/27/3103853_fotogaleriia_da_sutvorish_armiia_ot_bogove/", "text": "Хараламбос Гумас е човек, който сътворява богове от глина. През последния половин век Гумас е произвел хиляди големи теракотени статуи на древногръцки божества, митични фигури и приказни животни, основно за използване като архитектурни и градински орнаменти.", "date": "2017.12.27", "title": "Фотогалерия: Да сътвориш армия от богове"}
{"url": "https://www.dnevnik.bg/sport/2017/12/27/3104147_mok_se_izplashi_ot_rusiia_tvurdi_advokatut_na_bivshiia/", "text": "Международният олимпийски комитет (МОК) беше обвинен в проява на страх. Това каза адвокатът Джим Уолдън, който представлява бившия шеф на Руската антидопингова агенция (RUSADA) Григорий Родченков. Според Уолдън МОК не е направил нищо, за да защити Родченков, ключов свидетел по разкриване на системния допинг, спонсориран от руската държава. Родченков избяга и продължава да се укрива, след като никой не гарантира сигурността му. Неговият адвокат заяви, че клиентът му се опасява от \"засилване на отмъщението\" и пожела екстрадация. \"Ако Русия успее д-р Родченков без съмнение ще бъде изправен пред смъртно наказание и изтезания. МОК отказа да вдигне пръст при този казус и да му помогне, нищо че той разкри цялата схема. Те се проявиха като страхливци и не действаха докрай\", каза Уолдън. Разкритията на Родченков доведоха до серия от разследвания на МОК и Световната антидопингова агенция (WADA). По-рано този месец Русия получи пълна забрана да участва на олимпийските игри в Пьончан, а руските спортисти ще се състезават под неутрален флаг. Руската комисия за разследване заяви, че ще поиска САЩ, където се укрива Родченков, да го екстрадират. Също така президентът  Владимир Путин предположи, че бившият директор  на RUSADA е бил дрогиран от Федералното бюро за разследване (ФБР), за да \"измъкнат\" от него желаните признания. \"Това е смешно и не отговаря на истината. Просто от Русия знаят, че МОК планира да използва д-р Родченков като свидетел за делото по обжалване на руските спортисти. Явно те искат той да замълчи завинаги\", каза още адвокатът. Той добави още, че най-вероятно големият страх на Русия е свързан с предстоящото  световно първенство по футбол . През 2018 г. страната ще бъде домакин на най-големия футболен форум. Уолдън предполага, че Родченков има доказателства за допинг и в руския футбол.", "date": "2017.12.27", "title": "МОК се изплаши от Русия, твърди адвокатът на бившия шеф на руската антидопингова агенция"}
{"url": "https://www.dnevnik.bg/sviat/2017/12/27/3104138_v_buntovnicheski_anklav_krai_damask_zapochna/", "text": "Доброволци под ръководството на Международния червен кръст и Сирийския арабски червен полумесец евакуираха четирима тежко болни пациенти от района на Източна Гута - бунтовнически анклав край Дамаск, обсаден от силите на режима в Сирия. В близките дни се очаква това да се случи с още 25 души, но стотици други също се нуждаят от медицинска помощ, предаде Би Би Си. Източна Гута е под обсада на режима от 2013 г. и в контролирания от бунтовници район живеят 400 000 души, за които се грижат едва 107 доктори. Той е сред т. нар.  \"деескалационни зони\",  обозначени от Русия и Иран след среща в Астана по-рано тази година. Преди няколко седмици обаче сирийските власти ожесточиха действията си, за да отвоюват анклава. Хуманитарни организации отдавна сигнализират за недостиг на храни, гориво и лекарства - ситуация, която се усложнява в тежката зима. В Източна Гута по техни данни има има деца със заболявания като рак, които в момента могат да се излекуват, но те спешно трябва да бъдат изведени. Евакуацията е започнала след дълги преговори със страните, участващи в конфликта, съобщи медията, цитирайки Сирийския арабски червен полумесец. Според представители на ООН са били необходими разрешения от сирийското правителство, за да бъдат допуснати линейки и конвои с помощи в Източна Гута. Миналата седмица Ян Егеланд, координатора по хуманитарни въпроси в ООН, предупреди, че ако броят на хората в \"приоритетния списък\" за медицински евакуации е намалял (към ноември бил е 494 души), това е \"не защото евакуираме хора, а защото те умират.\" Организацията също предупреди, че делът на децата, страдащи от недохранване на възраст под 5 години се е увеличил пет до шест пъти в сравнение с 2011 г. и е достигнал 11.9% от всички деца в тази категория, които се намират под обсада.", "date": "2017.12.27", "title": "В бунтовнически анклав край Дамаск започна евакуация на тежко болни"}
{"url": "https://www.dnevnik.bg/sviat/2017/12/27/3104141_tehnologiite_ne_biva_da_balkanizirat_obshtestvoto/", "text": "Човечеството трябва да намери начин да \"впрегне\" съвременните технологии в своя услуга така, че те да \"позволяват множество гласове, разнообразие на гледните точки, но не водят до балканизация на обществото, а позволяват на хората да намират общ език.\" Това каза бившият американски президент Барак Обама в разговор с британския  принц Хари  за Би Би Си. Макар думата \"балканизация\" отдавна да се използва за раздробяване на региони или държави на по-малки части и да е в употреба от над век, в последните десетилетия изследователи поставят употребата ѝ под въпрос с аргумента, че тя помага за пресъздаване на стереотипи подобно на други термини и изрази, отнасящи се например до Близкия изток. В  интервюто , чийто тон често беше шеговит и съдържаше предимно закачливи въпроси (\"Кого предпочитате: \"Куийн\" или кралицата?\"), Обама изрази притеснението си от бъдеще, в което хората четат и слушат единствено неща, даващи глас на собствените им възгледи. \"Една от опасностите на интернет е, че хората може да получат съвсем различни реалности. Може да се окажат обвити в пашкули от информация, утвърждаваща предразсъдъците им.\" Предшественикът на президента Доналд Тръмп не спомена нито веднъж сегашния обитател на Белия дом (и известен с честите си публикации в \"Туитър\") поименно. Той обаче каза, че \"всички на ръководни позиции трябва да намерят начини да се пресъздаде общото пространство в интернет,\" защото при сегашната ситуация безотговорната употреба на социалните мрежи изкривява представата за сложни теми и разпространява дезинформация. \"Социалните мрежи са наистина мощен инструмент, с който хората с общи интереси могат да се събират, да се опознават и свързват. Важно е обаче те да го правят и извън мрежата... и да се опознават (и там). Защото истината е, че в интернет всичко е опростено, а когато се срещнеш с хората лице в лице, се оказва, че те са по-сложни.\" В студиото на Би Би Си репортери обясниха за интервюто няколко часа след излъчването и публикуването му, че заради позицията си принц Хари трудно би могъл да подхване политически теми - включително името на Тръмп - а и самият Обама едва ли би имал желание да говори по тях. Разговорът за интервюто стигна и до обсъждания днес въпрос в Обединеното кралство дали Обама ще получи покана за сватбата на принц Хари догодина, тъй като това може да доведе до негативна реакция от Белия дом. Обама трябваше да избира между американски филми, спортове, бельо, баскетболисти, звезди, Рейчъл или Моника от \"Приятели\" и други. Между принц Хари и брат му принц Уилям бившият президент \"точно сега\" избра Уилям, а между два сериала - \"Костюмари\", с участието на  годеницата  на Хари  Меган Маркъл , и \"Добрата съпруга\" - той посочи \"Костюмари, очевидно\". \"Чудесен отговор\", каза принцът.", "date": "2017.12.27", "title": "Технологиите не бива да балканизират обществото, призова Обама в интервю с принц Хари"}
{"url": "https://www.dnevnik.bg/video/novinite_na_bnt/2017/12/27/3104237_video_drugite_novini/", "text": "Другите новини е рубрика за уеб новини на БНТ. Нeобичайно топлото време обърка и птиците През 2018-та ще има синя луна два пъти Rolling Stones оглави класацията за най-успешните турнета през изминалата година Авангардната SEVDALIZA идва в София Високотехнологичен ръчен часовник ще спасява човешки живот", "date": "2017.12.27", "title": "Видео: Другите новини"}
{"url": "https://www.dnevnik.bg/zelen/2017/12/27/3104245_do_kraia_na_mart_ekoministerstvoto_shte_ima_grafik_za/", "text": "До края на март 2018 г. България ще има пълен график с мерки и срокове за борба със замърсяването на въздуха и ще започне да го изпълнява. Това заяви министърът на околната среда и водите Нено Димов в интервю за БТА, цитиран от \"24 часа\". Министерството на околната среда и водите (МОСВ) вече е набелязало мерките, които ще предприеме, като те ще включат и препоръките от доклад на Световната банка, който се очаква през март. \"До края на март би трябвало да сме изчистили мерките, сроковете, средствата, които са необходими, и отговорниците, след което трябва да започнем изпълнението на този график. Ако тези дейности се изпълнят, предполагам, че няма да се мине към следващата фаза на наказателно действие, защото подобряването на качеството на въздуха не може да се случи за една нощ\", коментира Нено Димов в отговор на въпрос за  наказателната процедура , започната от Европейската комисия спрямо България по повод замърсяването на въздуха. Министърът характеризира наказателните процедури като форма на диалог, чрез който ЕС и страните членки прецизират прилагането на европейското законодателство. Димов се надява още до средата на 2018 г. да бъдат \"отключени\" 111 млн. лв. по оперативна програма \"Околна среда\", насочени към подобряване на качеството на въздуха. В момента МОСВ прецизира за кои общини да бъдат достъпни те, като освен проблем с въздуха, градовете трябва да демонстрират и добро изпълнение на плановете си за изчистването му. В големите градове това вече е приоритет, добави Димов, като припомни, че той също го вижда като приоритетен проблем на своя мандат. Димов представи изпълнението на Оперативна програма \"Околна среда\" за периода 2014-2020 г. По нея засега са открити 29 процедури на обща стойност над 1,6 млрд. лева, или 47% от ресурса на програмата. Сключени са 51 договора за безвъзмездна финансова помощ на обща стойност 818 млн. лв.", "date": "2017.12.27", "title": "До края на март екоминистерството ще има график за борба с мръсния въздух"}
{"url": "https://www.dnevnik.bg/sviat/2017/12/27/3104249_eksploziia_izbuhna_v_supermarket_v_sankt_peterburg_ima/", "text": "Взрив е избухнал в магазин в търговски център в Санкт Петербург, предадоха \"Комерсант\" и други руски издания, цитирайки местните власти. Полицията потвърждава, че има ранени при експлозията в магазина на верига \"Перекресток\", макар да не съобщава точния им брой. По различни данни става дума за от трима до десет души (официалните на следствието са за четирима души към 19:20 ч. българско време). Според \"Интерфакс\" разследването не работи по версия за терористичен акт. Източници на агенцията съобщават че по предварителни данни взривът е бил сравнително слаб - около 200 гр тротилов еквивалент. За сравнение се смята, че за унищожаването на лек автомобил е необходима сила от поне килограм тротилов еквивалент. Магазинът се намира на Кондратиевския проспект, главен булевард в един от заможните райони на Санкт Петербург. Петербургското издание \"Фонтанка\" пише, че взривът е станал на първия етаж, в склада на магазина. Евакуирани са над 50 души, а на терен работят сапьори. Не се съобщава причината за инцидента. Полицията първоначално не коментира възможността да е бил извършен терористичен акт. По-късно обаче Следственият комитет на Русия (СКР) обяви, че случаят е \"опит за убийство\", предава РБК, без да съобщава подробности. Сигурността е повишена в навечерието на коледните празници в Русия. Преди почти девет месеца Петербург беше разтърсен от терористичен атентат в метрото, при който загинаха 14 души, а само преди около две седмици руските власти съобщиха, че Централното разузнавателно управление на САЩ е помогнало да бъде предотвратено  друго терористично нападение  във втория най-голям руски град. .", "date": "2017.12.27", "title": "Експлозия избухна в супермаркет в Санкт Петербург, има ранени"}
{"url": "https://www.dnevnik.bg/sport/2017/12/27/3104244_keiti_ledecki_i_beizbolist_stanaha_nai-dobri_sportisti/", "text": "Плувкинята Кейти Ледецки и бейзболистът на \"Хюстън астрос\" Хосе Алтуве бяха избрани за най-добри спортисти на 2017 г. в традиционната анкета на Асошиейтед прес. Ледецки, която е само на 20 години,  спечели пет златни медала  на световното първенство в Будапеща. Ледецки триумфира на 400, 800 и 1500 метра свободен стил. Тя взе две титли и с щафетите на САЩ на 4х100 и 4х200 метра свободен стил. На 200 метра индивидуално тя остана втора след италианката Федерика Пелегрини. Преди година на олимпийските игри Ледецки спечели четири златни медала (200, 400 и 800 метра свободен стил, както и 4х200 метра свободен стил), а в класиката 4х100 свободен стил остана със сребро. Тя е шестата плувкиня, която печели и първата от Ейми Ван Дайкен през 1996 г. Ледецки, която е звездата на американското плуване след оттеглянето на Майкъл Фелпс (победител през 2008 и 2012 г.), беше втора през миналата година след гимнастичката Симон Байлс. Американката получи 351 точки в гласуването, Серена Уилямс остана след нея с 343. Тенисистката спечели титлата на Australian Open през миналия януари и взе 23-а трофеи от Големия шлем. Третото място в анкетата на Асошиейтед прес остана лекоатлетката Алисън Филикс. На световното първенство в Лондон Филикс спечели златни медали с щафетите на 4х100 и 4х400 метра, както и бронз на 400 метра. Победителят при мъжете Алтуве помогна на \"Астрос\" да спечелят титлата в  Световните серии  за първи път в историята си след успех над \"Лос Анджелис доджърс\" през ноември. Той взе и наградата за MVP на финалите. \"Да спечелиш Световните серии, а после да те оценят толкова високо е направо сбъдната мечта. Аз обаче не мисля да спирам дотук, искам да продължавам да печеля с отбора\", каза Алтуве след получаването на наградата. Той е вторият бейзболист, който получава наградата в последните четири години, след като Мадисън Бъмгарнър от \"Сан Франциско джайънтс\" спечели през 2014 г. През последните две години №1 бяха звездите от НБА Стеф Къри и Леброн Джеймс. Алтуве получи 715 точки в гласуването, а втори след него се нареди куотърбекът на \"Ню Инглънд пейтриътс\" Том Брейди с 646. През януари Брейди изведе \"патриотите\" до пета титла от \"Супербоул\" след  велик обрат срещу \"Атланта фалкънс\" . Трети в анкетата е Леброн Джеймс с 625 точки.", "date": "2017.12.27", "title": "Кейти Ледецки и бейзболист станаха най-добри спортисти за 2017 г. в анкетата на Асошиейтед прес"}
{"url": "https://www.dnevnik.bg/bulgaria/2017/12/27/3104252_grajdani_na_devin_i_dospat_zaplashvat_s_blokirane_na/", "text": "Жители на родопските общини Девин и Доспат протестираха днес срещу поскъпването на водата, предоха Би Ти Ви и  \"Дарикнюз\" . Според протестиращите, събрали се пред Общинската администрация в Девин, увеличението е незаконно и е базирано на документ с невярно съдържание, създаден от председателя на Асоциацията по водопровод и канализация в Смолян. Гражданите, организирани от инициативен комитет \"Да защитим водата на Девин\", поискаха неговата оставка. Те настояват за връщане на старите цени на водата отпреди 1 май 2017 г., като на домакинствата се възстанови разликата в цената със задна дата. От май тази година цената на питейната вода в общината бе увеличена с над 90 ст. до 1,62 лв. за кубик, а от първи януари се предвижда ново поскъпване на водата в Смолянско с 3%. Протестиращите са отправили исканията си към премиера, Министерството на регионалното развитие и омбудсмана Мая Манолова, като заплашват, че ако не бъдат чути ще протестират чрез блокиране на пътни артерии в началото на 2018 г.", "date": "2017.12.27", "title": "Граждани на Девин и Доспат заплашват с блокиране на пътища заради цените на водата"}
{"url": "https://www.dnevnik.bg/sport/2017/12/27/3104247_prezidentut_na_la_liga_ostana_dovolen_ot_obednoto/", "text": "Президентът на Испанската футболна лига Хавиер Тебас смята, че провеждането на двубоя между \"Реал\" (Мадрид) и \"Барселона\" в нетрадиционния час за страната 13 ч. на 23 декември е бил много добър ход.  Първото издание на \"класико\"  за сезона се игра по-рано, заради огромния азиатски пазар. \"Преди пет години никой не си и помисляше, че подобно нещо е възможно. Цифрите, които получих за гледаемостта в Испания обаче са много добри, почти същите като тези на други по-късни издания на \"класико\". Разликата е, че сега успяхме да привлечем огромна аудитория и от Азия\", каза Тебас на спортна конференция в Дубай. Според него по-ранните мачове се харесват и на футболистите, по подобие на двубоите в английската Висша лига. Наскоро Тебас си постави за цел до пет години Ла Лига да  настигне по популярност и финансови печалби Премиършип . Президентът уточни още, че гледаемостта в Азия се увеличава, защото мачът е бил в праймтайма. \"Един фен на \"Реал\" в Токио е също токолкова важен, колкото този в Мадрид. Аз не правя разлика между хората, затова искаме колкото се може повече от тях да са доволни. Имаме и увеличение от 12% на хората, които ходят на стадионите, така че аз не виждам никакъв проблем\", добави Тебас. В последните месеци той направи сериозни ходове за развитие на Ла Лига в дъглсрочен план. За целта вече са наети специалисти от банковата сфера (BBVA), специалисти в социалните мрежи (\"Фейсбук\"), както и бивши служители на Netflix.", "date": "2017.12.27", "title": "Президентът на Ла Лига остана доволен от обедното \"класико\""}
{"url": "https://www.dnevnik.bg/sviat/2017/12/27/3104253_izrael_obmislia_da_pusne_kriptoshekeli_v_otgovor_na/", "text": "Израелското финансово министерство и националната банка на страната обмислят да пуснат в обращение дигитална валута, която би могла да се конкурира с биткойн и други криптовалути. Това пише в. \"Джерузалем пост\", цитирайки представители на властите, пожелали да запазят анонимност. Дигиталният шекел би записвал всяка трансакция чрез мобилен телефон и значително би затруднил укриването на данъци, твърди служителят, с когото вестникът е разговарял. Според него регулаторите в Израел изследват възможността за \"държавна\" криптовалута от месеци. През януари се очаква да бъде променена и законодателната рамка за валути като биткойн в отговор на нарастващия интерес към тях и притеснението на властите, че може да се стигне до \"измами\". Макар \"дигиталният шекел\" да би имал същата стойност като \"стандартната\", физическа парична единица, трансакциите, извършвани с него, не биха били зависими от банкови институции - парите биха сменяли собственика си незабавно, както се случва при блокчейн технологията. \"Можете да си представите, че вместо да ви давам лист хартия с надпис \"Банка на Израел\" (централната банка на страната - бел. ред.) ви изпращат дигитален код, издаден от централната банка,\" казва още източникът. Възможно е централната банка на страната да гледат на дигиталните валути като на възможна заплаха за клиринговата система на банките. Така \"криптошекелът\" може да е опит за конкуренция на децентрализирани валути като биткойн, пише \"Джерузалем пост\". Прецеденти Ако тези планове се осъществят, Израел няма да е първата страна, издала \"собствена\" дигитална валута. В Дубай  местни издания  съобщиха по-рано тази година, че такова разплащателно средство ще се използва както за плащане на услуги, предлагани от правителството, така и извън публичния сектор. Според Али Ибрахим от правителствения регулатор Dubai Economy валутата ще може да се използва за дейности \"от плащането на всекидневното кафе и таксата за записване в училище до комунални услуги и парични преводи.\" В дубайския случай обаче конкуренцията върви ръка за ръка с разрешения за дейности, извървани с биткойн - например продажби на имоти. Според телевизия  Си Ен Би Си  Израел, обратно, обмисля да опита да забрани компании, базирани на редица дигинални валути, да търгуват на борсата в Тел Авив. Тази есен управителят на централната банка в Ливан каза, че регулаторът вероятно ще издаде подобна държавна валута, която ще се контролира от него. Преди няколко години банката предупреди за възможни \"киберпрестъпления\", свързани с биткойн и с факта, че трансакциите с него не може да бъдат гарантирани заради множество рискове. Управителят Риад Саламе обаче, цитиран от ливанския в. \"Дейли стар\", отбеляза, че разбира \"значимата роля\", която ще играят дигиталните валути в бъдеще.", "date": "2017.12.27", "title": "Израел обмисля да пусне \"криптошекели\" в отговор на биткойн"}
{"url": "https://www.dnevnik.bg/sviat/2017/12/27/3104255_v_rezultat_na_resheniiata_mu_trump_smiata_che_2018/", "text": "Президентът на САЩ Доналд Тръмп заяви, че данъчните намаления, които той подписа и превърна в закон миналата седмица, ще направят 2018 \"велика година\" за компаниите и пазара на труда, съобщи Асошиейтед прес. Един от най-важните акценти в предизборната му програма беше, че ще направи Америка отново вели В съобщение в Туитър той заявява също, че фондовият пазар ще има още една успешна година. \"Всички признаци показват, че бизнесът очаква наистина добра следваща година\", написа Тръмп.  В петък президентът подписа законопроекта за мащабна данъчна реформа, приет от Конгреса на САЩ, предвиждащ данъчни намаления за корпорациите и богатите американци и по-малки съкращения за другите домакинства. Преди време Тръмп заяви, че тази мярка ще позволи в страната да се върнат 4 трилиона долара, които американци държат в офшорни зони заради високите данъчни ставки в САЩ. ", "date": "2017.12.27", "title": "В резултат на решенията му Тръмп смята, че 2018 ще бъде \"велика година\""}
{"url": "https://www.dnevnik.bg/photos/2017/12/27/3104123_fotogaleriia_svetovnite_snimki_na_denia_-_27_dekemvri/", "text": "Ричмънд парк в Западен Лондон, Великобритания.", "date": "2017.12.27", "title": "Фотогалерия: Световните снимки на деня - 27 декември 2017 г."}
{"url": "https://www.dnevnik.bg/sviat/2017/12/27/3104257_holandiia_preduprejdava_podanicite_si_sreshtu/", "text": "Що е \"българският метод\" в обирите? Холандски институции като Министерството на правосъдието и полицейски управления разпространиха видеопредупреждения към поданиците на кралството как да се предпазят от характерен начин за влизане с взлом. В тях публични личности и униформени полицаи го наричат \"български метод\". За кампанията първа съобщи БНТ, получила сигнали от български граждани на територията на Нидерландия. Според засегнатите това дори е официална кампания срещу българите. Още по обед видеоклиповете са били свалени, информира БНТ. Пред Би Ти Ви живеещата в Холандия преводачка Ани Гечева обяснява, че \"българският метод\" е нарицателно, което се използва от много години, а произходът му е неизвестен. Става дума за определен начин за отваряне на ключалки. Справка в YouTube показва, че такива \"неполиткоректни\" клипове на холандската полиция има и от 2010 година. Засега няма коментар от холандските власти по случая.", "date": "2017.12.27", "title": "Холандия предупреждава поданиците си срещу \"български метод\" за влизане с взлом"}
{"url": "https://www.dnevnik.bg/biznes/2017/12/27/3104259_nad_3_hil_tovarni_prevozvachi_se_oplakaha_pred_sud_v/", "text": "Над 3200 компании от сектора на товарните превози от девет европейски страни са подали иск пред съд в Мюнхен за обезщетения за загубите, причинени им от картелно споразумение на производители на камиони, предадоха ТАСС и ДПА.  Общата сума на исковете е минимум 500 млн. евро, но с отчитане на лихвите може и да прехвърли 1 млрд. евро. Искът е подаден на 22 декември, уточнява ДПА.  По данни на Европейската комисия производители на камиони като ДАФ (DAF), Даймлер (Daimler), Ивеко (Iveco), МАН (MAN), Волво/Рено (Volvo/Renault) в периода между 1997 г. и 2011 г. са се договаряли по редица въпроси, включително цените на машините и въвеждането на екологични технологии. През 2016 г. ЕК ги глоби с около 3 млрд. евро за нарушаване на антимонополното законодателство. Парично наказание тогава избегна само МАН.  Транспортните компании, присъединили се към иска, са били клиенти на производителите. Между 1997 г. и 2011 г. те са купили или взели под наем близо 85 000 камиона, като според техни данни са платили твърде високи цени.  Германският в. \"Зюддойче\" съобщи миналата седмица, че жп операторът Дойче бан (Deutsche Bahn) от свое име и по молба на германската армия и още около 40 компании ще се обърне към съд с искане за обезщетяване на щетите от картелно споразумение на производителите на камиони. Шенкер (Schenker), дъщерното подразделение на Дойче бан, и германската армия са сред най-големите клиенти на компаниите производители на камиони в Германия. Железопътният концерн и военните освен това заедно поддържат парк от товарни автомобили, които купуват общо.", "date": "2017.12.27", "title": "Над 3 хил. товарни превозвачи се оплакаха пред съд в Мюнхен от картел"}
{"url": "https://www.dnevnik.bg/sviat/2017/12/27/3104260_bez_poruchka_ot_abu_dabi_eurbus_moje_da_spre/", "text": "Европейската самолетостроителна корпорация \"Еърбъс\" (Airbus) може да спре производството на най-големия пътнически сериен авиолайнер в света \"Еърбъс А 380\" (A380), ако Обединените арабски емирства (ОАЕ) се откажат от ключова поръчка за тези самолети. Това съобщи \"Ройтерс\", цитиран от БТА. Ако няма сделка с ОАЕ, Еърбъс ще започне процедура за спиране на производството на А380, посочва един от източниците на \"Ройтерс\". По данни на агенцията преговорите за покупка на 36 самолета за около 16 млрд. д. са се провели миналия месец, но страните не са стигнали до споразумение. Консултациите вече са възобновени, но до момента няма видими признаци, че сделката е близо до приключване. ОАЕ са най-големият купувач на А380 в света, сочат данни на \"Ройтерс\". Страната е сключила споразумение за доставка на 142 машини и вече е получила над 100. Ако решението за спиране на производството бъде взето, то ще се прилага постепенно и компанията ще може да изпълни вече получените поръчки. Според анализ на агенцията Еърбъс в момента има достатъчно поръчки, за да запази производството на А380 на досегашното ниво поне до началото на следващото десетилетие. Еърбъс А380 е най-големият пътнически самолет в света. При първата му версия максималният му капацитет бе 853 души при максимална маса за излитане 575 тона. Машината е с размах на крилете 79,7 метра и може да прелети до 15 200 км със скорост 945 км в час. Първият полет на въздушния гигант бе през април 2005 година.", "date": "2017.12.27", "title": "Без поръчка от Абу Даби \"Еърбъс\" може да спре производството на най-големия пътнически самолет"}
{"url": "https://www.dnevnik.bg/sport/2017/12/27/3104231_zashtitnik_na_livurpul_e_bil_arestuvan_sled_sbivane/", "text": "Футболистът на \"Ливърпул\" Джон Фланаган е бил арестуван от полицията в града на 22 декември, информираха органите на реда. Защитникът е участвал в сбиване, след което е разпитан в полицейско управление, но по-късно е освободен. \"Полицията в Мърсисайд може да потвърди, че лицето Джонатан Патрик Фланаган, на 24 години от Крестингтън, Ливърпул, е обвинен заради участие в сбиване. Инцидентът е станал на улица \"Дюк\" в центъра на Ливърпул около 3.20 часа сутринта на 22 декември\", съобщи пресцентърът на полицията. Фланаган е бил освободен при условна полицейска гаранция и ще се яви пред съда на 2 януари 2018 г. Футболистът е родом от Ливърпул и е продукт на академията на мърсисайдци. Той дебютира за първия тим през 2011 г., но след това много контузии спряха развитието му. През този сезон защитникът игра само един мач, при това в турнира за Купата на лигата. Фланаган беше под наем в \"Бърнли\" през последната година. Говорител на \"Ливърпул\" заяви: \"Клубът е уведомен за предполагаем инцидент, включващ член на първия отбор. Няма да коментираме въпроса, докато процесът е в ход.\" Фланаган не беше в групите на \"Ливърпул\" за  двубоя със \"Суонзи\"  от 20-ия кръг на Висшата лига.", "date": "2017.12.27", "title": "Защитник на \"Ливърпул\" е бил арестуван след сбиване"}
{"url": "https://www.dnevnik.bg/sport/2017/12/27/3104269_livurpul_privleche_vurdjil_van_daik_za_rekordnite_za/", "text": "Централният защитник на \"Саутхемптън\" Върджил ван Дайк ще премине в  \"Ливърпул\" , потвърдиха двата клуба в сряда вечер. Холандският футболист ще стане играч на червените официално на 1 януари, но сделката вече е финализирана. Тя е на стойност 75 милиона паунда, а Ван Дайк ще стане най-скъпият защитник в историята на футбола. Досега рекордът за най-скъп защитник беше поставен от \"Манчестър сити\" с привличането на Кайл Уокър от \"Тотнъм\" за 53 милиона паунда с бонусите, a друг играч на \"гражданите\" Бенжамен Менди беше купен за 52 милиона. Ван Дайк играе за \"светците\" от 2015 г., като има 80 мача и седем гола за тима. След два сезона на много високо ниво, той изненадващо подаде молба за трансфер през лятото. \"Саутхемптън\" обаче отказа да го продаде въпреки интереса на \"Ливърпул\" и \"Манчестър сити\". Интересът на червените към Ван Дайк през лятото доведе до официално  оплакване от \"светците\"  за \"нерегламентиран контакт на \"Ливърпул\" с техен футболист. След тази случка Ван Дайк имаше обтегнати отношение с мениджъра си и ръководството на клуба и изигра едва 12 мача през настоящия сезон. \"За мен и семейството ми е един специален ден, в който се присъединявам към един от най-големите клубове в света. Нямам търпение да облека червената фланелка пред \"Коп\" и да дам всичко от себе си, за да помогна на този велик клуб да постигне нещо специално\", каза Ван Дайк в официално обръщение. Той благодари на бившия си клуб и пожела успехи на \"светците\". \"Селтик\", където Ван Дайк играеше преди да премине в \"Саутхемптън\" ще получи 10% от трансферната сума. На \"Анфийлд\" холандецът ще получава по 180 хиляди паунда на седмица, твърди BBC. Защитникът избра да играе с №4, носен от един от любимците н феновете Сами Хюпия, прекарал 10 години в клуба. \"Ливърпул\" заема четвъртото място във Висшата лига и се намира във впечатляваща серия от 11 мача без загуба. Червените играят много силно напоследък, но имат сериозни проблеми в защита, допускайки 23 гола в 20 мача. Точно заради това идва привличането на Ван Дайк.", "date": "2017.12.27", "title": "\"Ливърпул\" привлече Върджил ван Дайк за рекордните за защитник 75 милиона паунда"}
