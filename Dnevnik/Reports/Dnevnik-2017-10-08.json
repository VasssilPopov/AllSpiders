{"url": "http://www.dnevnik.bg/sport/2017/10/08/3055984_germaniia_schupi_rekord_po_rezultatnost_s_desetata_si/", "text": "Футболистите на Германия поставиха рекорд и изравниха друг в квалификациите за световното първенство. Бундестимът приключи с разгромна победа с 5:1 срещу Азербайджан участието си в група С. Световните шампиони спечелиха всичките си десет мача при голова разлика 43:4. Те подобриха рекорда за най-много голове, отбелязани от европейски отбор, в квалификации за световно или европейско първенство. Освен това изравниха и рекорда за най-много поредни победи в квалификации за световни финали - 16. Досегашното върхово постижение беше поставено отново от германците между 1969 и 1985 г. \"Дали е рекорд или не, ние искахме да спечелим всичките си мачове и да накараме привържениците да се насладят на хубав футбол. Мисля, че го постигнахме\", каза нападателят Сандро Вагнер, който вкара втория гол. Само в двата мача срещу Сан Марино воденият от Йоахим Льов отбор вкара 15 гола, без да получи нито един. Другата най-изразителна победа дойде при 6:0 срещу Норвегия. Срещу Азербайджан в Кайзерслаутерн селекционерът направи много промени. Леон Горецка откри резултата в осмата минута, когато след разбъркване след ъглов удар вкара красив гол с пета. При една от малкото си възможности гостите изравниха. В 34-ата Шейдаев напредна, излъга няколко защитници на съперника и от малък ъгъл беше точен. След почивката германците бързо вкараха три гола. В 54-ата минута след центриране от дясно Вагнер стреля с глава и топката мина голлинията преди защитник да я изчисти. Десет по-късно след нов ъглов удар Рюдигер направи 3:1. В 66-ата Горецка отблизо засече подаване на Сане от ляво. Емре Джан вкара петия гол за световните шампиони в 81-ата минута с красив удар от разстояние.", "date": "2017.10.08", "title": "Германия счупи рекорд по резултатност с десетата си победа от десет мача в квалификациите"}
{"url": "http://www.dnevnik.bg/sviat/2017/10/08/3055921_stotici_hiliadi_se_obiaviha_protiv_otcepvaneto_na/", "text": "Над един милион души бяха участниците в шествието в Барселона против отцепването на Каталуня, съобщиха организаторите, ревизирайки предишните си данни за 950 хиляди демонстанти, предаде БТА. Според общинската полиция в тази първа голяма демонстрация в Барселона срещу отцепването от началото на кризата между Каталуня и Мадрид са участвали около 350 хиляди души. В демонстрацията се включиха не само каталунци, но и испанци от други части на страната. \"Каталуня и Испания са обединени от пет века. Нищо и никой не може да ги раздели\", заяви пред обществената телевизия Те Уве Е 81-годишният писател, журналист и нобеловият лауреат за литература Марио Варгас Льоса. Многолюдното шествие, каза той пред журналисти, \"е знак, че огромен брой каталунци са срещу независимостта, срещу преврата, подкрепят конституцията, закона и правовата държава\". Никой сепаратистки заговор в Каталуня няма да унищожи испанската демокрация, заяви Льоса в пламенна реч пред внушителното множество, събрало се днес в Барселона. \"Испанската демокрация е тук, за да остане, и никакво сепаратиско съзаклятие няма да я разруши\", каза още писателят, след като отдаде почит на Барселона - отворената към света \"испанска столица на културата\". На 10 октомври в Каталуня трябва да се проведе заседание на регионалния парламент с участието на каталунския лидер Карлес Пучдемон, на което се очаква да бъде обявена независимостта им. На референдума миналата седмица, който не беше признат от официалните власти в Испания, 90% (2.044 млн души) от каталунците гласуваха \"за\" отделянето, 7.8% (177 500 души) бяха \"против\" и около две на сто (44 913) бяха невалидните бюлетини. Избирателната активност бе около 43%, но в приетия от Барселона законов текст няма праг за валидността на референдума. Вчера хиляди в Мадрид и Барселона  призоваха за диалог и единството на Испания .", "date": "2017.10.08", "title": "Стотици хиляди се обявиха против отцепването на Каталуня"}
{"url": "http://www.dnevnik.bg/sviat/2017/10/08/3055929_trus_ot_61_po_rihter_e_registriran_krai_tonga/", "text": "Земетресение от 6.1 по Рихтер е регистрирано в Тихия океан, на 170 км западно от гр. Неяфу в Тонга. Трусът е регистриран в 14 координирано универсално време. То е било на дълбочина 10 км, по данни на Европейския средиземноморски сеизмологичен център. Не се съобщава за пострадали, Тихоокеанският център за предупреждения за цунами не е издал и предупреждение, съобщава Ройтерс.", "date": "2017.10.08", "title": "Трус от 6.1 по Рихтер е регистриран край Тонга"}
{"url": "http://www.dnevnik.bg/sport/2017/10/08/3055931_venger_ne_viarva_che_barselona_moje_da_igrae_vuv/", "text": "Мениджърът на \"Арсенал\" Арсен Венгер е човек, който има мнение по най-различни въпроси от света на футбола. Сега френският специалист коментира и деликатната ситуация, в която изпадна  \"Барселона\"  заради желанието на Каталуня да обяви  независимост от Испания . Футболният клуб е поставен под опасността да бъде изхвърлен от Ла Лига, а малко след новината се появиха слухове, че  Висшата лига , за което намекна спортният министър на Каталуня. \"Не мисля, че това е възможно, не вярвам да стане. Дори и Каталуня да обяви независмост не би трябвало да е проблем за футбола. Виждаме, че \"Монако\" играе в Лига 1 на Франция, а във Висшата лига има клубове от Уелс\", обясни гледната ти точка Венгер пред BeIN Sports. Според него УЕФА не би имала проблем с подобна промяна, но това би затруднило клубовете от логистична гледна точка и не би било нормално. \"Нима покана за \"Рейнджърс\" и \"Селтик\", които са част от Великобритания не е по-важно, отколкото да говорим за \"Барселона\", попита Венгер. По-рано през седмицата Венгер се пошегува, че ще  трябва да научи още един чужд език , ако \"Барселона\" отиде в Англия. Освен това мениджърът на \"Арсенал\" смята, че Англия трябва избягва подобни намеси в казуса между Испания и Каталуня, защото с покана към \"Барселона\" означава, че подкрепя желанието за автономия на областта. \"Силно се надявам, че \"Барселона\" ще продължи да играе в Ла Лига, защото това ще е добро за целия испански футбол\", завърши французинът.", "date": "2017.10.08", "title": "Венгер не вярва, че \"Барселона\" може да играе във Висшата лига"}
{"url": "http://www.dnevnik.bg/citat_na_deniia/2017/10/08/3055938_citat_na_denia_podoziram_che_kolegata_simeonov_shte_e/", "text": "Това зави в предаването \"120 минути\" по Би Ти Ви вицепремиерът Томислав Дончев, помолен за коментар на  изтеклия 24-часов ултиматум , който колегата му Валери Симеонов даде на четири медии да му се извинят. Дончев посочи, че Валери Симеонов е емоционален човек, но в политиката емоциите не са от полза. Призна, че не може да каже как е станало така, че вчерашната позиция на Симеонов е разпратена от Министерския съвет, след като днес управляващата партия се разграничи от нея. Той отново повтори тезата си, че щом  скандалът е забъркан в ефир , най-добрият начин да се разбере кой какво е имал предвид е още едно участие в студиото. \"Това, което научих в политиката е, че щом си в политиката, имаш ограничени граждански права\", каза още Дончев и посочи, че не би си позволил да каже на журналист, че утре може да го няма, както направи депутатът от ГЕРБ Антон Тодоров в петък. Вицепремиерът каза, че не е редно да дава обяснения вместо Тодоров, като го определи като \"доста гласовит\" и припомни, че самият той е казал, че си е сменил мнението, влизайки в ГЕРБ. \"Всеки има право да става по-добър\", смята Дончев.", "date": "2017.10.08", "title": "Цитат на деня: Подозирам, че колегата Симеонов ще е гневен на всички"}
{"url": "http://www.dnevnik.bg/sport/2017/10/08/3055937_delio_rosi_levski_oshte_e_dalech_ot_tova_koeto_iskam/", "text": "Откакто  Делио Роси  е начело на \"Левски\" тимът се представя по-убедително и е допуснал едва два гола. Въпреки това италианският специалист смята, че има още какво да се желае от тима му, за да спори за трофеите. Роси иска \"Левски\" да бъде атрактивен, да вкарва голове и да печели мачовете си, но това е възможно само с работа, дисциплина на терена и дългосрочна стратегия. \"Левски\", който аз имам в главата си засега е много далеч от това, което се вижда на терена. Но вече отборът има гръбнак и основа, които трябва да подобрим и да им придадем завършен вид. Със сигурност искаме да сме отбор, който да води играта\", каза Роси пред клубната телевизия на сините. Според треньора българският футбол се намира в период на еволюция, но все още няма отбор, който да предложи нещо ново. Роси определи фазата като \"междинна\", като според него има отбори с по-големи възможности от другите. \"Може да се каже, че началото е окуражаващо. Някои резултати се получиха. Още сме в началото. За да дадеш една начална линия може да трябва малко време, но после, за да сглобиш детайлите, за да изградиш сериозен отбор, трябва време. И Господ е имал нужда от седем дни, за да направи света. Не е успял за един ден\", каза още специалистът. Междувременно сините проведоха контролна среща с втородивизионния \"Ботев\" (Враца), която се игра на стадион  \"Георги Аспарухов\" . Двата тима използваха паузата в шампионата, за да премерят сили, а \"Левски\" победи лидера във Втора лига с 1:0. Единственото попадение отбеляза Антони Белмон в 17-ата минута. Френският халф се разписа след много силен удар от около 30 метра. Един от редките си шансове да играе получи и Бабатунде Адениджи, който след идването на Роси беше отстранен от първия отбор. След контузия се завърна Нелуц Рошу.", "date": "2017.10.08", "title": "Делио Роси: \"Левски\" още е далеч от това, което искам"}
{"url": "http://www.dnevnik.bg/sport/2017/10/08/3055948_hamiltun_suchuvstva_na_sebastian_fetel_za_problemite_mu/", "text": "Лидерът в световния шампионат и почти сигурен първенец за 2017 г. Люис Хамилтън изрази съчувствие към големия си съперник през сезона Себастиан Фетел. Пилотът на \"Мерцедес\" коментира след победата си в  Гран при на Япония , че е искал да се състезава с германеца и не е доволен от проблемите му. Фетел отпадна още в четвъртата обиколка, след като в началото на състезанието стана ясно, че има проблем с една от запалителните свещи в неговото \"Ферари\". Това е второ отпадане за германеца в последните три старта. \"Той нямаше никакъв късмет и това не се дължи на негова грешка, аз исках много да се състезаваме и се радвах, че бяхме първи и втори в квалификацията, но така се случи\", каза Хамилтън, който за пореден демонстрира джентълменско поведение. В средата на сезона отношенията между двамата бяха обтегнати заради  сблъсъка им в Азербайджан , но след това двамата \"заровиха томахавката\". Хамилтън вече води с 59 точки пред Фетел само четири старта преди края на сезона. Той обаче не мисли, че вече е сигурен шампион. \"Далеч съм от мисълта, че вече мога да съм спокоен, все пак има още 100 точки, които да се разпределят, така че ще трябва да натискам на максимума до самия край\", каза британецът. Фетел е заплашен от наказание Проблемите на Фетел не са само с болида му, който го предаде за втори път в последните три състезания. Оказа се, че заради суматохмата около нередностите със запалителната свещ, германецът се е явил по-късно на стартовата решетка за националния химн на Япония. По правилник пилотите са длъжни да бъдат на стартфиналната линия точно 14 минути преди старта, когато се изпълнява химна на домакин. По същото време обаче от \"Ферари\" вече бяха отстранили капака на двигателя на Фетел и той наблюдаваше работата на механиците си. Фетел е отишъл посредата на изпълнението на химна. Германецът е заплашен с наказание от 10 места на стартовата решетка в някое от следващите състезания, след като това е второ негово провинение. Правилникът гласи, че при три нарушения на дисциплинарния правилник, пилот получава санкция от 10 позиции. По-рано през сезона Фетел настъпа ограничителната линия на излизане от бокса в Монако. Той беше заплашен и от друго наказание по-рано, след като девет точки от суперлиценза му бяха отнети за последните 12 месеца след различни инциденти. След сблъсъка с Хамилтън в Азербайджан, германецът рискуваше да пропусне някои от следващите стартове, ако получи още три наказателни точки. \"Не е нужно да съм гений или математик, за да разбера, че титлата ми избяга. В такива ситуации е нормално да съм критичен към отбора, но това е част от бизнеса. Аз искам да защитя момчетата, защото те работят много напоследък. Просто имахме два проблема с надеждността\", каза четирикратният световен шампион. Той се опита да повдигне духа на всички във \"Ферари\" след края на състезанието, като обяви, че ще се бори. \"Мисля, че един малък проблем предивзика по-големи проблеми за нас, но подобни неща се случват. Казах на момчетата да се приберат вкъщи и да си починат добре, защото последните седмици бяха трудни за нас. Ние ще се върнем по-силни, защото показахме, че имаме много добър пакет дотук през сезона\", каза германецът.", "date": "2017.10.08", "title": "Хамилтън съчувства на Себастиан Фетел за проблемите му"}
{"url": "http://www.dnevnik.bg/sviat/2017/10/08/3055950_pojar_izbuhna_v_turgovski_centur_v_moskva/", "text": "Голям пожар гори в руската столица Москва. Три специално оборудвани вертолета и над 100 пожарникари участват в гасенето му. Той избухна в търговски център в Москва, предаде ТАСС, като цитира спешните служби в руската столица. Трите машини Ка-32 от министерството на извънредните ситуации и московския авиационен център вече са хвърлили над 75 тона вода за 15 полета, информира БТА. От магазина за строителни стоки \"Синдика\" са евакуирани над 3000 души, няма пострадали. Пожарът първоначално пламнал на партера, откъдето се разпространил в подземния паркинг, откъдето се чуват взривове от горящите коли. На отделни места огънят е стигнал до покрива и над сградата се издига стълб гъст дим. Големи задръствания са се образували на околовръстното шосе, където се намира търговският център. Освен хеликоптерите са задействани осем звена за газодимна защита. Площта на пожара е близо 3000 кв. м. Задимяването се е разпространило по цялата площ на магазина - 55 000. кв. м. Продължават да горят огнища в целия комплекс.", "date": "2017.10.08", "title": "Пожар избухна в търговски център в Москва"}
{"url": "http://www.dnevnik.bg/razvlechenie/2017/10/08/3055643_nai-komentiranoto_v_dnevnik_katalunia_i_zaplahite_kum/", "text": "Ето пълния списък: 1.  Полиция блокира със сила гласуването за независимост на Каталуня, има ранени  - 380 коментара 2.  Управляващи заплашиха журналиста Виктор Николаев с уволнение и \"гейт\" заради въпроси (обобщение)  - 312 коментара 3.  ГЕРБ обвини индиректно президента Радев в корупция при избора на изтребител (допълнена)  - 276 коментара 4.  Президентът: Щом ГЕРБ търси битка с мен, ще я получи (допълнена)  - 198 коментара 5.  Делян Добрев излиза от политиката заради скандала в Хасково  - 193 коментара 6.  Лидерът на Каталуня: До няколко дни ще провъзгласим независимост  - 190 коментара 7.  Еврокомисията: Референдумът в Каталуня е незаконен, проблемът е вътрешен за Испания  - 187 коментара 8.  Каталунското правителство обяви, че 90% от гласувалите са за отделяне  - 185 коментара 9.  Нападател застреля поне 50 и рани над 200 в Лас Вегас (видео)  - 181 коментара 10.  Испания отмени заседанието, на което каталунският парламент ще обяви независимост  - 180 коментара", "date": "2017.10.08", "title": "Най-коментираното в \"Дневник\": Каталуня и заплахите към журналист"}
{"url": "http://www.dnevnik.bg/politika/2017/10/08/3055949_valeri_simeonov_shte_se_otiva_na_sud_s_mediite/", "text": "Ще се отива на съд за съжаление, няма как\" - така вицепремиерът Валери Симеонов отговори в студиото на \"Просто Диков\" по Би Ай Ти на въпрос какво ще прави, след като  24-часовият му ултиматум  към БНТ, БНР, Би Ти Ви и \"Нова телевизия\" изтече, без медиите да му се извинят. Симеонов направи забележка, че използването на думата ултиматум в случая не било уместно, защото той просто човешки бил дал срок на медиите да му се извинят, след като \"определено са сгазили закона\". Той продължи да твърди, че четирите медии не са отразили неговата позиция по  скандала от петък , независимо че те показаха публикуваната в официалния му профил във \"Фейсбук\" позиция, както и запис на негов коментар пред журналисти. \"На мен ми е вменено престъпление от тия четири медии, тия четири медии брутално излъгаха за нещо, което не е истина\", заяви вицепремиерът. \"Активни защитници на крехката журналистическа душевност извадиха едно несъществуващо събитие\", смята Валери Симеонов. Той добави, че не е отправял никаква заплаха към журналиста Виктор Николаев, а бил изказал мнение като с думите за \"Викторгейт\" направил аналогия с доза ирония. Разказа, че след медийното отразяване на участието му в сутрешния блок на \"Нова телевизия\" още в петък по обяд позвънил на водещия Виктор Николаев. \"Смяхме се просто. След което кампанията се завъртя като снежна лавина\", каза той.  Въпреки заявката си за завеждане на дело за клевета, вицепремиерът каза, че не е убеден, че ще го спечели, като за причина посочи независимостта на съдебната система: \"Аз не съм сигурен, че ще ги осъдя, защото не съм сигурен, че българският съдебен състав, съответните състави, ще бъдат достатъчно принципни, защото съдебната системна страда от определени недъзи в България\". \"Откак е пламнал скандалът, един телефон не ми звънна един журналист, за да ме попита за мнение. Никой не допуска, че аз също имам човешки права, че аз също имам достойнство\", оплака се той. Според Симеонов в момента срещу него се води обща кампания и има координирана атака. \"Нека големите телевизии, тези двете (Би Ти Ви и \"Нова телевизия\" - бел.ред.), да не си въобразяват, че всяка сутрин може да имат в сутрешния блок сервирана закуска пиле на грил. Някой път може да им се случи и таралеж. Така че почва войната на таралежите\", добави Валери Симеонов.", "date": "2017.10.08", "title": "Валери Симеонов: Ще се отива на съд с медиите, започва войната на таралежите"}
{"url": "http://www.dnevnik.bg/sport/2017/10/08/3055956_polsha_se_klasira_na_svetovnoto_purvenstvo_sled/", "text": "Полша победи Черна гора с 4:2 у дома и си осигури първото място в група Е, което дава право и на директно класиране на Мондиала в Русия догодина.  Роберт Левандовски  и компания отговориха на очакванията и постигнаха мечтаното класиране на шампионата на планетата, което е първо за страната от 2006 г. насам. Кжищов Мачински и Камил Гросицки дадоха ранен аванс на поляците в 6-ата и 16-ата минута, което до голяма степен успокои домакините. До края на първата част Полша беше по-активния отбор, но пропусна някои изгодни положения. След почивката футболистите на Адам Навалка намалиха оборотите и започнаха да играят разконцентрирано, което доведе до изравняване в рамките на шест минути. Първо Мугоса се разписа в 78-ата минтуа, а после Томашевич изравни в 83-ата. Това видимо ядоса полския отбор и той на свой ред отговори с два много бързи гола. Първо рекордьорът Левандовски се разписа и отбеляза своя 16-и гол в квалифиакциите за Русия 2018, а в 87-ата Филип Стойкович си отбеляза автогол. След успеха на поляците в другия мач от групата развоят беше без значение, след като тимът на Дания нямаше как да бъде изместен от втората позиция. Червения динамит завърши 1:1 у дома с Румъния, като допусна изравнителен гол в самия край на мача. Първо Кристиан Ериксен изведе домакините напред в 60-ата минута, след като Кристиан Ганя повали нападател на Дания в наказателното поле, задържайки го. Звездата на \"Тотнъм\" реализира от 11-те метра, а след това последваха много силни минути за домакините. Те обаче не се възползваха от превъзходството си и факта, че Ганя беше изгонен в 63-ата минута. В края на мача румънците се хвърлиха в отчаян щурм и две минути преди финалния сигнал стигнаха до точката. В герой за гостите се превърна Чиприян Деак, който се разписа след рикошет. Драматичен развой в групата на Англия Очаквано Англия спечели гостуването си на Литва в последния си мач от квалификациите. Трите лъва завършиха с осем победи и две равенства, като допуснаха само три гола по пътя си към световните финали. Англичаните, които вече се бяха класирали за световното, изиграха протоколен мач, в който играха доста футболисти, които получават шансове по-рядко. Капитанът  Хари Кейн  отбеляза единствения гол във Вилнюс, който падна от дузпа в 27-ата минута. Нападателят реализира своя 12-и гол в 23-те си мача за националния тим. До края на двубоя футболистите на Гарет Саутгейт имаха няколко изгодни положения, но не успяха да ги реализират. Домакините също можеха да се разпишат, но Черних пропиля най-добрия шанс, като от близка дистанция стреля над вратата. По-голяма драма имаше за втората позиция, която се реши чрез голова разлика. Словакия отива на бараж, след като има по-малко допуснати голове от Шотландия. Словаците се надяваха на помощ от Словения и я получиха, след като в Люлбляна шотландците стигнаха само до 2:2. Бившият футболист на \"Лудогорец\"  Роман Безяк  отбеляза и двата гола за Словения в 52-ата и 72-ата минути. Той се появи от пейката на почивката на мача, след като преди това Лий Грифитс беше извел Шотландия напред. Две минути преди края Робърт Снодграс изравни резултата, но времето не стигна на \"гайдарите\" да вкарат още един гол и да се класират втори. В другия двубой Словакия очаквано надигра Малта вкъщи. Два гола за успеха вкара Адам Немец, а веднъж се разписа Ондрей Дуда.", "date": "2017.10.08", "title": "Полша се класира на световното първенство след 12-годишна пауза"}
{"url": "http://www.dnevnik.bg/photos/2017/10/08/3055781_fotogaleriia_svetovnite_snimki_na_denia_-_7_i_8/", "text": "Началото на регатата \"Барколана\" до пристанището на Триест, Италия.", "date": "2017.10.08", "title": "Фотогалерия: Световните снимки на деня - 7 и 8 октомври 2017 г."}
{"url": "http://www.dnevnik.bg/regioni/2017/10/08/3055958_cvetislava_cvetkova_e_noviiat_kmet_na_trun/", "text": "Цветислава Цветкова от ГЕРБ е новият кмет на община Трън, след като за нея са гласували 1 353 души, съобщи агенция \"Фокус\", като цитира общинската избирателна комисия. Цветкова изпълняваше длъжността, откакто през юни  кметът на Трън Cтaниcлaв Hиĸoлoв подаде оставка . Издигнатият от инициативен комитет \"Да, за Трънско\" кандидат Станислава Алексиева, която е секретар на общината, получи 748 гласа, а за кандидатът на Инициативния комитет \"Заедно за доброто на Трънско\" и подкрепен от БСП Божидар Страхилов са гласували 438 души. Арлин Антонов от партия \"Нова сила\" е получил 45 гласа. В няколко населени места в страната днес се проведоха частични местни избори. Кандидатът на ГЕРБ Георги Тронков печели надпреварата в община Вълчи дол, област Варна. Зам.-председателят на ГЕРБ Цветан Цветанов вече поздрави Цветкова и Тронков с победите им. \"Поздравявам всички структури на ГЕРБ и кандидатите ни за кметове за убедителната победа на провелите се днес частични местни избори в Трън, Вълчи дол и няколко села. Благодаря на всички за всеотдайната работа\", написа той в профила си във \"Фейсбук\". Павел Динков от ГЕРБ печели вота село Цани Гинчево, община Никола Козлево. Той е получил подкрепа от 173 избиратели, а за кандидата на БСП Иван Добрев са гласували 31 души. Издигнатият от \"Воля\" Митко Георгиев е получил 17 гласа. Във вота са участвали 231 от общо 403 души с право на глас. В село Скалак, община Руен, надпреварата печели Мустафа Бекир от ДПС, който бе и единственият кандидат. Изборният ден в селото е приключил с 42.58% активност, като са гласували 218 души от общо 512 имащи право на глас. Кандидатите на БСП и ГЕРБ отиват на балотаж след вота в село Попович, община Бяла. Еленка Стойчева от БСП е получила 82 гласа срещу 51 за кандидать на ГЕРБ Мирослав Иванов. Балотаж ще има и в в село Чукарка, община Айтос, където за Сюлейман Садула (ГЕРБ) са гласували 109 души, а за подкрепения от ДПС Октай Якуб – 106. До изборите в селото се стигна, след като правомощията на кмета Джемил Хамид бяха предсрочно прекратени поради неявяването му на работа, припомня \"Фокус\".", "date": "2017.10.08", "title": "Цветислава Цветкова е новият кмет на Трън"}
{"url": "http://www.dnevnik.bg/sviat/2017/10/08/3055087_atakata_v_las_vegas_e_bila_nai-tujniiat_den_v/", "text": "Нападението в  Лас Вегас  – най-смъртоносното в историята на САЩ – е било също така и най-тъжният ден в \"Туитър\", показва изследване на Hedonometer, инструмент, който измерва изразяването на емоции от потребителите на социалната мрежа. Барометърът оценява колко щастливи са потребителите, събирайки на случаен принцип 50 млн. съобщения, публикувани на английски език всеки ден. На думите е приписана емоционална стойност от 1 (тъжна) до 9 (щастлива) и средното артиметично от стойността на всички използвани думи в постовете за деня показват какво е било настроението на аудиторията. Денят на  стрелбата в Невада  засега е най-тъжният в историята на \"Туитър\" със среден резултат от 5.77. Предишният антирекорд принадлежеше на стрелбата в  гей клуб в Орландо  миналата година, когато загинаха 49 души. Третият най-тъжен ден е 9 ноември 2016 г., когато стана известно, че  Доналд Тръмп е новият президент  на САЩ. Най-щастливият ден е бил Коледа на 2008 г., когато средното щастие на потребителите е достигнало 6.36. Статистиката започва от 2008 г. и сред събитията, които са радвали пишещите в \"Туитър\", най-много са Денят на майката, Нова година, Свети Валентин, Денят на независимостта,  сватбата на принц Уилям и Кейт Мидълтън  и легализирането на еднополовите бракове в САЩ. Сред най-травмиращите са още терористичните атаки в Париж и на Бостънския маратон; природни бедствия в Чили, Япония и Индонезия; смъртта на  Робин Уилямс , Осама бин Ладен и  Майкъл Джексън . Травмиращ е бил и денят, в който бе обявена оправдателната присъда за Джордж Цимерман – полицая, застрелял 17-годишния чернокож и невъоръжен Трейвън Мартин. Този инцидент сред много други даде и началото на протестното движение Black Lives Matter.", "date": "2017.10.08", "title": "Атаката в Лас Вегас е била най-тъжният ден в историята на \"Туитър\""}
{"url": "http://www.dnevnik.bg/sport/2017/10/08/3055695_hubchev_izliazohme_neuvereni_no_sled_gola_zaigrahme/", "text": "Селекционерът на националния отбор по футбол Петър Хубчев заяви, че играчите са излезли неуверени срещу Франция. Българският отбор  загуби с 0:1 на \"Васил Левски\"  в последното си домакинство от квалификациите за световното първенство догодина. \"Не бих казал, че голът ни смути, напротив - след него заиграхме по-добре. Излязохме неуверени в това, че можем да направим нашата игра срещу Франция. Но не голът ни смути. Полека-лека изживяхме този шок\", каза Хубчев пред БНТ. Той остана доволен от колектива. \"Няма един лидер. Не бих отличил никого, а целия отбор.\" Според Хубчев второто полувреме е било по-добро за за България. Селекционерът посочи, че се притеснява за гостуването на Люксембург във вторник. \"Сигурен съм, че сега ще се чуят положителни коментари. Започвам да треперя и да се притеснявам, защото всичко друго извън победа там ще бъде прието като неуспех. Така ще е и за мен. Оправдания като умора и пътуване не влияят.\" По думите му победата в Люксембърг е задължителна. \"За мен най-важното от момента, в който дойдох - това си говорихме и в отбора, е тази борбеност наша прословута от поколенията. И я показахме, но това е една малка крачица\", допълни Хубчев.", "date": "2017.10.08", "title": "Хубчев: Излязохме неуверени, но след гола заиграхме добре"}
{"url": "http://www.dnevnik.bg/zelen/2017/10/08/3055653_preduprejdeniia_za_valeji_i_silni_vetrove_sa_v_sila_v/", "text": "Оранжев код за обилни валежи и силен вятър е в сила за шест области в страната, показват данните на Националният институт по метеорология и хидрология (НИМХ) към БАН. Кодът е в сила за областите Русе, Разград, Шумен, Варна, Силистра и Добрич. Валежите ще са по-интензивни и значителни по количество през първата половина на деня. Количествата за денонощие ще бъдат между 35 и 50 литра на кв.м. Времето ще бъде много ветровито - ще духа силен и бурен северозападен вятър с пориви до 22-24 м. в секунда. Оранжевият код в втората от три степени на опасност. При нея синоптиците призовават хората да бъдат много внимателни, да следят подробната информация за очакваните метеорологични условия и да следват съветите на властите. За областите Плевен, Ловеч, Габрово, Велико Търново и Търговище е в сила жълт код за обилни валежи, а количеството им за денонощие е 20-25 литра на кв.м. Жълт код за силен вятър пък е обявен за областите Благоевград, Пазарджик, Смолян, Пловдив, Кърджали, Хасково, Стара Загора, Велико Търново, Търговище, Сливен, Ямбол и Бургас. В тези области през първата половина на деня, ще духа силен и временно бурен северозападен вятър - пулсации до 22-24 м. в секунда. Вълнението на морето ще бъде 3-4 бала.", "date": "2017.10.08", "title": "Предупреждения за валежи и силни ветрове са в сила в страната днес"}
{"url": "http://www.dnevnik.bg/bulgaria/2017/10/08/3046146_mvr_veroiatno_shte_otbeleji_pik_s_naznacheniiata_tazi/", "text": "МВР отбелязва пик в назначаването на служители, въпреки че раздутата администрация е посочвана редица пъти за основна пречка пред реформата. Само до 25 август тази година във вътрешното министерство са назначени 2 263 държавни служители - полицаи и администрация, половината от които стажанти. Това се разбира от отговор на ведомството до \"Дневник\" след запитване по Закона за обществена информация. В данните не се уточнява колко от общата бройка са полицейските служители и колко са станали част от администрацията във ведомството. Посочен е броя на назначените полицейски служители пет години назад - за периода 2012 г. до 2016 г. е 3961. Но от министерството не дават информация отделно за всяка година, а сборът на бройките от петте години. За същия период назначените служители в администрацията са 5248. Средно на година това прави по 1 800 полицейски и административни служители, което След последните промени в Закона за МВР служителите в системата бяха разделени на три групи - държавни служители - полицейски органи и органи по пожарна безопасност и защита на населението; държавни служители (които са администрацията на ведомството - бел.ред.) и хора, работещи по трудово правоотношение. От отговора на МВР до \"Дневник\" в бройката за 2017 година не е уточнено колко са полицаит и колко администрацията. На 23 август вътрешният министър Валентин Радев докладва  на премиера Бойко Борисов, че предизборно обещаната от ГЕРБ бройка за новоназначени полицаи е изпълнена. По думите му дотогава назначените нови полицейски служители бяха 934, които трябва да бъдат разпределени по малките и средни населени места.  \"Забраних назначаването в администрацията, докато не се попълнят основните длъжности или голяма част от тях. Мярката е изпълнена, и то не от началото на годината, а от влизането във властта на третото управление на премиера Борисов. От 5 май числата са такива\", обясни през август Радев. Предшественикът на Радев в служебния кабинет на Огнян Герджиков - Пламен Узунов пресметна, че щатът е със 15 до 18% липси, т.е. на министерството са нужни поне нови 5 000 полицаи. Големият брой администрация в системата бе сочен като проблем и причина за нуждата от реформа. Статутът на административните служители бе променен от Закона за МВР към Закона за държавния служител. ", "date": "2017.10.08", "title": "МВР вероятно ще отбележи пик с назначенията тази година"}
{"url": "http://www.dnevnik.bg/sport/2017/10/08/3055697_elektronnite_sportove_-_biznes_za_miliardi_zaplashen/", "text": "Знаете ли, че през 2022 г. електронните спортове ще са част от официалната програма на азиатските игри в Китай. Те набират все по-голяма популярност, а с това се увеличават и предизвикателствата пред тях. Електронните спортове вече носят всички характеристики на традиционния спорт - професионални играчи, големи наградни фондове, много почитатели. И разбира се са изправени пред същите предизвикателства - уреждане на мачове и дори допинг... Бум пред компютрите Разнообразието на електронните игри е огромно – от стратегии (DOTA 2, League of Legends, Heroes Of Storm и др.) през екшън игри - т.нар. шуутъри (Counter-Strike, Call of Duty) до футболни симулатори (FIFA, PES). Една от най-познатите в България е футболната игра FIFA. По света водещите футболни клубове вече привличат силни играчи, за да имат добро представяне и в електронните състезания. Бързо развиващата се виртуална среда и превръщането ѝ в огромен бизнес притесняват директора на Лигата на електронните спортове (ESL) Ян Помер, че нещата може да излязат извън контрол. Според него има сериозна заплаха от проблеми с уреждане на мачове и допинг скандали сред състезателите. Директорът на базираната в Кьолн организация предупреди от риск за вътрешни трусове в електронните спортове. Той не изключи появата на бъдещи скандали и призова за максимално внимание от властите в отделните страни. \"Ще имаме проблеми, ако САЩ и Европейският съюз си мислят, че не взимаме риска сериозно и развиваме тази млада индустрия по ефективен начин. Майк Тайсън веднъж каза: \"Всеки е зает да си прави планове и тогава получава удар в лицето\", каза Помер, цитиран от \"Ройтерс\". Лъвският пай На върха в класацията за най-големите наградни фондове от турнири стои DOTA 2. Наскоро  И ван Бориславов Иванов стана първият български милионер от електронни спортове . 22-годишният състезател с псевдоним MinD_ContRoL стана световен шампион по DOTA 2 (съкратено от Defence Of The Ancients) с отбора Team Liquid. Във финала на най-големия турнир за видеоигри The International Иванов и неговите съотборници победиха китайците от Newbee с 3:0. Решителната битка в зала Key Arena беше наблюдавана от 17 000 души на живо и от над 5 милиона души в интернет. Надпреварата беше с рекорден награден фонд - 25 милиона долара. За сравнение при първите две издания на надпреварата през 2011 и 2012 г., раздадените пари бяха по 1.6 милиона долара. Сега шампионите от Team Liquid спечелиха 11 милиона, от които на Иванов се полагат 2 милиона (след облагането с данъци). Играчите в електронните спортове се радват на огромна фенска маса по света, най-вече сред тийнейджърите. Очакванията са интересът към видеоигрите през тази година да достигне 385.5 милиона зрители. Опасност или необоснован страх  Скандали с уговорени мачове не липсват, но те са рядкост. Първият подобен случай с доживотна забрана беше през 2014 г., когато Arrow Gaming изгони двама малайзийски играчи (с псевдоними ddz и Lance) от своя отбор в DOTA 2. След обвинението двамата представиха фалшиви доказателства, но по-късно се признаха за виновни. Помер, който е бил спортен директор в баскетболната Бундеслига, разкрива, че електронните спортове са се превърнали в бизнес за милиарди долари с огромен пазар за залагане в Азия. \"Потенциалните хора, които уреждат срещи, имат достатъчно пари, за да инвестират в електронните спортове. Над 90% от уредените двубои в класическия спорт са свързани със залагания, така че защо да бъде по-различно при виртуалния\", заяви Помер. Той допълва, че за момента в електронните спортове няма проблем с допинга. ESL прави чести проверки на състезателите от 2015 г., когато имаше бум в използването на адерал. Лекарството е психоактивно вещество, което стимулира централната нервна система и лекува ADHD - хиперкинетично разстройство с нарушение на вниманието. Съоснователят на водещата общност (FACEIT) в електронните спортове Микеле Антисани смята, че темата за рисковете пред виртуалните игри не отговаря на действителността. \"Имало е случаи, когато играчите са използвали вещества, за да повишат възможностите си, но нито един от тях не е доказателство за сериозен проблем в електронните спортове\". 23-годишният собственик на франчайза Immortals Ноа Уинстън е скептичен към необоснованите според него рискове в електронните игри. \"Нямам притеснения около уреждането на мачове. В момента малко състезатели от най-високо ниво имат желание да захвърлят с лека ръка работа с годишна заплата 200-250 хиляди долара, в която могат да направят дългосрочна кариера\". Според Помер дори и голямата печалба не е застраховка, че елитните състезатели няма да се включат в уреждането на мачове. \"Не можете да си представите колко глупави могат да бъдат хората. Може би защото съм стар и съм адвокат, аз съм песимист за възможността да видим някой професионалист в уреждането на мачове (в електронните спортове) в следващите десет години\", допълни директорът на ESL.", "date": "2017.10.08", "title": "Електронните спортове - бизнес за милиарди, заплашен от сянката на уредените мачове и допинга"}
{"url": "http://www.dnevnik.bg/sviat/2017/10/08/3051015_merkel_i_bavarskite_konservatori_obsujdat_dnes_za/", "text": "Лидерите на Християн-демократическия съюз (ХДС) на Ангела Меркел и на Християн-социалния съюз (ХСС) на баварските консерватори ще обсъдят днес за пръв път какъв тип коалиция да търсят на федерално ниво след резултатите от парламентарните избори. На практика в началото на четвъртия си пореден мандат като канцлер тя остана само един вариант - съюз със \"Свободните демократи\" и Зелените. Подобна коалиция никога не е била изпробвана на федерално равнище. ХСС изпраща сигнали, че иска управлението да завие надясно с фокус върху сигурността и ограничаване на имиграцията, за да си върне изгубените в полза на \"Алтернатива за Германия\" избиратели. Това трудно ще се приеме от ляво ориентираните Зелени, а и Меркел е казвала, че противоречи на Конституцията налагането на годишна квота за имигранти. Александер Добринд, парламентарният лидер на ХСС, казва, че искането им за не повече от 200 000 души годишно \"не подлежи на преговори\". Лидерът на партията Хорст Зеехофер заяви през седмицата пред \"Зюддойче цайтунг\", че двете партии са пред най-голямото предизвикателство от 1976г., когато предшественикът му Франц-Йозеф Щраус заплаши да напусне съюза с ХДС. Социологическо допитване на YouGov по поръчка на агенция ДПА, пубикувано в петък, показа, че 56% от отговорилите заемат страната на ХСС за имигрантите и само 28% са против квотата. Подкрепата за баварското настояване и силна и в консервативните среди - 55% от озбирателите на ХДС/ХСС са за ограничаване на потока мигранти, а 36% - против. \"За\" квотата са и голямо мнозинство от симпатизантите на либералните \"Свободни демократи\", а при \"Алтернатива за Германия\", която за пръв път попадна в Бундестага и то като трета парламентарна сила, одобрението достига 96%. В същия момент мнозина консервативни баварци призовават самия Зеехофер да подаде оставка, защото продължава да настоява на бежанската квота с нищожен шанс да успее, докато те очакват повече инвестиции в инфраструктура и по-бърз интернет в Бавария, например. От днешните разговори не се очаква много, тъй като всички погледи са насочени към провинциалните избори в Долна Саксония на 15 октомври. Там управлява червено-зелена коалиция на Германската социалдемократическа партия (ГСДП) и Зелените. Дори и малък сигнал за напредък в преговорите за федерална коалиция - например, договаряне на общи позиции на ХДС/ХСС - ще се посрещне добре от инвеститорите и бизнеса.", "date": "2017.10.08", "title": "Меркел и баварските консерватори обсъждат днес за каква коалиция да преговарят"}
{"url": "http://www.dnevnik.bg/photos/2017/10/08/3055558_fotogaleriia_maimunskiiat_ostrov_sled_uragana_mariia/", "text": "Едно от първите места, където ураганът ‘'Мария'' удари американска територия на 20 септември, е о. Кайо Сантяго, известен още като Маймунския остров. Това е едно от най-важните места в света за изследвания на развитието на приматите.", "date": "2017.10.08", "title": "Фотогалерия: Маймунският остров след урагана \"Мария\""}
{"url": "http://www.dnevnik.bg/sport/2017/10/08/3055720_agresiiata_na_bulgarite_ni_zatrudni_smiata_didie_deshan/", "text": "Селекционерът на френския национален отбор Дидие Дешан изрази задоволството си от  успеха с 1:0 над България , но не и от представянето на своя тим. Опитният треньор определи двубоя като много тежък за Франция, който футболистите му са успели да измъкнат и с малко характер в края. \"Това беше един труден мач, в който имаше много грешни отигравания. В началото вкарахме, бяхме много уверени и създадохме много положения, но пък през второто полувреме не стояхме добре. Българите също имаха един отличен шанс, но за щастие Лорис се намеси\", каза Дешан. Според него след почивката ключово се е оказало увеличаването на агресията от българския отбор, което е позволило на домакините да изглеждат по-добре на терена. \"Очаквах, че през втората част българите ще предложат битка и така стана. Съперникът ни затрудни доста, защото беше агресивен още от нашето наказателно поле. Това обаче не е оправдание за нашата слаба игра, загубиха се връзките между линиите ни и нямахме положения, но най-важна остава победата. Първи сме и от нас зависи да останем на това място\", каза Дешан. В последния си мач с Беларус у дома,  \"петлите\"  се нуждаят от победа, за да се класират директно за световното първенство. Междувременно Дешан стана селекционера с най-много победи начело на тима. Той записа 42-и успех в своя 68-и мач с Франция. Дешан, който пое отбора през 2012 г., изпреварва Мишел Идалго и Раймон Доменек, които имаха по 41. Процентът на успехи на Дешан остава много висок, почти 68%.", "date": "2017.10.08", "title": "Агресията на българите ни затрудни, смята Дидие Дешан"}
{"url": "http://www.dnevnik.bg/sport/2017/10/08/3055729_ne_se_gordeem_s_predstavianeto_si_obiaviha_frenskite/", "text": "Доста самокритични бяха футболистите от френския национален отбор след  победата с 1:0 над България . Играчите на Дидие Дешан сами изтъкнаха факта, че не се изиграли добър мач, но са спечелили благодарение на ранния гол на Блез Матюиди. \"Върху нас имаше напрежение след победата на Швеция, така че трябваше да спечелим на всяка цена. В началото се представихме добре, но след това нямахме добър контрол над топката. Това определено беше мач за мъже и аз се радвам, че го спечелихме, това е важното\", каза след двубоя капитанът Юго Лорис. Голмайсторът Матюиди отчете факта, че Франция е първият отбор, който побеждава България в София от повече от две години: \"Те са силен домакин и играха добре, но ние не бяхме на обичайното си ниво\". Най-критичен беше най-младият във  френския състав  – Килиан Мбапе. Нападателят на ПСЖ не остана доволен от своето представяне, като нямаше нито един шанс в двубоя. \"Не се гордеем от начина, по който играхме. Аз не си закривам очите и не се крия, знам че не направих добър мач, определено имаме късмет, че спечелихме. Извинявам се и на феновете, за които едва ли е било приятно да ни гледат как се мъчим по терена\", обясни Мбапе. \"Поздравления и за Юго, който спаси много опасно положение в много важен момент и не позволи да ни изравнят\", добави нападателят. Голямата звезда Антоан Гризман потвърди думите на партньора си в нападението, изразявайки мнение, че Франция е трябвало да вкара втори гол. \"Не биваше да си усложняваме мача, но просто не бяхме достатъчно добри в нападение, нямахме ситуации да вкараме втори гол, с което да си улесним и срещата\". Доста по-разнопосочни мнения имаше в българския състав, като повечето футболисти имаха различна гледна точка за случилото се на терена. \"Мисля, че на моменти надигравахме отбора на Франция, а това е състав от Топ 3 на света. Мисля, че и владението на топката беше в наша полза, не сме толкова далеч от класата на топ отборите и смятам, че ни чака светло бъдеще\", обясни Симеон Славчев. Подобно мнение изрази и Страхил Попов, според когото България е била близо до победа над Франция: \"Всички видяха, че играхме като равни с тях. Първите 10-15 минути не бяха добри, но после имахме повече шансове. Според мен не ни достигна малко и това трябва да ни дава стимул и мотивация, че можем да се борим с най-добрите. Имахме шанс дори да ги победим\". Според Станислав Манолев пък френските футболисти са показали страх, но България не се е възползвал от шансовете, които е имал. На различно мнение беше Георги Костадинов, който получи жълт картон и няма да играе в последния мач срещу Люксембург. \"Започнахме с прекалено голям респект. Може би бяхме далеч от тях, не ги пресирахме и пуснахм ранен гол. Срещу такива отбори, ако не влезеш максимално концентриран трудно побеждаваш\", каза Костадинов и коментира ситуацията през втората част, когато имаше шанс да се разпише: \"Забавих се да стрелям веднага, което беше грешка, малко се засуетих и ме е яд\".", "date": "2017.10.08", "title": "Не се гордеем с представянето си, обявиха френските национали след победата"}
{"url": "http://www.dnevnik.bg/sport/2017/10/08/3055769_hamiltun_specheli_na_suzuka_i_napravi_ogromna_krachka/", "text": "Люис Хамилтън записа блестяща победа в  Гран при на Япония  и направи сериозна крачка към спечелването на четвърта световна титла във Формула 1. Британецът беше най-добър на японското трасе и триумфира за трети път на \"Сузука\" след 2014 и 2015 г. и общо за четвърти в Япония (през 2008 г. има успех на \"Фуджи\"). Четири кръга преди края на сезона, Хамилтън увеличи аванса си в световния шампионат на 59 точки, след като преследвачът му Себастиан Фетел отпадна още в началото. За второ поредно състезание и двамата пилоти на \"Ред Бул\" се качиха на подиума. Макс Верстапен завърши втори, а Даниел Рикардо - трети. Това е осми успех за трикратния световен шампион през сезона, който се представя невероятно след лятната пауза. Хамилтън спечели в Белгия, Италия, Сингапур и на \"Сузука\", а в Малайзия записа второ място, взимайки 118 точки, срещу само 45 за Фетел в този период. \"Благодарен съм за отношението на всички в Япония, подкрепата беше страхотна. Макс направи много силно състезание, направи задачата ми трудна, но съм доволен, че спечелихме. \"Ред Бул\" бяха много бързи в състезателно темпо, а ние нямахме темпото от квалификацията\", каза Хамилтън след 62-ия си успех в кариерата. Той обясни, че не е мечтал за подобен аванс, какъвто се отвори в последните седмици. \"Заслугата е изцяло на моя отбор и на всички стратези. Авансът се дължи на всеки един член на \"Мерцедес\". Има обаче още четири състезания до края\", добави Хамилтън. Люис Хамилтън стартира отлично и поведе колоната пред Фетел и Макс Верстапен. Естебан Окон също потегли много добре и от петата позиция успя да изпревари втория пилот на \"Ред Бул\" Даниел Рикардо. Проблеми обаче имаше за Кими Райконен, който беше прекалено агресивен в началото на състезанието и изгуби няколко позиции, излизайки извън състезателната линия. Още във втората обиколка Хамилтън започна да се откъсва пред Фетел, а германецът драстично започна да губи темпо. Той първо загуби позиция спрямо Верстапен, а секунди по-късно на трасето излезе кола за сигурност, след като Карлос Сайнц катастрофира. При рестарта Фетел беше изпреварен от Окон, Рикардо и Валтери Ботас, а от \"Ферари\" веднага повикаха пилота си в бокса, с обяснение, че трябва да се оттеглят от състезанието. Това е второ отпадане на Фетел в последните три състезания. Минути по-късно стана ясно, че проблем в една от запалителните свещи е спрял Фетел, а още преди състезанието от \"Ферари\" са отворили болида на германеца заради тази неточност. \"Много съм ядосан и разочарован, но няма какво да направя. Яд ме, че е в последните състезания имаме проблеми с надеждността. Вече ситуацията за титлата не зависи от нас, но съм амбициран да покажа най-доброто от себе си в последните четири старта\", каза Фетел прибирайки се към моторхоума на \"Ферари\". На пистата стана и още един инцидент, при който Маркус Ериксон се заби в предпазната стена на завоя Дегнър. Това доведе до виртуална кола за сигурност, а при рестарта Хамилтън продължи да бъде най-бързия на трасето. Рикардо се възползва от изстиването на гумите при Окон, който беше пред него и с много атрактивна атака в първия завой успя да мине пред французина. По-назад в колоната Кими Райконен също започна да си пробива път напред, като изпревари последователно двата болида на \"Хаас\" и Фелипе Маса. Първи в бокса влезе Макс Верстапен, който беше извикан от механиците си в 22-ата обиколка. Холандецът опита да пресече стратегията на Люис Хамилтън, но британецът реагира и обиколка по-късно също смени гумите си. С комплекта софт Верстапен започна да дава най-добри времена, а в средата на състезанието се доближи на по-малко от секунда зад лидера в световния шампионат. Хамилтън загуби темпо, движейки се зад Валтери Ботас, но финландецът хитро го пропусна в последния шикан, а после задържа Верстапен, като не позволи на холандеца да се възползва от това, че е най-бърз в този момент. В следващите обиколки Хамилтън нямаше абсолютно никакви проблеми да контролира състезанието, а пилотите на \"Ред Бул\" изглежда се примириха с места на подиума. Интресно обаче стана в края на състезанието, когато Ланс Строл имаше инцидент и това доведе до нова виртуална кола за сигурност. В за ключителните обиколки Хамилтън мистериозно изгуби темпо и само една преди края Верстапен се озова на три десети зад него. Благодарение на огромния си опит обаче 32-годишният британец използва изостаналите с обиколка Фернандо Алонсо и Фелипе Маса, като отвори нов аванс при изпреварването им. Трикратният световен шампион се справи по-бързо с двамата ветерани и успя да финишира първи, без да има драма в края на състезанието. Зад първите трима се наредиха Валтери Ботас и Кими Райконен, които стартираха с наказания след смяна на скоростни кутии. Топ 10 допълниха пилотите на \"Форс Индия\" Естебан Окон и Серхио Перес, тези на \"Хаас\" Кевин Магнусен и Ромен Грожан, както и Фелипе Маса. Фернандо Алонсо, който стартира последен след нова смяна на задвижващата система в своя \"Макларън\" беше близо до точките, но остана 11-и. \"Не мога да кажа, че битката за титлата е приключила, но Люис вече е много по-близо до това отново да бъде шампион. Аз познавам \"Мерцедес\" много добре и знам, че те няма да спрат да натискат до края на сезона, те искат да печелят и това е нормално. Люис и е биткаджия и никога не се отказва, това го доведе дотук, дори когато Себастиан изглеждаше много по-силен\", каза в ефира на Sky Sports F1 настоящият шампион Нико Розберг. Според него трудно може да се види обрат четири кръга преди края при аванс на един пилот от 59 точки. Шефът на \"Мерцедес\" Тото Волф не пожела да говори за битката за титлата, а обясняваше повече за състезанието на \"Сузука\". \"Ако преди няколко седмици ви бях казал, че Себастиан ще отпадне два пъти и няма да спечели състезание едва ли щяхте да ми повярвате. Това е моторспорта и се случва. Аз се радвам за нашия отбор, че се представяме силно и че печелим. Люис работи много здраво в последните седмици, особено през лятото, когато изоставахме от \"Ферари\", каза Волф. След две седмици колоната се насочва към пистата в американския град Остин. Останалите състезания са Гран при на Мексико, Бразилия и Абу Даби.", "date": "2017.10.08", "title": "Хамилтън спечели на \"Сузука\" и направи огромна крачка към четвърта титла"}
{"url": "http://www.dnevnik.bg/bulgaria/2017/10/08/3055790_padnali_v_snega_durveta_zatvoriha_putishta_i_prohodi/", "text": "Снегът, който падна вчера, събори дървета на различни места в страната. Затворени са пътища и два от важните проходи - Троянския и \"Петрохан\". Проходите \"Петрохан\" и \"Троян – Кърнаре\" остават затворени заради прекършени от тежкия сняг дървета, съобщи Агенция \"Пътна инфраструктура\" (АПИ). \"Петрохан\" е затворен от село Гинци до с. Бързия, като обходният маршрут е през Искърското дефиле. Пътната агенция призовава шофьорите да не навлизат в затворените проходи до разчистването им и възстановяването на безопасната проходимост. \"В южната част на прохода \"Троян – Карнаре\" има 2 км, които са непроходими заради паднали дървета\", каза председателят на управителния съвет на АПИ Дончо Атанасов, който е на инспекция на фирмите по старопланинските проходи, цитиран от БНР. Той посочи, че проблеми заради падащи дървета има и при изкачването на прохода от Троян до Беклемето. Атанасов добави, че снощи в проходите са работели екипи на агенцията, Гражданска защита, горските стопанства и поддържащите пътищата фирми, но поради опасността от падащи дървета те са били изтеглени през нощта и сутринта са възобновили работата си. По думите му изчистването на пътищата не е проблеми фирмите са на местата си и са готови да започнат работа. Без ограничение е преминаването през \"Шипка\", \"Републиката\", \"Витиня\" и останалите старопланински проходи. Снегът, който вчера падна на места в страната причини проблеми и по други пътища. В София аварийни екипи разчистват   във Витоша. Пътят Драгалевци - Алеко се почиства от снега и се опесъчава, съобщи кметът Йорданка Фандъкова във \"Фейсбук. Затова временно е съкратен маршрута на автобусна линия 63, която се движи до спирка \"Бялата чешма\". Също заради паднали дървета е  . Екипи работят за разчистване на участъците. Затворени са пътищата Витиня - Горно Камарци и Витиня - Долно Камарци, където паднали дървета са препречили платната. Пътят от гр. Рила към Рилския манастир също е затворен, след като скала е паднала в района на рибарниците на село Пастра, предаде кореспондентът на \"Дневник\" в Благоевград. Камъкът е с обем около един кубичен метър и е паднал вследствие на обилните дъждове, които валяха през целия ден в събота. АПИ предупреди за опасност от падащи камъни в Искърското дефиле и по пътя Елешница - Витиня. Днес в части от страната е обявен жълт код, а в други – оранжев заради валежи и силни ветрове. Повече за времето четете  тук .", "date": "2017.10.08", "title": "Паднали в снега дървета затвориха пътища и проходи (обновена)"}
{"url": "http://www.dnevnik.bg/photos/2017/10/08/3055677_fotogaleriia_fsb_-_edna_legenda_na_40/", "text": "С двучасов концерт в зала \"Арена Армеец\" в София снощи легендарната рок-група ФСБ отбеляза 40-годишния си юбилей. Румен Бояджиев, Константин Цеков, Иван Лечев (на снимката) и приятели зарадваха публиката с най-популярните си хитове и част от новите си песни.", "date": "2017.10.08", "title": "Фотогалерия: ФСБ - една легенда на 40"}
{"url": "http://www.dnevnik.bg/detski_dnevnik/2017/10/08/3054476_tialoto_govori_na_cveta_belcheva_moje_da_chetat_i_deca/", "text": "Като си науми нещо Мозъкът, става много упорит. Не можеш да го разубедиш: - Слушай ме сега добре – нашето тяло е родено да бъде скейтбордист. Виж колко бързо се научихме да караме дъската. Каква лекота на движенията! А скоковете и завъртанията по рампата, за нас са фасулска работа – упорито убеждаваше Сърцето най-добрия си приятел. - Остави ме на мира, имаме домашни. И едно стихотворение трябва да научим наизуст. - Уф, ама че гадост! Добре де, погледни какво време е навън. Само след седмица-две ще започнат дъждовете и тогава ще седим да си учим, колкото си искаме. То и без това, навън няма да може да се излиза – не отстъпваше големият мускул. - Да, да, така ме подлъга и миналия път – нали цяло лято скиторихме по парковете. Я ги питай Коленете и Лактите дали им се кара скейт. - Остави ги ти Коленете и Лактите – та те нямат грам акъл. С тях ли ще ме плашиш? - Ох, много си досаден понякога. Знам си, че няма да ме оставиш на мира. Виж сега, ще направим сделка. Искаш ли? - Ама, да не ми излезе през носа тая сделка? - Няма, ще си остане между нас. На Носа нищо няма да му казваме. Гледай сега – ти усили притока на Кръв към мен, за да ми тече по-леко мисълта и да свършим по-бързо с домашните, пък, ако се справим добре и остане време – ще отидем да покараме. - Екстра! Щом обещаваш, имаш колкото си искаш Кръв от мен. Само да не ми се оправдаеш със Стомаха, че бил гладен и един час да ядем пред телевизора. - Е, няма де, само една супичка и то – набързо. Даже ще вземем и учебника със стихотворението в кухнята – хем ядем, хем учим. - Ей, голям мозък си. Да действаме! И така, както са казали умните хора – сговорна дружина, планина повдига!", "date": "2017.10.08", "title": "\"Тялото говори\" на Цвета Белчева може да четат и деца с дислексия (откъс)"}
{"url": "http://www.dnevnik.bg/sport/2017/10/08/3055795_bulgariia_shte_bude_domakin_na_kupa_deivis_prez_2018_g/", "text": "България ще е домакин на срещите от Група III от зона \"Европа\" на Световното отборно първенство по тенис за Купа \"Дейвис\" догодина. Мачовете ще се проведат през първата седмица на април на кортовете на ТК \"Локомотив\" в Пловдив. От следващата година отборите ще бъдат разделени в две групи и България ще е домакин общо на осем отбора. \"Домакинството на това събитие е ново признание за БФТ като организатор на подобни престижни световни прояви\", заяви д-р Георги Крумов, зам.-председател на УС на БФТенис и председател на ТК \"Локомотив\" Пловдив. \"Пловдив два пъти е бил домакин на мачове от Купа \"Дейвис\" и два пъти от \"Фед къп\" и обикновено нашите представители са завършвали с успех. Надяваме се да спазим традицията и нашите тенисисти да успеят да се изкачат в по-горната група.\" Според него най-голямото предизвикателство пред България е провеждането на турнира именно през април, когато червената настилка трябва да бъде добре подготвена. \"Клубът ни е подготвен много добре и се надяваме и този път да излезем с чест от домакинството. Община Пловдив винаги ни е подкрепяла при подобни събития и се надяваме отново да е така, за да създадем перфектни условия за нашите гости\", добави д-р Георги Крумов.", "date": "2017.10.08", "title": "България ще бъде домакин на купа \"Дейвис\" през 2018 г."}
{"url": "http://www.dnevnik.bg/citat_na_deniia/2017/10/08/3055798_citat_na_denia_valeri_simeonov_moje_da_dade_24-chasov/", "text": "Това каза пред \"Нова телевизия\" журналистът Георги Милков, коментирайки  вчерашния ултиматум на вицепремиера Симеонов  към БНТ, БНР, Би Ти Ви и \"Нова телевизия\" да му се извинят до 24 часа или в противен случай ще ги съди. Според Симеонов медиите не били отразили правилно участието му в студиото на \"Нова телевизия\" в петък, когато  отправи заплаха за създаване на \"Викторгейт\" към водещия Виктор Николаев . \"Бих изчакал хладнокръвно да минат 24 часа, за да видя какво ще се случи след това. Това ще е много интересен и забавен съдебен процес\", каза днес Милков. Според него случаят не бива да бъде оставян да отшуми, без да има ясни политически последствия. По думите му отговорността за думите и на Симеонов, и на депутата от ГЕРБ Антон Тодоров е на премиера Бойко Борисов.", "date": "2017.10.08", "title": "Цитат на деня: Валери Симеонов може да даде 24-часов ултиматум само вкъщи"}
{"url": "http://www.dnevnik.bg/politika/2017/10/08/3055792_ne_e_mnogo_umno_da_se_obiaviava_voina_na_mediite/", "text": "Не е много умно да се обявява война на медиите, аз бих избрал други изразни средства. Това заяви зам.-председателят на ВМРО и евродепутат Ангел Джамбазки пред Би Ти Ви. Той коментира вчерашния ултиматум на вицепремиера Валери Симеонов към четири медии. Вчера  Симеонов даде 24-часов срок  на bTV, \"Нова телевизия\", БНТ и БНР да му се извинят, като посочи, че е обект на клеветническа кампания. Става въпрос за обвиненията към него, че е заплашвал журналиста от \"Нова телевизия\" Виктор Николаев. Симеонов заплаши медиите със съд, ако не получи извинение. Повече за позицията на вицепремиера, разпространена от правителствената пресслужба четете  тук . \"Така е преценил, така е направил, аз бих избрал други изразни средства. Симеонов е водач на партия, която е част от нашата коалиция, така че ситуацията за нас е деликатна и се въздържам от коментар. Но бих избрал други изразни средства и не е много умно да се обявява война на цялата журналистическа група в държавата\", коментира Джамбазки.", "date": "2017.10.08", "title": "Не е много умно да се обявява война на медиите, обяви Джамбазки"}
{"url": "http://www.dnevnik.bg/biznes/2017/10/08/3055804_chez_prestrukturira_biznesa_si_s_klienti_v_bulgariia/", "text": "От 1 ноември \"ЧЕЗ Електро България\" АД променя напълно своята структура, съобщиха от компанията, която оперира в Западна България. Целта е да се осигурят оптимални условия за клиентите при либерализиран пазар на електроенергия. Ще бъдат обособени отделни гишета във всеки център за обслужване на клиенти и ще заработи специална телефонна линия за въпроси, свързани с доставката на електроенергия – 070010010. Създава се и нов имейл адрес за комуникация с компанията –  info@cezelectro.bg . В процес на изграждане е нов сайт на дружеството. Освен за обществено снабдяване с електроенергия \"ЧЕЗ Електро България\" притежава и лицензия за \"Доставка на електрическа енергия от доставчик от последна инстанция\" с правата и задълженията на координатор на специална балансираща група, посочват от пресцентъра на дружеството. Компанията ще остане част от Групата ЧЕЗ в България.", "date": "2017.10.08", "title": "ЧЕЗ преструктурира бизнеса си с клиенти в България от ноември"}
{"url": "http://www.dnevnik.bg/skorost/2017/10/08/3055342_fotorazkaz_avtomobilut_na_prezidenta_makron/", "text": "Вановете принадлежат на миналото, бъдещето е на кросоувърите. Този лозунг става все по-отчетлив в автомобилната индустрия в последните години. Продажбите на популярните като SUV модели в Европа расте неспирно, като през миналата година сделките с тях са с 21% повече, отколкото през 2015.", "date": "2017.10.08", "title": "Фоторазказ: Автомобилът на президента Макрон"}
{"url": "http://www.dnevnik.bg/sport/2017/10/08/3055801_kosta_rika_se_klasira_za_svetovnoto_purvenstvo_v_rusiia/", "text": "Драматично равенство 1:1 с Хондурас класира Коста Рика за световното първенство в Русия. Тимът зае второто място в групата и се присъединява към  Мексико, който си осигури участие на 15-и мондиал  още през септември. Това ще е пето участие за Коста Рика на световно първенство след 1990, 2002, 2006 и 2014 г. В среща от предпоследния кръг на квалификациите в зона КОНКАКАФ възпитаниците на Оскар Рамирес стигнаха до изравняването с гол на Кендал Уостън в петата минута на добавеното време, а с актив от 16 точки си гарантираха второто място. Двубоят беше отложен с ден заради тропическата буря Нейт в региона, а гостите изненадващо поведоха в средата на второто полувреме с попадение на Еди Ернандес с глава. В последните секунди на допълнителното време Уостън се разписа също с глава след подаване на Брайън Руис. Мексико е лидер с 21 точки и също ще участва на Мондиал 2018. На последната, трета, позиция, която дава виза за Русия, е САЩ с 12 точки, а надежди за класиране имат и Панама и Хондурас, който са с по 10 точки. В последния кръг Хондурас приема Мексико, Панама е домакин на Коста Рика, а САЩ гостува в Тринидад и Тобаго. Третото място също носи директно класиране на световното, а четвъртият играе победителя от плейофа в зона Азия. Там са  Сирия и Австралия , които завършиха 1:1 в първата среща.", "date": "2017.10.08", "title": "Коста Рика се класира за световното първенство в Русия"}
{"url": "http://www.dnevnik.bg/sviat/2017/10/08/3055805_samo_edno_neshto_shte_podeistva_na_severna_koreia/", "text": "Американският президент Доналд Тръмп заяви, че \"само едно нещо ще подейства\" на Северна Корея, след като предишните администрации са разговаряли с Пхенян без резултат, предаде БНР. Той не уточнява какво има предвид, но думите му сякаш са пореден намек за военни действия, отбелязва \"Ройтерс\". Тръмп вече е заявявал, че Съединените щати \"изцяло ще унищожат\" Северна Корея, ако е необходимо да защитят себе си и своите съюзници от ядрените заплахи на Пхенян. Оттам пък  обвиниха Тръмп, че е обявил война и те ще се отбраняват. \"Президентите и техните администрации разговаряха 25 години със Северна Корея, бяха направени споразумения и бяха платени огромни суми пари, пише Тръмп в \"Туитър\". \"Това не подейства, споразуменията бяха нарушавани, преди да изсъхне мастилото, направиха на глупаци САЩ, преговарящите. Съжалявам, но само едно нещо ще подейства!\" ", "date": "2017.10.08", "title": "Само едно нещо ще подейства на Северна Корея, обяви Тръмп"}
{"url": "http://www.dnevnik.bg/sport/2017/10/08/3055766_fotogaleriia_purvata_domakinska_zaguba_na_bulgariia_ot/", "text": "България записа първа домакинска загуба в световните квалификации,   на стадион \"Васил Левски\". Поражението остави българския тим на четвъртото място в група А, докато \"петлите\" се доближиха до директно класиране на Мондиала в Русия. Загубата е и първа за България от Франция у дома от 1932 г.", "date": "2017.10.08", "title": "Фотогалерия: Първата домакинска загуба на България от Франция от 85 години"}
{"url": "http://www.dnevnik.bg/zelen/2017/10/08/3055808_uraganut_neit_dostigna_sasht/", "text": "Ураганът \"Нейт\" удари бреговете на американския щат Мисисипи. Той се придвижва бързо в северна посока, след като донесе силни ветрове и проливни валежи над американското крайбрежие на Мексиканския залив, информира ДПА, цитирана от БТА.  Висока приливна вълна заля улици във всички крайбрежни градове. На места е прекъснато електричеството. Бързо придвижващата се буря е от първа категория с ветрове до 145 км/час. Остава в сила предупреждението за ураган за района от устието на река Пърл, което бележи границата между щатите Луизиана и Мисисипи, до границата между Алабама и Флорида, съобщи Националният център за ураганите. Предупреждението за Ню Орлиънс е понижено до тропическа буря.  Нейт излезе над сушата първо край устието на река Мисисипи, южно от Ню Орлиънс. След като премина над речната делта, стихията продължи на север и отново излезе на брега край град Билокси, щата Мисисипи. Това е първият ураган, който удря щата от Катрина през 2005 година. Очаква се с придвижването си навътре в сушата днес ураганът да отслабва и да достигне равнище на тропическа буря, допълва \"Ройтерс\". Нейт е четвъртият голям ураган тази година след Харви, Ирма и Мария, които опустошиха съответно Тексас, Флорида и Пуерто Рико.", "date": "2017.10.08", "title": "Ураганът \"Нейт\" достигна САЩ"}
{"url": "http://www.dnevnik.bg/kultura/2017/10/08/3054171_otkus_ot_momiche_razpali_oguncheto_na_martin_shmaus/", "text": "Книгата на Мартин Шмаус е история, пълна с красота и противоречия – досущ като ромската душа Когато леля Ида вижда плетеницата от линии по дланта на малкия Андрейчо, цялата изтръпва... Защото разбира, че съдбата му е приготвила изпитания, тежки дори за един ром! И наистина, Андрейчо твърде рано се сблъсква с безразличието на своите и омразата на чуждите. Бяга от изправителното училище и се отправя към земя обетована и желана – красивия планински край, в който предците му са мечтаели, огрявани от слънчицето, и са пеели, пробождани от хилядите звезди на нощния обзор. Точно такава е и книгата на Мартин Шмаус – разкъсвана от копнежа по един свят, в който човек е свързан с корените си, и раздирана от тъжната музика на разделението, омразата и болката. \"Момиче, разпали огънчето\" разказва изключително интригуващо, поетично и завладяващо за всичко, свързано с твърде болезнената и за нашето общество тема – ромите. От страниците на книгата звучи песента на ромски каруци, преплита се с вярванията и болките на този странстващ народ, за да излезе наяве и психологията му, която обяснява толкова много неща, на които сме свидетели и днес... Заради завладяващия си сюжет и изключителната си образност книгата получава най-голямата чешка литературна награда – \"Магнезия Литера\". \"Момиче, разпали огънчето\" получава името си от стара и прочувствена ромска песен. Именно музиката е онова, с което познаваме най-добре ромите... Затова и Мартин Шмаус превръща своята книга в песен – тъжна и на моменти заглъхваща, но въпреки всичко красива, завладяваща, запомняща се. За да създаде своя роман, авторът прибягва до помощта на най-уважаваните специалисти по ромска култура в родината си. За отбелязване е обаче и един любопитен факт. В цялата книга всъщност думата ром се среща един-единствен път... Навсякъде другаде се използва наименованиетоциганин, оцветено в много тоналности и обогатявано в редица разновидности. Книгата на Мартин Шмаус се превръща в сензация при излизането си в Чехия, като предизвиква и множество дискусии за културата на ромите и мястото им в обществото днес. Много от прочелите \"Момиче, разпали огънчето\" променят коренно отношението си към ромите, провокирани от емоционалната история на главния герой Андрейчо. Мартин Шмаус не скрива нито едно от уродливите явления, съпровождащи асимилацията на тази част от населението както в епохата на социализма, така и в наше време. Или както възкликва един от читателите на \"Момиче, разпали огънчето\", \"характерите ни – нашите и на циганите, са толкова различни, че когато се разберем едни други, това може да се нарече само по един начин, чудо!\" За отбелязване е, че авторът на тази книга – Мартин Шмаус, се изявява рядко на литературната сцена и от години е директор на болница в малко чешко градче. превод Красимир Проданов Андрейчо караше четвъртата си година, когато у дома се завърна чичо Феро. Дунковите от махалата си го уважаваха, защото беше стигнал най-далеч от всички, Феро носеше тежки златни пръстени и черна вратовръзка, поръчваше си костюма на шивач, досущ като някакъв джентълмен, като гаджо. Чичото дойде през нощта, за да избегне полянчани, които му имаха зъб заради това, че много пипаше. За да не предизвика гнева и отмъщението на цялото село, по едно време Ферко трябваше да избяга и понеже сърцето му беше неспокойно, а душата – чергарска, се хвана да работи в железниците. Най-много обичаше нощните влакове, стоманените колела, потракващи в неумолим ритъм по релсите, земята, препускаща под краката му някъде назад, и тъмнината, в която изчезва всичко, което трябва да остане скрито. Тъй като пътят от Хуменне и Медзилаборце до Братислава или Прага беше дълъг и само малцина зидари и бетонджии, носещи заплатата у дома, малцина студенти, връщащи се за празниците при майка си, успяваха да са будни цяла нощ и да опазят куфарчето си, раницата или чантата. Феро докуцука до вкъщи, тежко седна на стола, а когато малко си отдъхна, взе да разправя, че вчера попаднал във влака на непозната компания, мъжете го хванали за гушата и малко го поразвъртели, някой измъкнал джобно ножче и той си го отнесъл на кръст през двете бузи, а най-накрая, когато бедният Феро вече изнемогвал в ръцете им, го изтикали през прозореца и го изхвърлили навън. И без това няма билет, смеели се в тъмнината... На мен ще ми се смеят тия нещастници и посерковци, крещеше Ферко, а Дунковите се свиха от страх, но после веднага се разкрещяха, стискаха юмруци и сипеха закани някъде в далечината, там, където сочеше Ферковата наранена ръка. За щастие, влакът точно спирал на гарата в Маргецани и чичото доста се насинил, но оцелял. Котката има девет живота, а циганинът – десет, гордо се потупа по гърдите, а останалите притихнаха и закимаха... Още сутринта на другия ден Феро установи, че през нощта е изгубил златния си часовник, спомен от един особен успешен тараш. По навик пробва да напипа тежката златна верига, която вече няколко години не беше свалял от врата си, но ръката му остана празна, а Ферко сякаш падна в ледена вода, не вярваше на собствените си очи и на празната си длан, даже престана да го боли натъртеният гръб, защото без часовника и златото беше като без панталони, напълно гол... и от очите му лумна пламък. Кой си позволи това, кой от вас, мизерни калтаци, се е осмелил да пипне мен, Феро, крещеше чичото, вдън земя да пропадне, до смъртта си да яде само кучешки лайна, миро кул тири бахт те марел, въртеше очи, хващаше другите за гърлото и ги кълнеше страшно. След малко обаче, като видя, че с крясъци нищо няма да постигне, каза да извикат всички и им заговори: Между вас стои човек, който е по-добър и по-сръчен от мен. Ще ви прослави, един ден ще се гордеете с него... Удивените Дункови притихнаха, но после веднага се раздърдориха, замахаха с ръце и чак след малко забелязаха мъничкия Андрей, който се провираше напред между краката им, мръсните му изцапани ръце грееха от злато, сякаш насред замръзналото поле е разцъфнал слънчоглед, сякаш от калта и дима се показало слънце... и всички замълчаха, един след друг му направиха път, за да може момченцето да мине. Омърляният Андрейчо, с провиснало от носа сополче, навлечен в парцалива ризка и гащи, които се държаха на него само благодарение на връвчица, минаваща през рамото му, стоеше пред нарязания и осакатен Феро, в едната си ръка държеше златна верига, в другата – часовник, и щастливо се усмихваше. И всички се чудеха на смелостта и сръчността му, а накрая решиха Феро да го вземе в Прага, за да научи там каквото трябва. Дезидер Дунк, съпругът на красивата майка на Андрейчо, стоеше чак най-отзад. Когато забеляза колко прилича грохналото чичово лице на гладичката физиономийка на малкия Андрей, скри лице в длани и дълго плака тихо и горчиво. И Мария плака, когато пребитият чичо се окопити след няколко дни и тя трябваше да се сбогува с единственото си синче. Цяла нощ седя при него, галеше и стискаше ръчичката му, а по страните й се търкаляха сълзи, които изглеждаха като мъниста в примигващата светлина на газената лампа. Когато на сутринта приготвяше закуската, всичко се изплъзваше от ръцете й, после седна срещу Андрейчо и наблюдаваше как малкият се бори с картофените палачинки, цапа ризката си с мармалад и бърше ръце в косата си. Самата тя не можеше да хапне, защото гърлото й беше свито от отчаяние и мъка. Когато малкият се наяде, тя го прегърна нежно и го целуна, детенце мое моичко, шепнеше и цялата се тресеше, внезапно така силно го притисна към себе си, сякаш искаше да го сплеска, да го смачка, та да остане завинаги неин, в прегръдките й, целуваше косата му, плачеше и викаше, чак трябваше да изтръгнат момченцето от нея. Встрани чичко Феро вече пристъпваше нервно, нетърпеливо гледаше часовника си, загубен и намерен наново, и сочеше надолу, към шосето. Мария успя да окачи на врата на Андрейчо сребърно кръстче, единственото бижу, което имаше от майка си, преди още Дежо да я отведе в Поляна, и вече я тикаха обратно в колибата, подпряха отвън вратата с дъска, а тя напразно чукаше, викаше и плачеше. Накрая се срина върху пода от утъпкана пръст и взе да сипе прах върху разрошената си коса и отчаяните си очи. И всичко, целият неин свят, се разля в сълзите й и в тъмнината. Бахтало тиро дром, Андрейчо, на добър път, мънкаха няколко беззъби старици с набръчкани лица, между тях и дъртата Марика, гадателка, вещица и бродница, която познаваше чудотворните цветя и умееше да гледа на ръка и която лани за малко да погребат, ако в сандъка не я бяха събудили плачът и воплите на скърбящите Дункови... Старухите се подпираха на бастуни, гледаха пътечката, по която отминаха чичото с мъничкия, и загрижено клатеха глави. Бъди щастлив, бахтьораха састипнореха джа, ав пале, да се върнеш здрав обратно... Следобед Андрейчо вече седеше до Ферко в първа класа на нощния влак от Хуменне за Кошице, Попрад, Жилина и Прага. Колелата почукваха в безпощадно равномерен ритъм върху релсите и звучаха все едно някъде наблизо тупти неспокойно майчиното сърчице, все едно по изпръхналата равнина препуска жребчето на чичко Лацо... Под високите лампи на гарите се рояха комари, между стълбовете се олюляваха пияници, влакът спираше и отново потегляше в тъмнината, а Андрейчо, замаян от горещата лятна нощ, с отворени докрай очи поглъщаше гласове и аромати, долитащи от тъмнината, и всичко, самотните светлини в далечината и блещукането на светулките, квакането на жабите и скриптенето на щурците, оставаше някъде назад, а напред широко отваряше обятия светът, който едва същата сутрин свършваше пред последната колиба, слепена от дъски и върбови клонки, кал и ръждясала ламарина. За да даде добър пример на Андрейчо, чичкото дори и тази нощ не лентяйства. На няколко пъти зачезна из притихналия влак и когато после на сутринта вадеше от джобовете лични карти и пресмяташе намачканите банкноти, на малкия Андрейчо това му се стори напълно естествено. Веднага от гарата Ферко го отведе в \"Жижков\" , в апартамента на брат си Стефан. Сънения Андрейчо шляпаше по тротоара и се олюляваше, а с него и целият свят се въртеше, когато пък надигна глава, стреснато скочи на автомобилното платно от страх, че високите къщи ще се сринат отгоре му... За първи път в живота си виждаше коли и тълпи от хора по улиците, трамваи, звънтящи по спирки и кръстовища, за първи път вървеше по улица, опасана от трамвайни жици, а над главата му се сипеха и прескачаха искри... Надалеч бяха останали селото и майка му с нейните красиви, пълни със сълзи очи, надалеч бяха останали искрящите поточета и златните листа на дивните гори. Със зяпнала уста Андрейчо спираше на всеки ъгъл, а и очите му вече се затваряха, но Феро бързаше и го мъкнеше със себе си и хората по улицата се обръщаха след тях, удивени от куцащия чичо, накачулен със злато, с пресни белези по лицето и мускулести татуирани ръце, и омърляното момченце в окъсани гащи на връвчица, което се мотаеше в краката им. Феро предаде изплашения Андрейчо на балдъзата си, Ида, размени няколко думи с нея на вратата, наброи й пари от нощния приход и се омете, та да се върне обратно на гарата, на коловоза за следващото си пътуване. Еврейската кооперация, в която живееше Стефан, беше свят напълно различен от махалата в Поляна. Високите покриви стесняваха небето до тесни улици и дворища, а от прозореца се виждаше не синева, ами балкон с олющен таван, в който слънцето надничаше само за малко по обяд. Андрейчо седя целия ден в ъгъла и слушаше как коремчето му къркори, стискаше кръстчето от мама под ризката и размазваше с мръсен ръкав сълзите по бузките си. Толкова му беше мъчно за децата от махалата, за калта между колибите, в която до вчера дълбаеше вадички, и за потока, където по-големите деца ловяха раци. Но най-много тъгуваше за майка си, за най-красивата и сладка майчица на света, която всяка вечер му пееше и разказваше нещо, а когато беше тъжен или през нощта го стряскаха таласъмите, му духваше успокоително. Можеше да се сгуши в майка си, да се наплаче в прегръдките й, толкова му липсваше тя... В \"Жижков\" никой не го прегърна, нито го помилва, тук децата се грижеха сами за себе си... А светът им, балкон, дворище и улица, трябваше да стане и негов нов дом. Над мъничкия Андрейчо със стърчащи уши, насълзени очи и потекло от носа сополче вероятно и камък щеше да се смили и Стефан и Ида си наумиха да се възползват от това, след като вече им е на врата. А гаджовците са глупави, обясняваше Стефан, ще отклонят поглед от протегнатата ръка и ще предпочетат да се бръкнат за няколко крони, че да не се срамуват после от скъперничеството си... Лелята ходеше с Андрейчо в градинката пред Централна гара или вътре, в новия салон, от време на време се запиляваше по \"Винохради\" или долу, на улица \"Индржишска\", също и \"Оплеталка\". По-надалеч не се осмеляваше да иде, защото започваше чуждият свят на чейнчаджиите, сутеньорите и уличниците, цивилните полицаи, сервитьорите от добрите заведения и други хаймани и когато лелята попаднеше там, винаги някой я прогонваше, а понякога й придаваха начална скорост, че да помни по-добре къде й е мястото. И дори Стефан не успяваше да нареди нещата, защото не се ориентираше в тези мътни води, главата му не можеше да измисли нищо срещу сложните и фини паяжинки. Чуждите фамилии, които се настаниха в Прага веднага след войната, бяха по-големи и по-силни, затова владееха по-хубавите улици, безистени и площади, Дункови трябваше да се задоволят с гарата. Андрейчо беше мъничък и хилав и постоянно зъзнеше от студ, защото го обличаха колкото да не замръзне. От носа му висеше сополче, а зъбите му тракаха, все едно разбрицана ръчна количка се друса по паважа, от студа пък постоянно се напикаваше. Леля му обаче го преобличаше чак вечерта, защото бързо установи, че колкото по-зле изглежда момченцето, толкова повече пари успява да измъкне за ядене, а също за влака до Бероун или Рокицани. Андрейчо недоумяваше, защото никога и никъде не отиваха с влак, но когато лелята препречеше пътя някому и изричаше Дайте някоя паричка, веднага надуваше гайдата, защото в този момент вече също вярваше, че някой ги е окрал, че са загубили парите, а в Бероун ги чакат останалите деца, които са гладни... Андрейчо спеше под една завивка с братовчедка си Йоланка и понеже беше постоянно настинал, напикаваше се и нощем, и креватчето смърдеше, смърдеше и малката Йоланка, защото лелята переше, само когато имаше време и желание, но това не се случваше много често... така че Йоланка всеки път го натупваше или го избутваше от легълцето и дребосъкът трябваше да си доспива на пода. По цял ден беше гладен и коремчето му свиреше, но нямаше право да приема храна. Веднъж, когато някаква госпожа се приведе към него и му подаде хлебче със салам, още в салфетката, както си го беше купила преди малко от павилиона, лелята изби яденето от ръката й, гневно го изпотъпка, ругаейки я, че тъпото хлебче за нищо не става, че момчето е гладно и му трябват кинти, пари... А малкият се учеше. Учеше се да е гладен, но да не взима храна, учеше се да трепери от студ и когато навън се умираше от горещина, учеше се да предава всичките пари на чичко Стефан, който се мотаеше покрай тях, наливаше се с бира, внимаваше за полицаи и прогонваше конкуренцията.", "date": "2017.10.08", "title": "Откъс от \"Момиче, разпали огънчето\" на Мартин Шмаус"}
{"url": "http://www.dnevnik.bg/evropa/zemedelie/2017/10/08/3055812_nad_430_firmi_shte_dostaviat_plodove_i_mliako_v/", "text": "Общо 438 фирми ще доставят прясно мляко, млечни продукти и плодове на децата в над 3300 учебни заведения в страната през тази учебна година по двете европейски схеми \"Училищен плод\" и \"Училищно мляко\". Това става ясно от публикувана информация на фонд \"Земеделие\" след извършване и на последното класиране на кандидатите на тази година. По предварителни разчети през учебната 2017/ 2018 г. за безплатно осигуряване на пресни храни ще бъдат отделени 7.6 млн. лв, които идват по линия на Европейския фонд за гарантиране на земеделието и от държавния бюджет. Данните на фонд \"Земеделие\" показват, че през тази година 438 фирми ще правят доставки на прясно мляко, млечни продукти и плодове на училища и детски градини в страната. В последното класиране, завършено в края на седмица, са избрани 73 фирми за тази дейност, а през лятото бяха одобрени други 365 кандидата. Така общи всички компании ще доставят мляко и млечни продукти в 3349 учебни заведения в цялата страна, както и плодове в 3450 учебни заведения.  Схемата за безплатно осигуряване на пресни храни на децата в детските градини и училищата е част от селскостопанските пазарни механизми, заложени в Общата селскостопанска политика на ЕС. Целта й е да предостави здравословна храна на децата, както и да промотира здравословното и балансирано хранене сред учениците на фона на все по-тревожните данни за растящия брой на деца с наднормено тегло в целия ЕС. В началото на годината комисарят по земеделие Фил Хоган обяви план за опростяване на двете схеми, които трябва да бъдат консолидирани в цялостна единна програма като бюджетът й за тази година бъде увеличен до 250 млн. евро за всички държави-членки. Освен осигуряването на хранителни продукти за децата, по схемата са допустими и съпътстващи мерки, целящи да запознаят децата със селското стопанство и повишаване на информираността им за здравословното хранене, биологичното земеделие, борбата с разхищението на хранителни продукти и др. През миналата година около 500 хил. български деца са получавали плодове и млечни продукти по двете схеми. Става въпрос за деца от 3 до 6 години в детските градини, както и ученици между I и IV клас в училищата. Според данните от националната стратегия за прилагане на схемите, утвърдена през 2016 г., учениците във възрастовата група между 7 и 10 години в България консумират средно около 40% от препоръчителното количество плодове и зеленчуци за тази възраст.", "date": "2017.10.08", "title": "Над 430 фирми ще доставят плодове и мляко в училищата с еврофинансиране"}
{"url": "http://www.dnevnik.bg/politika/2017/10/08/3055817_sled_razporejdane_ot_borisov_gerb_spira_govoreneto_za/", "text": "ГЕРБ не води война срещу президента Радев и спира говоренето за него, увери днес председателят на парламентарната група на партията Цветан Цветанов. На пресконференция, в която участваха вицепремиерът Томислав Дончев и финансовият министър Владислав Горанов, бе заявена и позицията на партията по огласяните от БСП схеми на роднински назначения в общински и държавни дружества и по  темата за свободата на медиите . Управляващите заявиха, че застават зад свободата на словото, а Министерският съвет се противопоставя на опита да се казва на медиите какво да говорят. \"Може би сме засегнали президента Радев, може би БСП наляха повече масло, днес премиерът се разпореди да не споменаваме президента, а да говорим за нещата, които действително могат да водят до издигане на авторитета на институциите и за намаляване на това противопоставяне, което е вредно\", заяви Цветанов. Той увери, че не можело да се говори за война с президента, а по думите му БСП са припознали атака към президентската институция. Създаването на анкетната комисия за проверка на избора на \"Грипен\" за нов изтребител за армията определи като задължение, за да има прозрачност. \"Искаме да неутрализираме БСП, за да няма война и да не търсят нещо, което го няма\", каза Цветанов и добави, че \"колкото по-малко споменавам Радев, толкова по-добре\". ГЕРБ нямало да участва в компроматна война По отношение на  \"разкритията\" на левицата за назначения на ГЕРБ  Цветанов заяви, че партията няма да участва в \"тази компроматна война\". По думите му тези компромати са изнасяни периодично, а този ход на БСП е продиктуван от факта, че нямало политики на управляващите, срещу които да се обявят. Председателят на групата на ГЕРБ призова БСП, вместо да изнасят информацията пред медиите, да търсят правата си в съда и да сезират компетентните институции. Посочи, че комисията за конфликт на интереси се оглавява от човек, избран от квотата на президента Първанов, и \"имат пълната гаранция, че няма да има никакво вмешателство\". \"Ние ще защитим достойнството и качествата на качествените хора, които работят за развитието и просперитета на страната\", каза Цветанов. \"Ние ще с разграничим от дебата, в който БСП искат да ни вкарат. Ние обаче каним БСП на дебат за евроатлантическите ценности, българското председателство, бюджета, административната реформа\", изброи Цветанов и попита медиите дали са чули да се задават въпроси по тези теми. \"Ние заставаме зад свободата на словото\" На въпрос за  ултиматума на вицепремиера Валери Симеонов  (\"Обединени патриоти\") към четири медии и за заплахите на депутата от ГЕРБ Антон Тодоров към журналиста Виктор Николаев думата взе вицепремиерът Томислав Дончев и направи нестандартно предложение - двете страни да се изяснят в ефир. \"Аз бих предложил и колегата Симеонов, и колегата Тодоров, ако въпросната телевизия прецени, че е правилно, да ги извика в ефир, да имат възможност да обяснят, разяснят... Ако има нужда някой да се извинява – да се извини, ако има нужда някой да се обяснява – да обясни\", предложи вицепремиерът. Дончев посочи, че \"ако някой ще заплашва, това не се прави в ефир\", като даде пример със собствения си опит като журналист. \"Темата с правното на журналиста да говори не може да бъде поставяна под въпрос. Това е най-висш стандарт\", каза Дончев, според когото имало натрупване на напрежение. Попитан дали вчерашният ултиматум на Валери Симеонов означава и официална позиция на правителството, доколкото  беше разпространен от правителствената информационна служба  на бланка на Министерския съвет, вицепремиерът посочи, че \"ако мога да изразя позицията на Министерския съвет, той държи на свободата на словото и се противопоставя на опита някой да казва на медиите какво да говорят\". Цветан Цветанов припомни, че  ГЕРБ се разграничи от думите на депутата си Антон Тодоров , като ги определи като лично мнение. \"Ние заставаме зад свободата на словото. Когато на някой му прелее границата на търпимост, той има правото да потърси правата си в съда, но не и да реагира така\", каза той. Финансовият министър Владислав Горанов пък призова журналистите да си спомнят \"кога същият журналист смени работата си след едно сутрешно интервю и по какъв повод я смени\". \"Ние се извиняваме, ако правителството на ГЕРБ е заподозряно в опит за намеса в работата на медиите\", добави Горанов.", "date": "2017.10.08", "title": "След разпореждане от Борисов ГЕРБ спира говоренето за Радев, подкрепи свободата на словото"}
{"url": "http://www.dnevnik.bg/bulgaria/2017/10/08/3055818_pojarnikarite_otnovo_izlizat_na_protest/", "text": "За предстоящата събота - 14 октомври, е обявен национален протест с шествие от МВР до Министерството на финансите, съобщиха от синдиката \"Огнеборец\". Протестът е против \"неадекватните политики, прилагани от политическото ръководство на МВР, водещи до закриване на районни и участъкови служби за пожарна безопасност и защита на населението\", минималният ръст в бюджета на МВР за 2018 година и недостатъчното финансиране на пожарната и дирекция \"Национална система 112\" за предстоящата година, както и срещу замразените доходи на служителите в системата. В края на септември шефът на пожарната Николай Николов , че в Боровец, Пампорово и още 10 места пожарникарите ще бъдат заменени с доброволци, за да се спази изискването в закона екипите да се състоят поне от трима души. На протест на професионалния празник на службата пожарникарите изразиха притеснение, че ще се стигне до закриване на пожарни участъци заради невъзможността да се спази наредбата от минимум трима души в екип. Това ще повлияе на работата и бързината им. Повече за исканията и притесненията на пожарникарите четете  тук . ", "date": "2017.10.08", "title": "Пожарникарите отново излизат на протест"}
{"url": "http://www.dnevnik.bg/bulgaria/2017/10/08/3055823_jurnalisti_organizirat_protest_pred_ministerskiia_suvet/", "text": "Асоциацията на европейските журналисти-България организира протест в защита на журналистиката. Той ще започне в 9 часа в сряда пред Министерския съвет – малко преди редовното заседание на правителството. Организаторите определят заплахите към журналиста Виктор Николаев и последващите реакции на властта като война. Заявяват, че не приемат ултиматуми и предпочитат \"празни столове, отколкото празни въпроси\". \"Не ни е страх, че столовете ни ще останат празни, и няма да се поддадем на натиска да задаваме празни, удобни въпроси\", казват те. Припомнят  ултиматума от вицепремиера Валери Симеонов , изпратен от пресслужбата на Министерския съвет. \"Ултиматуми се връчват преди обявяване на война. В случая това се прави от най-високата инстанция, представляваща изпълнителната власт. Изпратеното по този начин не може да бъде приемано за лично мнение на Валери Симеонов, а е официална позиция на държавата, която открито застава срещу най-големите медии в страната. Подобен акт е без прецедент в българската история\", казват журналистите. Според тях освен от изпълнителната власт война се води и от законодателната, като изтъкват, че управляващата партия не сне доверието си от депутата Антон Тодоров. Организаторите призовават участниците в протеста да носят столове, които да бъдат подредени пред сградата на Министерския съвет, \"за да покажем, че не ни е страх, че столовете ни ще останат празни, а политиците са онези, които трябва да се страхуват от нас\".", "date": "2017.10.08", "title": "Журналисти организират протест пред Министерския съвет"}
{"url": "http://www.dnevnik.bg/politika/2017/10/08/3055810_gerb_deistvat_po_oporni_tochki_sreshtu_radev_za/", "text": "Според главния секретар на президента Румен Радев Димитър Стоянов обвиненията на ГЕРБ към държавния глава за лобизъм при процедурата за избор на нов тип изтребител не почиват на фактите. Пред БНР Стоянов заяви, че лидерът на парламентарната група на ГЕРБ и специално сформираната за случая временна комисия работят по опорни точки и целта е да очернят Радев. През 2014 г. тогавашният командир на Военновъздушните сили (ВВС) Румен Радев описва в становище до служебния премиер Пламен Орешарски какво представляват италианските самолети \"Юрофайтър\" и в заключителната част предлага равнопоставеност, като представителите на България се срещнат с Италия, но и с Швеция, САЩ и Португалия, което не се казвало от ГЕРБ, посочи Стоянов. Месец по-късно Радев пише т.нар. опорни точки и там коментира и \"Грипен\" като първо посочва положителните му страни, но втората част на доклада му са негативите, обясни Стоянов. Допълва, че едва ли лобист, на когото са дали 5 млн. лв. (за което  намекват от ГЕРБ  - бел.ред.), би посочил негативни страни. По думите му обвинителите на президента не показват третата страница от становището му, където той сочи негативните страни на \"Грипен\".  Стоянов заяви, че е построена цяла \"плеяда\", като се почне от Цветанов и се стигне до парламентарната комисия, която работи по опорни точки да обвинява Радев в лобизъм. Цветанов е свикнал да дава предварителни присъди, допълни Стоянов. Даде пример с това, че когато служебното правителство обяви класирането в процедурата за изтребителите, Цветанов обявил, че няма да участва в задкулисни преговори, а тогава никой не бил говорил за преговори, още по-малко за задкулисни такива. Председателят Емил Христов и заместникът му пък, без да са прочели един ред от становището на Радев, са казали, че трябвало да си изчистят имената. Това по думите на Стоянов е недопустимо и е показало, че опорните точки са били ясни от началото. Според главния секретар на президента проучване, че 70% от българите искат държавният глава да назначава шефа на антикорупционния орган, е притеснило Цветанов и е засилило обвиненията на ГЕРБ. Той изрази съжаление, че процедурата за избор на изтребители се връща в изходна позиция. Припомни, че правителството и президентът са уверили НАТО, че 2% от брутния вътрешен продукт на България ще се заделят за армията. По думите му обаче сега няма политическа воля за това.  \"Българинът винаги е обичал българската армия. Той винаги е отделял от залъка си, за да има тя каквото ѝ е необходимо.\" Той заяви, че освен самолетите са важни влаковете, както и доходите на населението, а подредбата на приоритетите се прави от изпълнителната власт. Стоянов предупреди, че държавата ще се сети за армията при наводнения и сложни зимни обстановки. Според него икономическото положение на страната позволява да се заделят средства и за националната сигурност.  Да има страната самолети е въпрос и на национално достойнство, след като българите са инициаторите на идеята авиацията да се ползва за военни цели. Тя в момента обаче е пред приземяване и се крепи единствено на усилията на българските пилоти, завърши Стоянов. ", "date": "2017.10.08", "title": "ГЕРБ действат по опорни точки срещу Радев за изтребителите, смята секретарят на президента"}
{"url": "http://www.dnevnik.bg/intervju/2017/10/08/3055809_advokat_mariia_sharkova_blizo_35_ot_delata_za_lekarski/", "text": "Миналата седмица се появи сайтът  \"Лекарска грешка\"  - половингодишен проект, по който адвокат Шаркова работи и който е посветен на събиране и анализиране на съдебната практика в областта на медицинските деликти (\"лекарски грешки\"). На интернет страницата могат да бъдат намерени всички съдебни актове, постановени и публикувани в периода 2007 - 2017 г. На сайта може да бъде открита информация за основателността на заведените искове, съдебномедицинските експертизи, най-рисковите специалности, размерът на неимуществените вреди, най-честите нарушения и други важни въпроси в тази област. Следващата седмица адвокат Шаркова ще изнесе лекция \"Съдебните спорове за медицински грешки - актуални тенденции\" на конференцията \"Иновации и добри практики в здравния сектор\", организирана от \"Капитал\". - Направи ми впечатление, че когато работя по дела за \"лекарски грешки\", когато консултирам клиенти и когато коментирам този въпрос, не разполагам с никакви обективни данни и непрекъснато ми се налага да търся информация в правноинформационните системи. Събирането на обобщена информация е много трудно, защото няма специален регистър в съдилищата за тези дела. Те се търсят по правното им основание, член 45 или 49 от Закона за задълженията и договорите (ЗЗД), а там освен дела за лекарски грешки има дела за пътнотранспортни произшествия, за всякакви други непозволени увреждания. Освен това, докато бях в САЩ, ми направи впечатление, че лечебните заведения са длъжни да докладват нежеланите събития и да правят анализ, за да се знае кои са били предотвратими и кои непредотвратими. На базата на тези данни те правят планове за подобряване на качеството на грижите. В САЩ има и официална статистика колко са лекарските грешки на година и числото възлиза на между 100 и 400 хиляди. Осъзнах, че в България няма никакви данни. Освен това и много се спекулира с тази тема. От една страна, хората говорят, че няма осъден лекар или болница, а от друга, от някои изказвания на пациенти, пациентски организации и от репортажи в медиите едва ли не се оказва, че всеки, който почине в лечебно заведение, непременно е увреден и това е в резултат на лекарска грешка. Оказва, се че нито едно от тези две твърдения не е вярно, това са два мита, които това изследване разби.  - Тук е важно да поясня, че по-правилният термин е \"нежелано събитие\" или \"медицински деликт\", лекарска грешка е по-скоро израз, който се ползва често от обществото, но не е правен термин. Що се отнася до конкретния брой, няма никаква яснота. Защото не се води регистър и няма система за тяхното анализиране. Не е толкова важно да знаем просто точния брой на грешките. Регистрирането и анализирането им са изключително важни, за да знаем причините за тях. Тези данни не са необходими за \"лов на вещици\", а за да знаем какво предизвиква нежеланите събития. Само така можем да отстраним тези причини и да повишим качеството на медицинската помощ. Без данни не може да имаме стратегии за повишаване на качеството.  - Нищо не е съвсем черно или бяло. От една страна, такива лекарски грешки се случват. От друга страна, 45 дела или 600 жалби годишно на фона на 2 млн. хоспитализации не е никак плашещо число. Изводът, който аз си направих, е, че пациентите невинаги търсят правата си по съдебен ред или не се жалят пред съответните органи достатъчно често. Вероятно причината е в недоверието в съдебната система, в контролните органи, проблемите с вещите лица и доказването.  - Нека да дам пример за някои проблеми при доказването. Изследването установи, че около 40% от случаите делата се разрешават с изслушването на повече от една медицинска експертиза, а общо при 90% от случаите медицинската експертиза е едно от основните доказателствени средства. Изключение правят дела, по които има предходна влязла в сила присъда, тъй като това решение е задължително по отношение на противоправното деяние. И много често пациентите, които искат да водят дело, се притесняват, че то няма да приключи успешно, защото съществува митът \"гарван гарван око не вади\" – че лекарите се подкрепят и няма да бъдат обективни.  Всъщност това невинаги така. Обективността на вещите лица е важен въпрос, който трябва да бъде обсъден на фона на все по-намаляващият брой на специалистите по дадени специалности, което затруднява намирането експерти по делата. Другият проблем, който влияе на пациентите, е, че тежестта на доказване при непозволеното увреждане с изключение на вината лежи изцяло върху ищеца. В същото време почти всички доказателства се намират при ответника – т.е в лечебното заведение. И това са най-важните писмени доказателства - медицинската документация, която отразява лечението на пациента. В България няма възможност за водене на електронни досиета. В САЩ и в много държави в Европа има електронни пациентски досиета, които отразяват всяка промяна в медицинската документация, кой е извършил тази промяна, кога е направена. В случай че някой е допуснал промяна или манипулиране на тези документи, в което обикновено се съмняват пациентите, това може да се провери. Докато аз срещнах дела по време на изследването, по които са назначавани графологически експертизи, но дори съдът признава, че няма категоричен метод, по който да се установи дали даден документ е съставен по-късно, дали има добавяне на текст към историята на заболяването и кога този текст е добавен. Не казвам, че се извършват подобни манипулации, а че има такива нагласи сред пациентите и такива предположения и съмнения в някои от разгледаните дела. - Доста трудно беше, защото тези данни не могат да бъдат взети директно от съда , тъй като съдилищата нямат такива регистри за причинени непозволени увреждания от лекари или лечебни заведения. Наложи се да проява голяма изобретателност. Трябваше да прегледам 147 сайта – на всички съдилища, включително и централния интерфейс за публикуване на съдебни актове. Много ми помогна, че в някои сайтове, например този на Върховния касационен съд (ВКС), на някои апелативни съдилища има възможност за търсене по ключови думи и така се откриват много решения. Също сайтът на Софийския градски съд (СГС), който е съдът с най-много такива дела, има възможност за търсене по единен идентификационен код. По този начин, знаейки кодовете на всички болници в района, аз успях да открия всички дела. Претърсих и всички правноинформационни системи, като там, когато се избере правното основание – чл.45 или 49, излизат 30-40 хиляди решения и те трябва да бъдат пресети по някакъв начин. Имаше много тежка работа в тази насока.  - Имам информация за 238 съдебни дела, като по тях са постановени общо 500 - 600 съдебни решения, защото почти всяко дело не приключва на първа инстанция, разглежда се от въззивна, а доста често и от касационна инстанция. Информацията, която събрах, е ценна и защото разполагам с данни за множество висящи дела, които тепърва ще проследявам как ще се развиват, ще може да се направи мониторинг на тези дела, а информацията на сайта няма да е статична, а да се обновява постоянно. -  Данните показват, че 35% от делата се водят заради влошена/неадекватна комуникация между лекарите, медицинския персонал и пациента. Затова едно от нещата, които аз бих направила, ако имах тази възможност, е да се работи върху комуникацията в лечебните заведения. Това може да става чрез създаване на специални обучения още в университета, което в България не се прави. В чужбина има предмети, по които се преподава комуникация с пациент – например как точно се съобщават лоши новини на пациентите, как се осъществява информираният избор. Друга важна информация, която съм обобщила, е кои са най-рисковите специалности – т.е. по кои специалности най-често се водят дела. Мениджърите на лечебни заведения могат да се запознаят с тези данни и да преценят дали в тяхната болница работят лекари от тази специалност, да проследят какво се случва, да се ревизират някои протоколи за работа, да се направят нововъведения. Всеки лекар може да се запознае със съдебните решения, свързани с неговата специалност, и така да види какви са най-честите грешки, които са допускали неговите колеги, и за какви най-чести грешки са били водени дела. Може би тези данни биха помогнали и за по-лесното управление на възникващите конфликти в лечебните заведения – когато възникне даден казус и има налични данни за подобни случаи както по отношение на тяхната основателност, така и по отношение на начина, по който е протекло делото, обезщетението, което е присъдено, тези данни биха помогнали да се вземе решение дали и в кои случаи е по-подходящо извънсъдебното уреждане на спорове. В САЩ в големите болници има цели отдели, които се занимават с управлението на подобни казуси, наричат се отдели по управление на риска. В крайна сметка не всеки казус си струва да бъде отнесен до съда, понякога много по-подходящи са извънсъдебните методи за уреждане на спорове. Например медиацията би била много подходящ инструмент за справяне с тези проблеми, но тя все още не се използва в лечебните заведения. ", "date": "2017.10.08", "title": "Адвокат Мария Шаркова: Близо 35% от делата за лекарски грешки са заради лоша комуникация"}
{"url": "http://www.dnevnik.bg/bulgaria/2017/10/08/3055832_dvama_izgubili_se_v_gorata_lovci_biaha_namereni/", "text": "Акция по издирване на ловци, изгубили се в гора край с. Бяла река, Шуменско, е приключила успешно, информира пресцентърът на МВР. В търсенето са се включили екипи от районните противопожарни служби във Върбица и Шумен, горски служители и ловци от местната ловна дружинка. Издирването започнало по сигнал в местната дирекция за пожарна безопасност и защита на населението, постъпил в 21.44 часа снощи. В пожарната било съобщено, че двама ловци, били на излет край село Бяла река, са се загубили в гората. Незабавно към мястото били насочени пожарни екипи. Малко след 3.30 часа издирването било прекратено заради гъста мъгла и проливен дъжд. Спасителните действия били подновени в ранните сутрешни часове днес. Тогава на помощ на спасителите се притекли ловци и горски служители. По-късно издирваните били намерени по телефон и те съобщили, че са живи и здрави. Дадени им били указания да не напускат мястото, на което са локализирани. Малко преди 10.30 часа до тях са стигнали спасителните екипи. Мъжете са в добро общо състояние, ще им бъде извършен медицински преглед. В акцията по спасяването са участвали около 80 души. Директорът на шуменската пожарна и ръководител на спасителната операция Иван Иванов благодари на всички, отзовали се и оказали помощ при издирването на ловците.", "date": "2017.10.08", "title": "Двама изгубили се в гората ловци бяха намерени"}
{"url": "http://www.dnevnik.bg/sport/2017/10/08/3055836_vladimir_klichko_pulev_e_tehnichen_a_djoshua_mnogo/", "text": "Бившият световен шампион в тежка категория Владимир Кличко коментира предстоящия сблъсък за три от поясите на боксовите организации между  Кубрат Пулев и Антъни Джошуа . Украинецът, който прекрати кариерата си след  загубата от Джошуа  през април тази година, има опит и срещу двамата боксьори. \"Мисля, че това ще бъде един много интересен и вълнуващ сблъсък. Двамата са много тежки съперници сами по себе си. Мисля, че Кубрат е по-техничен, отколкото мощен, докато Антъни е наистина много мощен боец\", каза Кличко. Украинецът записа 69 мача на професионалния ринг, в които спечели 64 срещи и пет пъти загуби. Кличко нокаутира  Кубрат Пулев в петия рунд  на 15 ноември 2014 г., като тогава заложи и четирите си пояса. Това е и единствената загуба на Пулев на професионалния ринг. След това Кличко победи и Брайънт Дженингс, преди да запише две загуби срещу Тайсън Фюри и Джошуа. Британецът е непобеден в 19-те си мача, като всяка една от победите му при професионалистите дойде след нокаут. Кличко, който държеше титлите на IBF, WBA и WBO в продължение на 9 години и седем месеца, обяви, че слиза от ринга в началото на август. Той се отдаде на политическа кариера, както и по-големият му брат Виталий. Бившият световен шампион говори пред BeIN Sport, като сподели впечатленията си от мача между  Флойд Мейуедър и Конър Макгрегър : \"Това беше прекрасно за спорта, защото двама много големи атлети се срещнаха. Мисля, че е интересно да видиш ММА боец на боксовия ринг, макар и да е ясно, че няма толкова много шансове. Аз лично се забавлявах\", каза Кличко. Своите очаквания за двубоя между Джошуа и Пулев, който е на 28 октомври в Кардиф, сподели и друг шампион – Ивендър Холифийлд. Според него британецът ще се справи лесно с българския си съперник и дори вече мисли за евентуален мач с Дионтей Уайлдър, който държи титлата на Световния боксов съвет (WBC). \"Антъни отиде в непозната територия в мача си с Кличко, когато беше пратен на пода. Преди да попаднеш в нокдаун, никога не си мислиш, че това може да се случи. Но няма как да се научиш да се изправяш, ако това не стане. Антъни показа сърце и успя да победи Кличко\", каза Холифийлд.", "date": "2017.10.08", "title": "Владимир Кличко: Пулев е техничен, а Джошуа много мощен"}
{"url": "http://www.dnevnik.bg/sport/2017/10/08/3055852_francuzoika_shokira_simona_halep_na_finala_v_pekin/", "text": "Французойката Каролин Гарсия спечели титлата при жените на турнира в Пекин, побеждавайки  Симона Халеп  6:4, 7:6 (3) за 1.54 часа. Гарсия се справи със сочената за фаворитка румънка, която от утре ще бъде официално №1 в световната ранглиста. Представителката на Франция завършва под пара сезона, след като е в серия от 11 поредни победи, а преди седмица спечели турнира във Вухан. Гарсия е едва третата тенисистка, която печели т.нар. Азиатски дубъл. Освен успеха в турнира от категорията Премиер задължителен французойката се изкачва и с пет места в световната ранглиста и вече е №10. Гарсия беше по-стабилна в първия сет, а във втория резултатът се движеше гейм за гейм. Решителен се оказа седмия гейм, в който французойката отрази девет брейкбола. \"Не се считам за загубила, защото от утре съм №1 в света и си тръгвам с отлично настроение. Трябва да поздравя Каролин, защото тя игра страхотен тенис, не аз загубих мача, а тя го спечели\", обясни Халеп след мача. Гарсия определи последните две седмици, в които спечели всичките си мачове като сън, от който не искам да се будя. \"Трудно ми е да опиша последните две седмици, наистина беше страхотно да играя на тези два турнира и да ги спечеля. Само поздравления за Симона, тя заслужава да бъде №1 и аз се радвам, че победих именно нея. Винаги съм вярвала, че тежката работа се отплаща рано или късно на корта\", каза шампионката. Тя изтъкна добрата игра на Халеп, но смята, че е показала най-доброто от себе си на корта и затова е стигнала до втори пореден успех в азиатските турнири.", "date": "2017.10.08", "title": "Французойка шокира Симона Халеп на финала в Пекин"}
{"url": "http://www.dnevnik.bg/sport/2017/10/08/3055884_britanec_triumfira_v_rali_katalunia_ojie_se_priblijava/", "text": "Крис Мийк със \"Ситроен\" спечели рали \"Каталуня\", 11-и кръг от световния шампионат. Британецът беше най-бърз в 19-те специални етапа в Испания и финишира с време от 3:01.21 часа. Втори на 28 секунди зад него се нареди световният шампион Себастиен Ожие, който направи и нова сериозна крачка към пета поредна титла във WRC. Подиумът допълни вторият пилот на \"Форд\" От Танак. В Топ 10 влязоха Юхо Ханинен (\"Тойота\"), Мадс Остберг (\"Форд\"), Стефан Лефевър (\"Ситроен\"), Елфин Еванс (\"Форд\"), както и трима пилоти от WRC2 – Теему Сунинен, Ян Копецки и Оле Вейби. Мийк спечели осем от 19-те специални отсечки, като три от тях бяха в неделната сутрин. Неговият \"Ситроен\" C3 беше отлично подготвен, като британецът демонстрира страхотна скорост на асфалта. Той натрупа аванс в събота и след това само поддържаше разликата. Съперниците му от \"Форд\" не искаха да предприемат никакви рискове. Победата е втора за него през сезона, след като Мийк триумфира и в рали \"Мексико\". Неделният ден започна драматично, след като звездата на \"Хюндай\" Тиери Ньовил отпадна от ралито. Още в първата отсечка белгиецът реши да сече по-агресивно един ляв завой, който го изхвърли при последвалия десен и доведе до удар с камък. Това разруши предното окачване на Ньовил и той отпадна. За съжаление на всички в \"Хюндай\" и трите им автомобила отпаднаха след едни и същи проблеми с окачването. \"Опитахме абсолютно всичко, но късметът ни избяга. В събота също имах проблеми и трябваше да натискам много здраво, което доведе до доста рискове от моя страна, но така е, когато се бориш за титлата\", обясни Ньовил. Последният пауър стейдж беше спечелен от местния любимец Дани Сордо. Той се върна по системата суперрали и даде най-добро време. Два кръга преди края на сезона Ожие води със 198 точки, а съотборникът му Танак излезе втори със 161. Ньовил е на 38 зад лидера в шампионата и само чудо може да го върне в битката за титлата. Следващият старт е рали \"Уелс\" между 27 и 29 октомври, а финалът на сезона е в Австралия – 17-19 ноември.", "date": "2017.10.08", "title": "Британец триумфира в рали \"Каталуня\", Ожие се приближава до титлата"}
{"url": "http://www.dnevnik.bg/sviat/2017/10/08/3055878_severna_koreia_shte_produlji_da_razviva_iadrenata_si/", "text": "Северна Корея ще продължи да развива успоредно икономиката и ракетно-ядрената си програма\", заяви на пленарно заседание на централния комитет на Корейската трудова партия лидерът на Корейската народно-демократична република (КНДР) Ким Чен-ун, пише ТАСС. Севернокорейският лидер остро разкритикува САЩ, \"които се опитват да задушат независимостта\" на КНДР и нейната свобода да съществува и да се развива\", като \"майсторят нови и нови санкции, подкрепяни от своите васали\". По думите на Ким Чен-ун текущата ситуация показва, че \"политиката за успоредно развитие се оказа съвсем правилна и републиката ще продължи занапред да се движи по този път\". Ситуацията в региона остава крайно напрегната заради активното развитие на ракетно-ядрената програма на Пхенян. През юли КНДР направи два опита с балистични ракети, през август и септември изстреля още две, които прелетяха над Япония, а на 3 септември заяви, че успешно е бил изпробван водороден заряд за бойната глава на междуконтинентална балистична ракета, пише БТА.", "date": "2017.10.08", "title": "Северна Корея ще продължи да развива ядрената си програма, увери Ким Чен-ун"}
{"url": "http://www.dnevnik.bg/photos/2017/10/08/3055859_snimka_na_denia_molitva_na_stenata_na_placha/", "text": "Поклонници, покрити с молитвени шалове, се докосват до камъните на Стената на плача в Йерусалим, Израел. Те участват в благословия по време на еврейския празник Сукот.", "date": "2017.10.08", "title": "Снимка на деня: Молитва на Стената на плача"}
{"url": "http://www.dnevnik.bg/biznes/2017/10/08/3055898_po-maluk_deficit_i_700_mln_lv_poveche_za_zaplati/", "text": "С над 700 млн. лева повече разходи за персонал са предвидени в проектобюджета за 2018 г., който предстои да бъде одобрен от Министерския съвет и от Народното събрание. Това каза министърът на финансите Владислав Горанов на пресконференция днес. Сумата е по-малка от  поисканите вчера от синдикатите 920 млн. лева , които според тях са необходими, за да се вдигнат заплатите в държавния сектор с 13%. Синдикатите заявиха, че са готови , като в противен случай заплашиха с протести. Горанов днес изтъкна увеличението на учителските заплати, което ще продължи и догодина, и каза, че има планирано увеличение на полицейските възнаграждения, но дискусиите по него още не вървят. \"Следващият бюджет ще бъде с по-малък дефицит от този, който беше планиран\", посочи още финансовият министър. Той изтъкна, че \"управлението върви добре\", България е сред първите 5 страни по икономически растеж в Европа, като растежът на икономиката надминава предкризисните нива. \"Обещали сме на Северна България магистрала \"Хемус\" и до пролетта на 2018 г. тя ще бъде завършена като проект до разклона Плевен - Ловеч, добави Владислав Горанов. Той посочи още мерките на правителството за намаляване на бюрокрацията, ръста на потреблението и на доходите в реалния сектор. \"Всичко това безспорно дразни и притеснява нашите опоненти, които трябва да намерят смислени аргументи, за да се противопоставят на успешните ни политики\", заяви той. Според Горанов \"няма как да загубим темп, независимо от това, което се опитва да се превърне в основа на политическия дебат\". Той добави, че всички параметри на проектобюджета за догодина ще са известни след около 2 седмици, когато е краят на срока за внасянето на документа в Народното събрание.", "date": "2017.10.08", "title": "По-малък дефицит и 700 млн. лв. повече за заплати предвижда проектобюджетът за 2018 г."}
{"url": "http://www.dnevnik.bg/sport/2017/10/08/3055911_nadal_ne_ostavi_shansove_na_kirios_i_specheli_shesti/", "text": "Рафаел Надал спечели 75-а титла в кариерата си и шеста през 2017 г., надделявайки с 6:2, 6:1 над Ник Кириос само за 1.33 часа. Световният №1 добави трофея в китайската столица към \"Ролан Гарос\", US Open, Монако и Мадрид от \"Мастърс 1000\", както и турнира в Барселона. Испанецът взе втора титла в Пекин след тази през 2005 г., а финалът му в Китай е общо четвърти. По време на цялата надпревара лидерът в световната ранглиста показа много добър тенис и беше на постоянно високо ниво. По пътя си към финала Надал отстрани  Григор Димитров  в драматичен полуфинал, а преди това се справи с Лука Пуй, Карен Хачанов и Джон Иснър. Надал определи Пекин като специално място за себе си, където освен титлата през 2005 г. спечели и олимпийското злато през 2008 г. \"През 2005 г. когато спечелих, дори нямах идея, че през 2017 г. още ще съм в световния тур и ще играя тенис. Това е една прекрасна година за мен, много емоционална и аз съм много щастлив от всичко, което ми се случва\", каза Надал. \"Той ме победи в Синсинати преди около месец и половина. Ник има страхотно бъдеще пред себе си, така че не се съмнявам, че го очакват големи успехи. \"Продължавай по същия начин\", обърна се шампионът към своя подгласник. Загубата е втора на финал за Кириос през 2017 г., след като преди това той отстъпи на  Григор Димитров в Синсинати на \"Мастърс 1000\" . Австралиецът има загуба и в Ещорил през 2015 г., когато загуби от Ришар Гаске. Кириос остава с три титли в кариерата си, като и трите са през 2016 г. - Марсилия, Атланта и Токио. \"Рафа играе страхотен тенис в последните месеци и аз се радвам, че го виждам в топ форма. За първи път съм в Пекин и стигнах до финала и съм много доволен. Нямаше как да спечеля, защото играх срещу най-добрия за всички времена\", каза Кириос. Австралиецът, който е само на 22 години, обеща, че ще се върне и за следващите издания на турнира в китайската столица.      Успехът е трети за Надал над австралиеца, след като до момента те имаха баланс от две на две победи. Двамата се срещнаха за трети път през 2017 г., като в предишния два си размениха по една победа. Надал се наложи в два сета на турнира от сериите \"Мастърс 1000\" в Мадрид, докато австралиецът го победи на четвъртфинал в Синсинати. Срещата започна много оспорвано, като първите два гейма продължиха 18 минути. Първо Кириос имаше възможност за пробив, но след това трябваше на свой ред да се спасява, като Надал водеше на два пъти при неговото подаване. В петия гейм дойде най-спорния момент в мача, когато реферите сгрешиха, а това извади Кириос от равновесие и той започна постоянно да репликира съдията на стола, да псува и да се поддава на нервите си. За сметка на това Надал беше много по-стабилен и спокоен, което се оказа решаващо. Испанецът спечели всички оставащи геймове от сета и поведе с 6:2. В решителния осми гейм той започна с наказателна точка срещу австралиеца, който не спря да псува и принуди рефера да го санкционира. Във втория сет Кириос се предаде много лесно, като Надал увеличи серията си от поредни геймове на девет. Едва при 5:0 за испанеца Кириос показа малко от качествата си и успя да спечели своя сервис гейм. След това изненада нямаше и Надал успя да затвори мача с 6:1. Световният №1 вече има 61 победи и само девет загуби за годината, която се превръща в една от най-успешните за него. След завръщането си на корта Надал спечели два от турнирите от Големия шлем, а в Австралия игра и финал. Засега испанецът е заявил участие и на двата турнира \"Мастърс\" от сериите 1000 в  Шанхай  и Париж, а освен това си осигури участие и на финалния турнир в Лондон.", "date": "2017.10.08", "title": "Надал не остави шансове на Кириос и спечели шести турнир за 2017 г."}
{"url": "http://www.dnevnik.bg/photos/2017/10/08/3055482_fotogaleriia_red_bul_-_izkustvo_na_dvijenieto/", "text": "Кой ще се преобърне, скочи, завърти най-естетично по пътя към финалите на състезанието по free running ‘’Ред Бул\" - Изкуство на движението'' този уикенд? На снимката: Келън Чан от САЩ по време на представянето си по време на откриването на ''Red Bull Art Of Motion'' на остров Санторини, Гърция.", "date": "2017.10.08", "title": "Фотогалерия: \"Ред Бул\" - Изкуство на движението"}
{"url": "http://www.dnevnik.bg/sviat/2017/10/08/3055916_osvoboden_e_shofyorut_na_avtomobila_blusnal_peshehodci/", "text": "Лондонската полиция съобщи, че е освободила 47-годишния водач на  колата, блъснала вчера пешеходци  край природо-научния музей в Лондон, предаде БТА. Разследването продължава. При инцидента вчера бяха ранени 11 души. Деветима от тях, включително самият шофьор, бяха настанени в болница. Повечето пострадали вече са изписани, никой не е ранен сериозно, посочва Скотланд Ярд. Срещу водача на абтомобила, чиято самоличност не се съобщава, не са повдигнати обвинения. Властите определиха инцидента като пътнотранспортно произшествие и отхвърлиха версията за атентат.", "date": "2017.10.08", "title": "Освободен е шофьорът на автомобила, блъснал пешеходци в Лондон"}
{"url": "http://www.dnevnik.bg/sviat/2017/10/08/3055919_pravozashtitnici_sa_zaplasheni_ot_15_g_zatvor_v_turciia/", "text": "Турската прокуратура е поискала активисти от турското представителство на правозащитната организация \"Амнести интернешънъл\" да бъдат осъдени на 15 г. затвор, предаде БТА. Срещу правозащитници е повдигнато обвинение за принадлежност към терористична организация, като 8 от тях се намират в ареста. В средата на юли  турски съд постанови да се задържат в ареста шестима правозащитници , включително и  шефа на турското представителство  на \"Амнести интернешънъл\". В момента в следствен арест в Турция по подобни обвинения се намира и германският журналист от в. \"Велт\" Дениз Юджел. Това бе една от причините за влошаване на отношенията между Берлин и Анкара през последната година, отбелязва БТА. Реакцията на германското външно министерство против задържането на правозащитници бе възприета в Анкара като намеса в съдебната система на Турция.", "date": "2017.10.08", "title": "Правозащитници са заплашени от 15 г. затвор в Турция"}
{"url": "http://www.dnevnik.bg/bulgaria/2017/10/08/3055922_nad_60_sa_glasuvali_v_chastichnite_mestni_izbori_v_trun/", "text": "При сравнително висока активност преминават частичните местни избори в община Трън днес. Към 17.00 часа са гласували 63.29%, или 2 291 от имащите право на глас 3 620 души, предаде агенция \"Фокус\". Отворени са 21 избори секции, от които една е подвижна. Изборният ден ще продължи до 20.00 часа.  Регистрирани за участие в частичните местни избори в Трън са пет партии и два инициативни комитета. ГЕРБ издигна Цветислава Цветкова, която в момента изпълнява длъжността кмет на Община Трън, БСП. Инициативният комитет \"Заедно за доброто на Трънско\" издигна Божидар Страхилов, който е подкрепен и от БСП, а кандидат на партия \"Нова сила\" е Арлин Антонов, бивш диpeĸтop нa Haциoнaлнaтa cлyжбa зa cигypнocт. Кандидатът на инициативния комитет \"Да за Трънско\" е Станислава Алексиева. До вота в Трън се стигна след като  кметът Станислав Николов подаде оставка , дни преди насрочения за 11 юни местен референдум за добив на полезни изкопаеми. На референдума  жителите на общината решиха  в района да няма златодобив.", "date": "2017.10.08", "title": "Над 60% са гласували в частичните местни избори в Трън"}
{"url": "http://www.dnevnik.bg/gradska_sreda/2017/10/08/3055901_zabrana_na_foierverki_sled_22_chasa_v_sofiia_predvijda/", "text": "Забрана на фойерверки в часовете от 22 до 8 часа е предвидена в нова наредба за обществения ред, чийто проект е качен на сайта на Столичния общински съвет. Срокът за общественото ѝ обсъждане е един месец - до края на октомври. Предвидена е и глоба за нарушителите на забраната за използване на фойерверките от категория 1 (пиротехнически изделия за увеселителни цели, при използването на които съществува много ниска степен на опасност и пренебрежимо ниско ниво на шум и които са предназначени за употреба в ограничени пространства, включително фойерверки, предназначени за употреба в жилищни сгради, и пиратки - бел.ред.) след 22 часа. Тя е от 100 до 300 лв., а при повторно нарушение - от 300 до 500 лв. Толкова е и санкцията за организиране на гонки. В проекта за нова наредба . Регламентира се свиренето на музикални инструменти, пеенето за обучение и ползването на озвучителни уредби и на шумни апарати като прахосмукачки и машини в жилищни сгради. Тези дейности ще може да се извършват от 8 до 14 и от 16 до 22 часа. Сходни разпоредби е имало и в старата наредба, приета от общинския съвет, но те са били отменени от съда и в момента на практика действа наредба за обществения ред от 1993 г., която вече не отговаря на промените обществени отношения. Въвежда се и  , което води до нарушаване на обществения ред. Глобата е от 100 до 300 лв. Същата санкция се предвижда и за миенето на автомобилни стъкла, продажбата на печатни издания и друга търговска дейност на кръстовища и улични платна, отбелязва \" 24 часа \". С новата наредба се регламентира и ползването на общински имоти за изява на музиканти, певци и артисти. Те вече ще трябва да получат разрешение от кмета на съответния район, а местата, на които ще може да се изявяват, ще бъдат определени със заповед на кмета. За нарушителите санкцията ще е до 100 лв. Същата ще е глобата и за осквернителите на паметници, късане на некролози, недобре закрепени предмети на балконите, прозорци и фасади, както и за изтупване и изхвърляне на боклуци от прозорци и балкони и изливане на течности. От 300 до 500 лв. глоба или имуществена санкция от 1000 до 1500 лв. ще отнасят организаторите на масово мероприятие, които са го провели, без да са получили разрешение от кмета. В наредбата е въведена и  , табели, огради и други съоръжения в парковете. Такава забрана има и сега, но е заложена в друга наредба. Според вносителите на законопроекта - шестима общински съветници, забраната следва да бъде именно в нормативния акт за обществения ред. Предстои обсъждането на наредбата от столичния общински съвет.", "date": "2017.10.08", "title": "Забрана на фойерверки след 22 часа в София предвижда проектонаредба"}
