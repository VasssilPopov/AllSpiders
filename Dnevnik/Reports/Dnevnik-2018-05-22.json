{"url": "https://www.dnevnik.bg/sport/2018/05/22/3183586_petur_stoichev_shte_pluva_za_pruv_put_vuv_vodite_na/", "text": "Носителят на рекордните 11 световни купи по плувен маратон Петър Стойчев ще плува за пръв път във водите на Антарктида. 41-годишният българин ще направи опита си през ноември. Целта му е да измине един километър, каквато е основната дисциплина в леденото плуване. \"Плувал съм във всички по-големи морета и океани, но никога не съм плувал във водите на Антарктида. С моя екип организираме всичко, което е необходимо. Ако всичко е нормално, би трябвало на 7 ноември от южния град Ушуая на моята любима Аржентина да потеглим към бреговете на Антарктида\", каза Стойчев пред \"Нова телевизия\". През уикенда той беше  приет в международната Зала на славата на плувните спортове . Стойчев е най-успешният български плувец при мъжете, като освен рекордьор по световни купи в плувния маратон е световен и европейски шампион по плуване в открити води. Той е и първият човек, преплувал Ла Манша за по-малко от седем часа. \"В Антарктида ще е малко като при Ла Манша - отиваме там, времето трябва да е подходящо, за да можем да направим това плуване. Очакваме температурата да е нула или малко под нулата, защото водата е солена. Понякога се случва да падне и под нулата. Много е неприятно, много е болезнено от студа\", сподели Стойчев. В последните години Стойчев, който беше и служебен министър на спорта, се насочи към плуването в ледени води. В началото на 2017 г. българинът стана  за втори световен шампион в тази дисциплина.  Тази година той спечели сребърен медал от световното.", "date": "2018.05.22", "title": "Петър Стойчев ще плува за пръв път във водите на Антарктида"}
{"url": "https://www.dnevnik.bg/sport/2018/05/22/3183513_niama_dostatuchno_dokazatelstva_za_doping_v_sustava_na/", "text": "ФИФА даде зелена светлина за участие на всички футболисти, които попаднаха в разширения състав на Русия за световното първенство. Световната централа обяви, че не са открити достатъчно доказателства за нарушаване на правилата. Случаят се счита за приключен както от ФИФА, така и от Световната антидопингова агенция (WADA). \"Можем да потвърдим, че разследванията на всички футболисти в разширения състав на Русия за световното бяха приключени. Открити са недостатъчно доказателства за нарушаване на антидопинговите правила\", се казва в изявлението на ФИФА. От организацията допълниха, че WADA e съгласна с решението й да приключи случаите. В същото време беше обявено, че продължават разследванията на няколко руски футболисти, които не попаднаха в състава за световното. \"ФИФА ще продължи да работи по тези случаи в сътрудничество с WADA. Допълнителна информация ще бъде предоставена своевременно\", допълниха от световната централа. По-рано днес беше обявено, че нов документален филм на германската телевизия ARD  разкрива как Русия е прикривала положителни допинг проби на футболисти . В основата на твърденията отново са показания на бившия директор на Московската антидопингова лаборатория Григорий Родченков. Във филма \"Руските футболни приятели\" той посочва, че през 2014 г. е получил заповеди за пренебрегването на положителните резултати. Филмът е направен от журналиста Ханс-Йоахим Сепелт, който беше в основата на разкритията за манипулирани тестове в руската лека атлетика, откъдето тръгна  големият скандал . Миналата седмица на журналиста беше отказана виза за световното в Русия. Във филма е включено и интервю с канадския адвокат Ричард Макларън, чийто доклад доведе до изхвърлянето на страната от последните летни и зимни олимпийски игри. Според Родченков нареждането за прикриването на положителни допинг проби на футболисти е дошло директно от бившия министър на спорта Виталий Мутко, който беше и президент на Руския футболен съюз. Понастоящем Мутко е вицепремиер и съветник на президента Владимир Путин по спортните въпроси. Московската антидопингова  лаборатория остава без лиценз . По време на световното  допинг пробите ще се изследват в Лозана .", "date": "2018.05.22", "title": "Няма достатъчно доказателства за допинг в състава на Русия за световното по футбол"}
{"url": "https://www.dnevnik.bg/sviat/2018/05/22/3183519_sreshtata_na_trump_s_kim_moje_i_da_se_otloji/", "text": "Има сериозна възможност срещата на президента на САЩ Доналд Тръмп със севернокорейския лидер Ким Чен-ун идния месец да бъде отложена. \"Ако не се случи сега, може да се случи по-късно. Може и да не се получи за 12 юни\". Това каза самият президент при гостуването на южнокорейския президент Мун Дже-ин в Белия дом, цитиран от \"Франс прес\" и Би Би Си. Миналата седмица Пхенян обяви, че може и да се откаже от срещата, която бе смятана за сериозен дипломатически успех, ако САЩ настоят да прекрати изцяло и едностранно работата си по ядрени оръжия. Двамата трябваше да се срещнат на 12 юни в Сингапур, след като Ким и Мун се срещнаха в демилитаризираната зона между двете Кореи през април.", "date": "2018.05.22", "title": "Срещата на Тръмп с Ким може и да се отложи"}
{"url": "https://www.dnevnik.bg/bulgaria/2018/05/22/3183515_bulgari_prodali_kolite_si_sa_sudeni_v_gurciia_za/", "text": "Десетки български граждани са съдени в Гърция за трафик на хора, защото са продали колите си, а новият собственик - извършител на престъплението, не е пререгистрирал придобивката си. За това съобщи в прессъобщение омбудсманът Мая Манолова, която е получила множество жалби и молби за помощ от потърпевши. Днес тя е организирала среща с представители на министерствата на вътрешните и външните работи и други държавни институции, за да се изясни какви стъпки могат да се предприемат. Според Манолова казусът е следствие от пропуски в българското законодателство, които не вменяват ангажименти на новия собственик на моторно превозно средство своевременно да го пререгистрира, включително като смени талона. \"Лошата новина е, че тази дупка в законодателството продължава да съществува и заплахата не е само за потърпевшите около тази маса, но и за всеки български гражданин, който през последните 7-8 години е продал своя автомобил и даже за такива, които ще го продадат днес, утре или в следващия месец. Всеки е потенциален потърпевш от тази схема, която може да се развие по начин да му бъде повдигнато обвинение, да стане подсъдим и да му бъде произнесена присъда в съседна Гърция. Така че, ситуацията е изключително сериозна\", подчерта омбудсманът. В хода на срещата е станало известно, че каналджии използват и коли, взети под наем от специализирани фирми. Гръцките власти обаче в този случай отправяли обвинения към собственика на колата, а не към наемателя. Омбудсманът ще напише препоръка до Министерството на външните работи, което да поеме ангажимент, че българската държава ще заяви ясна позиция пред гръцките власти за защита на нашите сънародници, както и да организира представителна среща в Солун по Виенската конвенция за консулските отношения. Прокурор Михов от своя страна заяви, че по разпореждане на главния прокурор Сотир Цацаров ще бъде извършена проверка на всички конкретни случаи на потърпевшите българи и ще бъде изготвен анализ, се казва в съобщението.", "date": "2018.05.22", "title": "Българи, продали колите си, са съдени в Гърция за каналджийство"}
{"url": "https://www.dnevnik.bg/bulgaria/2018/05/22/3183546_boiko_borisov_izvede_bistrishkite_tigri_do_final_v/", "text": "Премиерът Бойко Борисов игра мач за ветераните на \"Витоша\" (Бистрица) и помогна на отбора да се класира за финала на държавното първенство. \"Бистришките тигри\" победиха \"Лудогорец\" с 2:1, а централният нападател отбеляза едно попадение. Докато пред Министерски съвет  имаше протест на представители на \"Демократична България\" , който се засече с митинг в подкрепа на АЕЦ \"Белене\", организиран от АБВ, Борисов демонстрира умения на футболния терен в Бистрица. Премиерът откри резултата в полза на \"Витоша\", а след това удари и греда. Бившият халф на ЦСКА Светослав Петров удвои аванса на тима от Бистрица. Крайният резултат беше оформен от Димитър Мутафов, който се разписа от пряк свободен удар. На вратата на \"Лудогорец\" беше изпълнителният директор на седемкратния шампион на България Ангел Петричев. В състава на разградчани личаха имената на Радослав Здравков, Петър Пенчев, Христо Господинов и Валентин Станчев. За \"Витоша\" освен Борисов и Петров играха бившите национали Георги Пеев и Гошо Гинчев, както и Чавдар Атанасов и Николай Божков. \"Стана хубав мач. Голът ми беше красив, но и гредата беше красива\", каза Борисов след победата, която прати отборът му на финал. В битката за трофея \"Витоша\" ще срещне ветераните на \"Нефтохимик\". Мачът ще се играе на 28 май в Стара Загора. Борисов заяви, че не е сигурен дали ще играе във финала, защото изпитва болки в коляното. Той допълни, че не иска да коментира събитията в Първа професионална лига, защото \"ако и футболистите започнат да коментират политиците, ще стане цирк\".", "date": "2018.05.22", "title": "Бойко Борисов изведе \"бистришките тигри\" до финал в първенството за ветерани"}
{"url": "https://www.dnevnik.bg/sviat/2018/05/22/3183508_zukurburg_govori_poveche_ot_chas_s_evrodeputati_bez_da/", "text": "Създателят на \"Фейсбук\" Марк Зукърбърг не даде конкретен отговор на нито един от въпросите, които му зададе политическото ръководство на Европейския парламент. Сред тях бяха събирането на данни на хора, които дори нямат профил в социалната мрежа, монополът на \"Фейсбук\" и данъчната политика на компанията. Макар да се яви на изслушване пред  председателя на ЕП Антонио Таяни  и лидерите на основните групи в институцията, той повтаряше формулировки, вече използвани неколкократно и, възползвайки се от избран от самия него формат на срещата, избегна да даде обяснение на многобройни проблеми, посочени от евродепутатите. Това обаче подразни някои от участниците, които бяха подготвили въпросите си и на хартия и настояха да получат писмени отговори на всеки един от тях в идните дни. В уводните си думи  Зукърбърг з а пореден път се извини за скандала с \"Кеймбридж аналитика\" и повтори мерките на \"Фейсбук\" от последните месеци – че контролът върху това до какви данни имат достъп трети приложения се затяга и  вече 200 са изтрити ; че предстои оповестяването на нови инструменти, с които потребителите могат да контролират профилирането и следенето на дейността им в браузъра. Той посочи още, че фирмата има две централи в Ирландия и Швеция, строи трета в Дания и обеща да увеличи броя на работещите в нея европейци до 10 000 от сегашните 7 000. На въпроса  , зададен от няколко депутати, той отвърна: \"Средният човек използва 8 канала за комуникация, така че ми се струва, че непрекъснато има нови медии. (\"Гардиън\" посочи обаче, че четири от тях са собственост на компанията му, а сред останалите са телефонните разговори, имейлите и СМС-ите). Зукърбърг каза още, че по света има 70 млн. малки бизнеса, които използват инструментите му, за да достигнат до своите клиенти. Тази тактика либералният белгиец Ги Верхофстад коментира с думите \"Това е все едно производител на автомобили, който е монополист, да каже: но можете да ползвате самолет или колело!\" На въпроса  , той заяви, че по отношение на сигурността е важно тези данни да бъдат пазени. На въпроса   – не отговори. На въпроса   – не отговори. На въпроса м  – не отговори. На въпроса   и да предотврати създаването на нови – не отговори. На въпроса   – не отговори. На въпроса ще се посвети ли на това да публикува за всяка отделна страна данъчна информация и  , отговорът бе: \"Фейсбук\" е плащал винаги данъците си, там, където има операционни бази, и сме готови да инвестираме много в Европа.\" Представителите на крайнодясната група на Найджъл Фараж и на френския \"Национален фронт\" обвиниха \"Фейсбук\", че не толерира десни идеи и спира достъпа до страници, насочени против миграцията, макар мненията им да са напълно законни. На това Зукърбърг отвърна: \"Ние никога не сме и няма да взимаме решения за това какво съдържание е приемливо на базата на политическа ориентация.\" Жените повдигнаха социални въпроси – Даян Дод от ирландската партия DUP, която не е член на нито една политическа група, посочи проблема с онлайн сексуалния тормоз, а германската социалистка Габриеле Цимер припомни, че в ранните си етапи мрежата е давала възможност за оценки колко \"секси\" са жените в нея. Форматът \"Зададох ви шест въпроса, на които се отговаря с да или не, и не ми дадохте нито един отговор. Вие поискахте този формат и е очевидно защо\", заяви възмутен в края на срещата белгийският евродепутат от \"Зелените\" Филип Ламбертс. Организацията на срещата действително бе нетипична за такова събитие – докато в американския Сенат тя продължи пет часа, а Зукърбърг отговаряше след въпросите на всеки сенатор, в Брюксел всички евродепутати зададоха въпросите си един след друг, а Зукърбърг отговаряше накрая, когато за това бяха останали само седем минути от предвиденото време. Той отговори на ядосаните евродепутати с типичната си вече фраза: \"Ще се свържем по-късно с вас\", преди да напусне събитието. Скандалът с \"Кеймбридж аналитика\" удари сериозно имиджа на \"Фейсбук\" и принуди Зукърбърг д а се извинява и да свидетелства  пред американския Сенат. Утре той  ще се срещне и с президента на Франция  Еманюел Макрон. На 23 май в Париж се събират повече от 10 лидери на световни технологични гиганти, сред другите поканени са Вирджиния Ромети, ръководител на Ай Би Ем, Браян Крзаник от \"Интел\" и Сатя Надела от \"Майкрософт\".", "date": "2018.05.22", "title": "Зукърбърг говори повече от час с евродепутати, без да отговори на въпросите им"}
{"url": "https://www.dnevnik.bg/photos/2018/05/22/3183550_fotogaleriia_za_i_protiv_aec_belene/", "text": "Оставка на Бойко Борисов и правителството му заради опитите да бъде възроден проектът за АЕЦ \"Белене\" поискаха на протест представители на \"Демократична България\". \"Борисов да се яви на избори с програмата на БСП и да поиска подкрепа за нея\", каза лидерът на \"Да, България\" Христо Иванов  . Оставка на Бойко Борисов и правителството му заради опитите да бъде възроден проектът за АЕЦ \"Белене\" поискаха на протест представители на \"Демократична България\" на протест пред президентството тази вечер.", "date": "2018.05.22", "title": "Фотогалерия: За и против АЕЦ \"Белене\""}
{"url": "https://www.dnevnik.bg/photos/2018/05/22/3183131_fotogaleriia_svetovnite_snimki_na_denia_-_22_mai/", "text": "Исаакиевският събор в Санкт Петербург на фона на футболния стадион - едно от 12-те съоръжения, където ще се провеждат мачове от предстоящото Световно първенство.", "date": "2018.05.22", "title": "Фотогалерия: Световните снимки на деня - 22 май"}
{"url": "https://www.dnevnik.bg/sport/2018/05/22/3183100_tri_bulgarki_shte_uchastvat_v_kvalifikaciite_na_rolan/", "text": "Три български тенисистки ще играят в квалификациите на \"Ролан Гарос\". Бившата четвъртфиналистка в турнира Сесил Каратанчева започва участието си днес, а Виктория Томова и Елица Костова ще изиграят двубоите си от първия кръг на пресявките в сряда. Каратанчева ще се изправи срещу тунизийката Онс Джабеур. Мачът започва около 16.30 чaса и ще бъде първи помежду им. 28-годишната българка, която заема 193-ото място в света, преследва четвърто участие в основната схема на \"Ролан Гарос\". Едва 14-годишна в своя дебют в Париж, тя стигна до финалната осмица, където беше спряна от рускинята Елена Лиховцева след обрат в три сета. При другите си две влизания в основната схема - през 2012 и 2015 г., българката отпадна във втория кръг. Джабеур, която е под №140 в ранглистата, направи фурор по време на миналогодишния \"Ролан Гарос\". Тогава тунизийката загуби в последния кръг на квалификации, но влезе в основната схема като \"щастлива губеща\". 23-годишната тенисистка записа паметен дебют, като достигна третия кръг, където отстъпи пред бъдещата полуфиналистка Тимеа Бачински. Първата ракета на България Виктория Томова попадна в същия поток като Каратанчева. Среща между двете е възможна в последния кръг на квалификациите. Томова, която е 138-а в света, започва участието си срещу Даниела Сегуел от Чили, която се намира 26 места по-назад в ранглистата. Победителката от мача между Томова и Сегуел ще срещне във втория кръг на пресявките поставената под №1 Вера Лапко от Беларус или канадката Бианка Андрееску. Съперничка на спечелилата дуела между Каратанчева и Джабеур ще е холандката Рикел Хогенкамп или Михару Иманиши от Япония. Елица Костова попадна в най-долната част на схемата. 28-годишната българка, която заема 174-ото място в ранглистата, ще се изправи срещу Тамара Корпач. 23-годишната германка е №145 в света. И двете преследват първо участие в основна схема на турнир от Големия шлем.", "date": "2018.05.22", "title": "Tри българки ще играят в квалификациите на \"Ролан Гарос\""}
{"url": "https://www.dnevnik.bg/bulgaria/2018/05/22/3183177_rumen_radev_razgovaria_s_vladimir_putin_video_na_jivo/", "text": "В Сочи в този час започна срещата между президентите на България и Русия Румен Радев и Владимир Путин. Преди нейното начало двамата дадоха кратко изявление за журналистите. От българската страна в срещата освен държавния глава участват шефът на кабинета му Иво Христов, главният му секретар Димитър Стоянов и бъдещият посланик на България в Русия Атанас Кръстин, който все още е секретар по външна политика на държавния глава. В българската делегация няма министри. От руска страна в срещата освен президента Владимир Путин участват помощникът на президента по външните работи Юрий Ушаков, министърът на промишлеността и търговията Денис Мантуров, министърът на енергетиката Александър Новак и зам.-министърът на външните работи Александър Грушко. Радев първо поздрави Путин за избирането му през март и му пожела успешен нов мандат. \"Целта на визитата ми е да възстановим политическия диалог на най-високо ниво след дългогодишно прекъсване. Защото този диалог е важен за успешно сътрудничество от взаимен интерес\", добави той. Президентът изтъкна, че \"нашите отношения са по-особени - те не се основават само на политически или икономически интерес, а и на дълбоките исторически, културни, духовни и човешки връзки между народите\". Спорред него това давало предимства отношенията ни да са по-естествени, но и \"ни задължава да бъдем открити, да поставяме всички теми, по които имаме различия и нерешени въпроси\". Ще се радвам днес на един откровен и задълбочен разговор, който да даде положителен импулс на правителствата ни да работят в тази посока.", "date": "2018.05.22", "title": "Румен Радев и Владимир Путин преди разговора помежду си (видео)"}
{"url": "https://www.dnevnik.bg/politika/2018/05/22/3183180_do_dni_borisov_otiva_na_poseshtenie_v_rusiia/", "text": "Премиерът Бойко Борисов ще бъде на посещение в Русия в края на май. \"След няколко дни ще имаме възможност да приемем в Москва министър-председателя на България и с него ще продължим да водим диалог\", каза президентът на Русия Владимир Путин преди началото на разговора си в Сочи със своя български колега Румен Радев.  Вчера премиерът на Русия Дмитрий Медведев каза в Москва  на президента Румен Радев , че очаква Борисов. Посещението на Борисов е по покана на преизбрания президент на Русия Владимир Путин според източници от правителството. Първата покана е била получена при разговора между Путин и Борисов по случая \"Скрипал\". Путин отправял покани при всеки телефонен разговор, след което последвали и официални покани от посланика на Русия. Борисов е отказал да отиде в Русия по време на предизборната кампания на Путин през март. Решено било това да стане, след като мине срещата на върха за Западните Балкани на 17 май, която бе организирана от България като председател на ЕС. По протокол домакин на Борисов трябва да бъде премиерът Медведев, тъй като двамата са с един ранг. Борисов ще има среща и с Владимир Путин. Конкретна дата за посещението все още не е уговорена, макар Путин да каза, че то ще се състои \"до няколко дни\". По всяка вероятност това ще стане на 30 май – 1 юни, твърдят дипломатически източници. Преди срещата на двамата президенти Радев каза, че \"целта на визитата ми е да възстановим политическия диалог на най-високо ниво след дългогодишно прекъсване, ще се радвам днес на един откровен и задълбочен разговор, който да даде положителен импулс на правителствата ни да работят в тази посока.\" Руската агенция РИА \"Новости\" цитира днес документи, подготвени за срещата Радев-Путин, според които българското министерство на енергетиката трябва да представи до края на юни 2018г. варианти за това как ще се използва оборудването за АЕЦ \"Белене\", включително възможно рестартиране на проекта.", "date": "2018.05.22", "title": "До дни и Борисов отива на посещение в Русия"}
{"url": "https://www.dnevnik.bg/biznes/2018/05/22/3183194_kitaiski_proizvoditel_na_kamioni_prouchva_proizvodstvo/", "text": "Най-големият производител на тежкотоварни автомобили в Китай - \"Синотрак\" (China National Heavy Duty Truck), се интересува от производство в България, съобщиха от пресцентъра на министерството на транспорта. Днес там се е провела среща между заместник-министър Велик Занчев и представители на компанията. В съобщението се уточнява, че става въпрос само за сглобяване на тежкотоварни автомобили. \"Синотрак\" е едно от водещите държавни дружества в Китай, което произвежда камиони от 1960 година. Оборотът на компанията за миналата година възлиза на 11 млрд. евро, а от 2009 г. немският концерн МАН е акционер в групата с 25%. Преди точно две години се появиха информации за  интерес от компания за автобуси  за производство в България, но до момента по този проект няма развитие. Не особено успешен се оказа и заводът на компанията \"Грейт уол\" за сглобяване на автомобили край ловешкото село Баховица. В момента той работи, но с доста под планираното натоварване.", "date": "2018.05.22", "title": "Китайска компания за камиони проучва производство в България"}
{"url": "https://www.dnevnik.bg/evropa/2018/05/22/3183197_djuzepe_konte_-_diskretniiat_jurist_koito_moje_da/", "text": "Джузепе Конте -  издигнатият вчера  от италианските антисистемни партии кандидат за ръководител на  първото популистко правителство в Италия  - е 54-годишен елегантен адвокат и преподавател по право. Той е непознат за широката общественост и досега е бил далече от политическия свят. Тъй като Движение \"Пет звезди\" (ДПЗ) не желае да позволи на лидера на крайнодясната \"Лига\" Матео Салвини да стане премиер, а той на свой ред не е склонен да остави лидера на антисистемното движение да оглави правителството, двамата съюзници се обърнаха към този дискретен юрист с буен кестеняв перчем. \"Много се гордея с това име, защото представлява синтез между \"Лигата\" и Движение \"Пет звезди\", заяви в блога си лидерът на ДПЗ Луиджи ди Майо, след като официално го предложи за премиер на президента Серджо Матарела. \"Той няма да е тежест на плещите на италианците\", увери Ди Майо. Единствената публична изява в политически контекст на университетския преподавател бе няколко дни преди парламентарните избори на 4 март. Тогава ДПЗ го представи като част от екип от експерти и като евентуален министър, който да отговаря за \"дебюрократизирането\" на публичната администрация. \"Преди гласувах за левицата. Днес мисля, че идеологическите модели от ХХ век вече не са адекватни\", е казал веднъж според медии този, който сега ще ръководи крайнодесни министри. Роден през 1964 г. във Волтурара Апула, село с 500 жители в южната област Пулия, Конте е следвал право в Рим и е посещавал според автобиографията му от 12 страници, публикувана на сайта на ДПЗ, най-престижните университети в света: \"Йейл\", Сорбоната, \"Кеймбридж\". Преподавал е в университети в Сардиния, Рим, Флоренция и Малта и до вчера е бил преподавател по частно право във Флоренция, работейки освен това и в адвокатска кантора в столицата. Той е бил и член на административния съвет на Италианската космическа агенция, юрисконсулт в Търговската камара в Рим и член на надзорните комитети на няколко фалирали застрахователни дружества. Със съпругата му са разделени, има син на 10 години. Надеждност? Без да поставя под съмнение професионалните и интелектуалните качества на Конте, италианската преса се запита дали може да бъде надежден държавник с авторитет на международната сцена. \"Премиер без власт\", написа вчера левият в. \"Република\" в редакционна статия. Неспособни да намерят консенсус за авторитетен политик, ДПЗ и \"Лигата\" \"са заставени днес да номинират неизлъчен чрез избори технократ\". Двете партии прекараха последните две години в нападки срещу различните технократски или коалиционни правителства, отбеляза всекидневникът. \"Всички премиери са политици\", отговори вчера лидерът на \"Лигата\" на журналистически въпрос, след като се срещна с президента Матарела. Тежестта на Конте може да бъде ограничена, имайки предвид кои ще са му министри, начело с безспорния лидер на \"Лигата\" Салвини (който се очаква да стане вътрешен министър) и Ди Майо (който се очаква да стане министър на икономиката и труда). \"Какъв престиж ще има той, когато се изправи сам срещу Ангела Меркел и Еманюел Макрон, може би още на следващия Европейски съвет на 29 и 29 юни?\", се пита \"Република\" и отсича: \"Министър-председателят няма да е от значение.\" \"Кориере дела сера\", вестникът с най-голям тираж на полуострова, споделя същото объркване, само че с по-дипломатични думи. Конте може би ще се окаже \"правилният избор, ако се докаже като надежден политик, което е необходимо да компенсира липсата на тежест\" както в Рим, така и в Брюксел, написа вестникът. Засега той не изглежда от тези, които се плашат лесно. Според медии в акаунта му в \"Уотсап\" фигурира цитат, приписван на Джон Кенеди: \"Всеки успех започва с желание да опиташ.\" /БТА", "date": "2018.05.22", "title": "Джузепе Конте - дискретният юрист, който може да оглави коалицията на популистите в Италия"}
{"url": "https://www.dnevnik.bg/bulgaria/2018/05/22/3183202_tasko_ermenkov_ne_iskal_da_izplashi_sofiianci_za/", "text": "Никога и по никакъв начин през живота си не съм целял създаването на паника и възбуждането на необосновани страхове у хората. В същото време винаги съм се придържал към убеждението си, че хората имат правото да бъдат информирани за неща, пряко свързани с тяхното здраве и живот, а компетентните институции са задължени да осигуряват своевременно тази информация.\" Това заяви днес народният представител от \"БСП за България\" Таско Ерменков от парламентарната трибуна, съобщиха от пресцентъра на партията. Изявлението дойде по повод напрежението от последните дни заради негов пост в социалната мрежа Фейсбук, в който  той съобщава, че водата в София е опасна за пиене . Днес и лидерът на БСП Корнелия Нинова коментира, че \"така не се прави\". Начинът, по който Таско Ерменков е представил информацията, за нас е неправилен, каза тя. След заседание на групата на левицата Нинова посочи, че все пак това не е основание Ерменков да бъде изключен от групата на партията или да напуска парламента, \"но е достатъчно основание да поднесе извинение на софиянци, които са се почувствали засегнати или заплашени по някакъв начин\". Малко по-късно в пленарната зала Ерменков обясни, че на личния му профил във Фейсбук са били изпратени сходни съобщения с това, което той е съобщил. \"В интернет потърсих становища на РЗИ, чиито задължения са да следят ежедневно качеството на питейната вода, на РИОСВ и \"Басейнова дирекция\", които пък следят за състоянието на язовир \"Искър\". Такива становища нямаше\", каза той. По неговите думи, имайки предвид, че става въпрос за изразени тревоги и съмнения по проблем, пряко свързан с живота и здравето на хората, е пуснал на страницата и в профила си призив за намеса на компетентните органи за информация. \"Винаги съм смятал, че народният представител е народен, когато споделя проблемите, тревогите и болките на народа си и търси начин да ги чуе, да изясни и да направи опит да ги реши\", обясни поведението си Ерменков. Според него за някои хора е било неясно формулирана първата част на въпросната публикация и не става дума за разпространяване на информация, а призив към институциите да си вършат работата своевременно. \"Може някои от гражданите и да са били наистина уплашени и да съм създал душевен дискомфорт, за което най-искрено моля да бъда извинен\", каза още народният представител. \"Между другото едва в неделя на обед, след разговор с председателя на ДАНС, разбрах, че подобни тревоги се споделят в София от цяла седмица. Може и някои да са се почувствали дискомфортно, но си мисля, че хиляди граждани са се чувствали още по-зле заради едноседмичното мълчание на компетентните институции - мълчание, недопустимо по въпроси, свързани и с националната сигурност, и с живота и здравето на хората\", коментира депутатът от левицата. По думите му, ако още в началото на седмицата РЗИ и държавният здравен инспектор са заявили, че в София с водата всичко е наред, е нямало да се стигне и до публикацията му. Според него резултат от публикацията все пак е имало и компетентните институции са си свършили работата, но със седмично закъснение и е под въпрос дали щяха да си я свършат, ако не е писал.", "date": "2018.05.22", "title": "Таско Ерменков не искал да изплаши софиянци за качеството на водата, а да задейства институциите"}
{"url": "https://www.dnevnik.bg/zelen/2018/05/22/3183174_stroitelstvoto_na_aec_belene_ne_e_opasno_ot/", "text": "Строителството на АЕЦ \"Белене\" не е опасно от екологична гледна точка.\" Това каза министърът на околната среда и водите Нено Димов пред \"Нова телевизия\". Има оценка за въздействието върху околната среда за проекта за АЕЦ \"Белене\". Тя е спазила изцяло международното законодателство, включително българското. \"Спазили сме напълно процедурата. Имаме всички документи от екологична гледна точка\", мотивира се министърът. За мястото, където ще бъдат съхранявани отпадъците, според него това е въпрос, който е от компетенциите на Министерството на енергетиката. \"Щом има действаща оценка за въздействието, това означава, че от екологична гледна точка не е опасно да се построи АЕЦ \"Белене\", заяви Димов.", "date": "2018.05.22", "title": "Строителството на АЕЦ \"Белене\" не е опасно от екологична гледна точка, смята Нено Димов"}
{"url": "https://www.dnevnik.bg/sport/2018/05/22/3182832_golmaistorut_na_seriia_a_ostana_izvun_otbora_na/", "text": "Голмайсторът на Серия А Мауро Икарди не беше повикан в състава на Аржентина за световното първенство в Русия. Въпреки че с 29-те си гола в Италия нападателят на \"Интер\" завърши на върха заедно с Чиро Имобиле, той остана извън отбора. Селекционерът на небесносините Хорхе Сампаоли избра Лионел Меси, Серхио Агуеро, както и двама играчи на \"Ювентус\" - Пауло Дибала и Гонсало Игуаин. В отбора попаднаха шестима футболисти от Висшата лига. Аржентина е в група с Исландия, Хърватия и Нигерия на световното в Русия. Серхио Ромеро (\"Манчестър Юнайтед\"), Франко Армани (\"Ривър плейт\"), Вилфредо Кабайеро (\"Челси\") Кристиан Ансалди (\"Торино\"), Маркос Рохо (\"Манчестър Юнайтед\"), Маркос Акуня (\"Спортинг\"), Николас Таляфико (\"Аякс\"), Габриел Меркадо (\"Севиля\"), Николас Отаменди (\"Манчестър Сити\"), Федерико Фацио (\"Рома\")  Хавиер Масчерано (\"Хебей Чайна форчън\"), Евер Банега (\"Севиля\"), Лукас Билия (\"Милан\"), Едуардо Салвио (\"Бенфика\"), Кристиан Павон (\"Бока хуниорс\"), Максимилиано Меза (\"Индепендиенте\"), Анхел Ди Мария (ПСЖ), Мануел Лансини (\"Уест хем\"), Джовани Ло Челсо (ПСЖ)  Лионел Меси (\"Барселона\"), Пауло Дибала (\"Ювентус\"), Серхио Агуеро (\"Манчестър Сити\"), Гонсало Игуаин (\"Ювентус\").", "date": "2018.05.22", "title": "Голмайсторът на Серия А остана извън отбора на Аржентина за световното"}
{"url": "https://www.dnevnik.bg/razvlechenie/2018/05/22/3182834_na_57_godini_i_s_5_deca_hju_grant_nai-posle_shte_se/", "text": "Британският актьор Хю Грант най-после ще се ожени за пръв път. На 57 години и след 5 деца той ще сключи брак с шведката Анна Еберстейн, с която излиза от няколко години, съобщи Би Би Си. Тя работи като телевизионен продуцент и е майка на три от децата на човека, който бе известен като един от най-желаните ергени на Обединеното кралство. Другите две деца са от бившата му партньорка Тинглан Хонг. За децата му от 39-годишната Еберстейн се знае много малко, включително защото той брани личния си живот. В началото на годината Грант постигна споразумение с Mirror Group Newspapers, издателят на част от най-прочутите британски таблоиди, които подслушваха телефона му. Медиите твърдят, че става дума за шестцифрена сума, която той ще дари за кампанията срещу агресивните таблоидни журналисти, готови на всичко, за да се доберат до някой пикантен факт.", "date": "2018.05.22", "title": "На 57 години и с 5 деца Хю Грант най-после ще се ожени"}
{"url": "https://www.dnevnik.bg/bulgaria/2018/05/22/3182785_sudut_otnovo_shte_opita_da_zapochne_deloto_sreshtu/", "text": "Специализираният наказателен съд ще направи нов опит да даде начало на делото срещу бившия шеф на пътната агенция Лазар Лазаров. Предишното заседание беше отложено заради отсъствие на адвоката на подсъдимия.  В края на април Софийската градска прокуратура  внесе обвинителен акт срещу бившия председател на управителния съвет (УС) на Агенция \"Пътна инфраструктура\" (АПИ) за умишлена безстопанственост в особено големи размери и представляваща особено тежък случай.", "date": "2018.05.22", "title": "Съдът отново ще опита да започне делото срещу бившия шеф на пътната агенция Лазар Лазаров"}
{"url": "https://www.dnevnik.bg/bulgaria/2018/05/22/3182831_radev_predstavia_dnes_i_na_putin_ideiata_si_za/", "text": "Във втория и последен ден от работното си посещение в Русия президентът Румен Радев ще се срещне с колегата си Владимир Путин. Двамата ще разговарят в Сочи, като се очаква основна тема да бъде енергетиката. Тя беше обсъдена и по време на вчерашната визита на Радев при руския министър-председател Дмитрий Медведев в столицата Москва. Още преди първата си среща на руска земя българският президент даде интервю за местния вестник \"Комерсант\". В него той уточни, че България е атомна страна и трябва да остане такава и освен това се нуждае от преки доставки на руски газ по  \"Български поток\" през Черно море. Радев настоява за деполитизация на обсъжданията и разчитане на експерти и икономисти, за да стане България разпределителен център за газ в района, \"за което имаме твърдо намерение и подкрепа от Европейския съюз\". \"Що се отнася до доставките на газ от Русия, смятам, че България се нуждае от преки доставки на руски газ през Черно море. Да наречем това \"Български поток\", уточни Радев пред \"Комерсант\". След срещата си с Медведев  българският президент определи визитата си в Русия като пробив , защото това е първото такова посещение след близо 10 години. През 2009 г. Георги Първанов беше на посещение в Москва, а година след това Путин върна жеста с визита в България. \"В резултат на вашата визита се надявам да предвижим отношенията ни на друго ниво\", каза Медведев на Радев и обяви, че  очаква визита и на премиера Бойко Борисов. Последва и  реакция от руските медии след първия ден на посещението на Радев . Сред заглавията личаха \"България опитва да си заслужи \"газова прошка\" от Русия\" и \"Президентът на България временно заобича Русия заради газа\". Тонът на коментарите се движи от унизително отношение към България до припомняне, че в парламентарна република със силна роля на правителството Радев няма почти никаква дума за изпълнителната власт и че ходовете му в Москва приличат повече на опит да се представи в родината си като някаква политическа алтернатива на мнозинството. В делегацията на българския държавен глава  няма нито един министър от кабинета \"Борисов 3\".  От българска страна пътуват съпредседателят на Групата за приятелство България - Русия в Народното събрание Красимир Велчев, председателят на Комисията по икономическа политика и туризъм в българския парламент Петър Кънев, \"представители на местната власт, учени, общественици и културни дейци\", както и съпругата на президента Десислава Радева.", "date": "2018.05.22", "title": "Радев представя днес и на Путин идеята си за \"Български поток\""}
{"url": "https://www.dnevnik.bg/zelen/2018/05/22/3182603_kak_v_smiadovo_namaliha_nad_dva_puti_kolichestvata/", "text": "В община Смядово се отопляват само на твърдо гориво. От обичайните 5-6 кубика въглища, нужни за един апартамент в блок, които отиват за една зима, в момента количествата за гориво за отопление са спаднали на 1-2 куб на домакинство. Има и домакинства от високите етажи, които през цялата година изобщо не са палили печка от няколко години.  Това е и нагледен пример, който ни дава кметът Иванка Петрова за ефекта от реализирания  план за енергийна ефективност  в  общината , заради който Смядово печели преди година първа награда в категорията \"енергийна ефективност на малка община\" в конкурса \"Екообщина\" на Френското посолство в България.  Смядово е една много малка община - от 7 хиляди души, но и \"активно работеща община\" както я определя кметът. Местната власт използва всяка възможност, фонд и проект, за който може да се кандидаства. Бюджетът им е много ограничен и това, което постигат не става само със собствени средства. \"Когато кандидаствахме за конкурса \"Екообщина\" в сектор \"енергийна ефективност\" се оказа, че сме изпълнили доста неща само за 6-7 години активна работа, много обществени сгради сме санирали,\" обяснява кметът.  В момента половината от всички блоковете в Смядово са санирани, в тях живеят 25% от населението. \"Ние бяхме една от първите общини, която депозира своите документи за Националната програма за саниране,\" разказва Петрова за активностите на общината.  90% от всички обществени сгради са санирани. Обновени са училището, читалището, общината. Така икономисват голям публичен ресурс. Намалили са наполовина употребеното гориво в общината например. Започнали са вече да обновяват и обществените сгради в околните села в общината. Имат дългосрочна програма за енергийна ефективност и се включват постоянно във всички възможни проекти, по които може да се кандидатства.  Това води до доста сериозен икономичен ресурс, който от местната управа пренасочват за асфалтиране на улиците, които не са ремонтирани от 30 години. Приблизително 50-60 хил.лв. икономисва общината на година. Това е свързано с гориво за отопление - от нафта минават на пелети. Получават и дървен чипс от изхвърляните от гражданите клони, с който ще отопляват читалището.  Имат вече идея да ползват и пасивна сграда, за нея предстои да обявят обществена поръчка тази година. Става дума за дневен център за хора с психични проблеми.  Обмислят да закупят и първия електромобил, който ще им служи за товарна почистваща машина. Предстои им да сменят уличното осветление с LED осветление за 200-300 хил. Лв.  За да убеди населението да се включи в програмата за саниране, кметът присъства лично на всяка една от срещите на сдруженията с гражданите на общината. \"Задължително беше моето присъствие, аз гарантирах лично, че програмата ще се случи. Убеждавах ги, че енергийната програма трябва и ще стане.\" Тези срещи се провеждат година преди местните избори и кметът си дава реална сметка какво обещава. \"Имаше хора с повече финансови средства, които си бяха направили собствено саниране. Някои от тях отказваха да се включат в общото обновяване на сградите, но аз им обясних, че ще изисквам документация как е извършено собствено саниране и ако не я предоставят, ще ги глобя. Така всички се съгласиха,\" разказва тя.  По думите на кмета, промяната е видима: градът става едно приятно място за живеене. С това си обяснява кметът и заселването в Смядово на 35 руски семейства, които продължават да купуват къщи и да се заселват, предимно пенсионери от северната част на Русия, които се занимават с отглеждане на зеленчуци и плодове. ", "date": "2018.05.22", "title": "Как в Смядово намалиха над два пъти количествата твърдо гориво за отопление"}
{"url": "https://www.dnevnik.bg/biznes/2018/05/22/3182642_mtel_obiaviava_promeni_v_branda_i_obslujvaneto/", "text": "Мобилният оператор \"Мтел\" днес ще обяви промени, свързани както с бранда на компанията, така и с обслужването. Занапред телекомуникационната компания ще оперира под името А1. Още през септември миналата година компанията майка на най-големия български мобилен оператор - Telekom Austria Group (TAG), обяви, че ще прекръсти всичките си подразделения в региона на А1. тогава от компанията обясниха, че целта на ребрандирането е да предоставят едно и също изживяване и оферти на всичките си 24 млн. клиенти в седем държави. Промяната обаче ще се случи поетапно в засвисимост от пазарните особености. До момента компанията майка ползваше бранда А1 в Австрия и Словения, а в България, Беларус, Хърватия, Сърбия и Македония той беше друг.  Компанията очаква премениването към общия бранд A1 в отделните държави и амортизацията на локалните марки да се отразят на нетните резултати на групата до 2019 г. През есента компанията, която е част от конгломерата на Карлос Слим America Movil, обявих, че марките се оценяват на 350 млн. евро към края на 2016 г.  При обявяването на този план през миналата година от \"Мтел\" обясниха пред \"Капитал\", че ребрандирането в А1 ще включва цялостна промяна на компанията, освен смяна на името и логото на телекома от компанията ще предлагат в допълнение нови услуги и продукти, по-качествена мрежа и още по-добро ниво на обслужване на клиентите. ", "date": "2018.05.22", "title": "\"Мтел\" обявява промени в бранда и обслужването"}
{"url": "https://www.dnevnik.bg/politika/2018/05/22/3182714_demokratichna_bulgariia_ne_se_otkazva_ot_protesta_si/", "text": "Демократична България не се отказва от обявения национален протест, който е обявен за днес 18:30 ч. пред Министерски Съвет, срещу \"рестарта на корупционния проект АЕЦ \"Белене\"\". \"Възобновяването на този опасен, икономически несъстоятелен, технологично остарял проект, е пагубен за българските геополитически, финансови и екологични интереси. Това е завой към Кремъл и рестарт на краденето\", заявяват от обединението на трите демократични партии (ДСБ, Да, България и \"Зелените\"). Вчера се разбра, че  полицията е изискала от \"Демократична България\"  да промени деня, мястото и часа на протеста. От СДВР са извикали представител на \"Демократична България\" вчера сутринта и в разговора са представили \"аргумента\", че по същото време е \"организиран\" контрапротест в защита на проекта Белeне от партия АБВ. \"Демократична България е заявила в общината и обявила в публичното пространство организацията на протеста, в указаните от закона срокове. Заявяваме, че СДВР няма никакво законно основание да иска промяна на мястото, часа и деня на събитието. Забрана за провеждането на протеста, може да бъде наложена само от кмета на Столична община, в 24 часов срок от уведомлението за провеждането му\", се казва позиция на \"Демократична България\" от вчера. Организационния секретар на ДСБ Емил Мачиков каза пред \"Дневник\", че към 18, 30 вчера не е постъпило писмо от кмета Йорданка Фандъкова, така че протеста им е законен. От СДВР вчера са обяснили, че искането на АБВ за протест е \"входирано\" два часа по-рано. Мачиков смята, че това е политическа провокация и \"входирането\" е направено със задна дата. \"Заявяваме че, няма да позволим на слугите на енергийната мафия – ГЕРБ, БСП и АБВ, да попречат на свободните граждани да изразят своето несъгласие с това милиарди левове да бъдат излети в корупционния гьол \"Белене\" и в джобовете на сателитите на Путин. Напомняме на Бойко Борисов, че годината е 2018 и с милиционерски и тоталитарни методи няма да наложи на свободните граждани поредния корупционен проект от руския енергиен шлем\", се казва във вчерашната позиция на \"Демократична България\". Петков уточни, че партията е направила заявление в Столична община за протеста и явно това е станало преди искането на \"Демократична България\".", "date": "2018.05.22", "title": "\"Демократична България\" не се отказва от протеста си срещу АЕЦ \"Белене\""}
{"url": "https://www.dnevnik.bg/sviat/2018/05/22/3182587_zapadut_propusna_shansa_si_v_centralnoafrikanskata/", "text": "Централноафриканската република (ЦАР) е страна, обхваната от 2013 г. от конфликт. На една четвърт от населението ѝ се е наложило да напусне дома си. В тази страна големите сили водят усилена борба за влияние, която неотдавна се изостри още повече, след като там влезе и Русия. \"Централноафриканската република е геополитическа шахматна дъска, на която всеки мести фигурите си. Когато някой направи ход, другите го виждат и действат в отговор\", смята високопоставен служител на ООН в централноафриканската столица Банги, говорейки за присъствието в ЦАР на страни като Франция, САЩ, Китай и Русия. В края на миналата година ООН разреши на Москва да доставя оръжия и да изпраща военни инструктори в Банги въпреки наложеното през 2013 г. ембарго върху доставката на оръжия. Навремето решението предизвика дебати и притеснения в Съвета за сигурност на ООН, особено от страна на САЩ, Франция и Великобритания, които поискаха някои видове оръжия (противовъздушни, мини и други) да бъдат изключени от доставките. Освен това те поискаха тези, които са доставени, да могат да бъдат проследявани. Шест месеца по-късно оръжията пристигнаха и Русия, която е подписала двустранни споразумения с Банги, е увеличила многократно полето си на действие в страната: руски войници гарантират сигурността на президента и различни въоръжени групи казват, че с тях са се свързали руски агенти, предлагащи да посредничат, съобщават различни източници. \"Западът пропусна възможността\", казва днес западен дипломат в ООН, който смята за притеснителен факта, че руснаците са \"навсякъде в държавния апарат\" на ЦАР. В контекста на това, че \"Русия иска исторически реванш и Западът изпитва умора от Африка, някои африкански страни продължават да използват стратегията на обръщане навън, продължават да се надяват, че развитието им ще дойде от друго място\", а не от бившите колониални сили, смята Тиери Виркулон, специалист по Централноафриканската република в изследователския център Френски институт по международни отношения. В същото време мисията на ООН в ЦАР (с 10 000 войници) се опитва от 2014 г. да спре насилието в провинциите, контролирани предимно от въоръжените групи, които се бият за ресурси и влияние. \"Политическите и военни актьори, независимо дали произлизат от въоръжените групи, или от правителството, се възползват от този стремеж, за да защитават частни интереси в ущърб на мирните граждани\", смята Наталия Дюхан от американския център за анализи \"Enough Project\". Някои от тях неотдавна заплашиха да организират протестно шествие към Банги като реакция на подновяването на напрежението между общностите след насилие в столицата, при което загинаха десетки. Държава е на колене, за продан Според източника от ООН в Банги, като че ли \"за да напомни, че все още е тук\", на 13 май Франция изпрати самолети Мираж 2000-Д от Чад, които да извършат предупредителен полет над град Кага Бандоро. Това е първият подобен случай след края на операция \"Сангарис\" през 2016 година. Франция запазва военно присъствие в ЦАР, където има петдесетина френски военни инструктори и тактически дронове. ЦАР е \"държава на колене, за продан\", смята и Виркулон, който добавя: \"купувачите са развиващи се сили, като Китай, и една завръщаща се сила, Русия. Западняците вече не са купувачи, в 21 век сме и колонизаторите се смениха\". \"Има ясна промяна на отношенията между Запада и Африка - които в момента се фокусират върху миграцията и сигурността - поради което това е един добър момент за новодошлите чужди сили да заемат позиции\", отбелязва в началото на март Ронак Гопалдас, консултант в южноафриканския център за анализи Институт за изследвания на сигурността. В края на миналата и началото на тази година Пекин обяви няколко \"подаръка\" за Централноафриканската република - анулирането на дълг от 17 милиарда долара, обучение на кадри в Китай, дарения на военно оборудване - без обаче да се стреми към видимо влияние в политиката или в областта на сигурността. Петрол и мини Но Китай присъства икономически в ЦАР, като разработва мините и петролните залежи. От 2007 г. две китайски държавни предприятия добиват и петрол в северната част на страната. В края на миналата година обаче те напуснаха обектите, които сондираха, след като въоръжената група, която контролира района, промюсюлманският Народен фронт за възраждане на Централноафриканскатарепублика, разкритикува китайските \"пристрастия към Банги\". \"Те заминаха, изоставяйки всичките си камиони и оборудване\", съобщава източникът от ООН в Банги. В края на април двайсетина руски камиона пристигнаха в северната част на ЦАР от Судан, където Русия отдавна е установила свое присъствие. Както официално, така и според Народния фронт за възраждане на Централноафриканската република, те трябва да участват в ремонта на болници в северната част на страната. Наблюдатели обаче намекват за други цели, които не могат да бъдат потвърдени от независим източник. В Банги президентската администрация се поздравява за помощта на тези \"приятелски страни\" за Централноафриканската република. \"Исках динамична, видима дипломация, която да подтикне към легитимност и ефективност, достойни за нашата страна\", заяви президентът на републиката Фостен-Аршанж Туадера в края на месец март. /БТА", "date": "2018.05.22", "title": "Западът пропусна шанса си в Централноафриканската република"}
{"url": "https://www.dnevnik.bg/sport/2018/05/22/3182874_bulgarski_ekipaj_shte_debjutira_v_opel_adam_cup/", "text": "Българският екипаж Даниел Попов и Ангел Башкехайов ще дебютира в германския марков шампионат ADAC Opel Adam Cup през идния уикенда. Пилотът на \"Ясен Попов рейсинг\" и неговият навигатор ще участват във втория кръг за сезона - рали \"Заксен\" (25 и 26 май). Сериите, които са част от Германския рали шампионат, стартираха с рали \"Саарланд - Пфалц\" (2 и 3 март). Opel Adam Cup ще продължи до края на октомври, като календарът се състои от общо осем състезания. Попов тества автомобила си през изминалия уикенд, а в сряда ще отпътува за Германия. Опелът е нов за 25-годишния българин, който в последните два сезона се състезаваше с \"Пежо 208 R2\". \"Tестът на Adam, който е нов за мен автомобил, премина очаквано. Опелтът отстъпва по мощност на 208-цата, окачването му е по-меко, но такива са изискванията на купата, където всички пилоти карат с еднакви настройки. Тепърва ще се опознаваме с колата, тъй като сега карахме на трасе, което познавам отлично\", коментира Попов след теста. Шампионатът на \"Опел\" кара своя шести пореден сезон. Тази година надпреварата включва и кръг от Световния рали шампионат (WRC) - рали \"Германия\". Състезанието ще се проведе от 16 до 18 август и ще се брои за два кръга от Opel Adam Cup. Форматът, чиято основна цел е развитието на млади пилоти, се оказва доста успешен. До момента от него са излезли двама европейски шампиони в група \"Джуниър\", един шампион на Германия и един заводски пилот във WRC. \"Ще караме в Германия този сезон, за да видим къде сме спрямо младите пилоти в Европа. Tази година в купата участват 22 екипажa от 12 държави. Kонкуренцията е на много сериозно ниво и правилата са такива, че пилотът и навигаторът са най-важният елемент за доброто или лошото представяне\", каза още Попов. Календар на Opel Adam Cup за 2018 г. Рали \"Саарланд - Пфалц\" (2-3 март). Рали \"Заксен\" (25-26 май) Рали \"Штемведер Берг\" (15-16 юни) Рали \"Вартбург\" (27-28 юли) Рали \"Германия\" (16-19 август/два кръга) Рали \"Ерцгебирге\" (28-29 септември) Рали \"3-те града\" (19-20 октомври)", "date": "2018.05.22", "title": "Български екипаж ще дебютира в Opel Adam Cup"}
{"url": "https://www.dnevnik.bg/sviat/2018/05/22/3182791_turski_potok_shte_se_izplashta_50_godini_ot/", "text": "Трите най-амбициозни проекта за експортни газопроводи на \"Газпром\" са нискорентабилни и от тях печелят най-вече строителните компании, свързани с приближени на президента Владимир Путин, а не руската държава и акционерите на енергийния гигант. Разходите за \"Силата на Сибир\" (връзка с Китай), \"Северен поток 2\" (пряка връзка с Германия през Балтийско море) и \"Турски поток\" (директен транзит през Черно море от руския до турския бряг) са за 93.4 милиарда долара. Само общата стойност на \"Турски поток\" ще надхвърли 20 млрд. долара (през февруари 2018г. в \"Газпром\" говореха за 7 млрд. долара) и проектът няма да спре да носи загуби в продължение на почти 50 години дори без да се взима предвид инфлацията. Тези стряскащи инвеститорите твърдения се съдържат в поверитерен доклад на анализатори от Sberbank CIB - поделение за инвестиционно и корпоративно банкиране на руската \"Сбербанк\". Това е най-голямата транснационална и универсална банка на страната и в нея 50% принадлежат на централната банка на Русия. Заключенията на Алекс Фек и Анна Котелникова са в майския отчет за руските петролни и газови компании, които би трябвало да са основните печеливши от международните транзитни проекти на \"Газпром\". От банката са заявили за деловото издание РБК, че \"този обзор е търговски продукт, който не се разпространява за широката аудитория и е предназначен само за квалифицирани инвеститори наши клиенти, а ние не коментираме подробности на търговските отношения с клиентите си\". Двама от клиентите на Sberbank CIB са потвърдили автентичността на доклада. В полза на Ротенберг и Тимченко \"Установяваме, че решенията на \"Газпром\" стават абсолютно понятни, ако се допусне, че компанията се управлява в интерес на своите подизпълнители, а не за получаване на търговска изгода\", научават притежателите на отчета. Сред компаниите, изграждащи многомилиардните проекти, са \"Стройгазмонтаж\" (СГМ) на Аркадий Ротенберг и \"Стройтранснефтегаз\" (близо половината в компанията принадлежат на Геннадий Тимченко и семейството му). Основно внимание е отделено на \"Силата на Сибир\" заради внушителните разходи за него ($55.4 млрд.) при алтернатива, изискваща около $10 млрд. При \"Турски поток\" и \"Северен поток 2\" големите разходи са в наземната инфраструктура, подвеждаща към морските участъци. В \"турския\" проект досега са вложени 3.5 млрд. долара и над половината от тях са за обекти на руска територия. Фек и Котелникова смятат, че общите разходи ще надхвърлят 20 млрд. долара, а чистата му текуща стойност (Net present value или NPV показва очакваната доходност от инвестициите) е отрицателна и възлиза на цели 13 млрд. долара. \"Северен поток 2\" при използване на 60% от мощностите няма да възвърне инвестициите в продължение на 20 години, смятат авторите. Те оеняват проекта на 17 млрд. долара, включително наземните подвеждащи обекти (оценката на \"Газпром е 9.5 млрд.е вро). Строителството на някои от тези обекти на стойност над 1 млрд. долара получи неотдавна \"Стройтранснефтегаз\" и то без конкурс. Това е непублична компания и жалко, че не можем да инвестираме в нея, допълват анализаторите. И двата проекта не предполагат излизане на нов пазар, а според \"Газпром\" основното им предимство е, че заобикалят Украйна след 2019г. и само \"Турски поток\" ще пести на компанията около 500 милиона долара годишно. Но реализирането на двата проекта няма да позволи пълен отказ от украинския транзит и на \"Северен поток 2\" са нужни нови клиенти в Европа, а не само преместване през Балтийско море на обемите, пренасяни през Украйна. \"Комерсант\" също съобщава за поверителния доклад, но Александър Фролов, зам.-тенерален директор на Института за национална енергетика, казва, че изводите на инвестиционната банка са спорни. Според него само чрез \"Северен покок 2\" Русия ще си спести 2-3 млрд. долара годишно за транзит, които плаща на Украйна. Освен това водеща не е финансовата изгода, а намаляването на зависимостта от политически риск и от опасността от срив на украинската преносна система, известна с лошото си състояние и недостатъчни инвестиции. Строежи 2-3 пъти по-скъпи от аналогични проекти Но Михаил Крутихин от RusEnergy смята, че газопроводите наистина не се изплащат. \"Строителството на газопроводи, които са политизирани и без абсолютно никакви икономически обосновавания, само вреди на страната и измъква средства от \"Газпром\", федералния бюджет и финансираните от нег ослужители, а ицгода получават само получателите на апетитни договори за изпълнение\", казва известният критик на начина, по който се управлява компанията. \"При това когато сравним средната стойност на километър такъв газопровод с проекти при абсолютно аналогични условия в други държави, виждаме, че нашите строители залагат 2-3 пъти по-високи разходи. Мисля, че господата Ротенберг и Тимченко просто паразитират върху манията за величие на руското политическо ръководство, тъй като решенията за инвестиции в такива некомерсиални проекти като \"Силата на Сибир\" се взимат на високо политическо ниво.\" Да поговорим за Игор (Сечин) Крутихин казва, че не се съмнява в изводите в отчета, защото \"в Sberbank CIB работят високо квалифицирани експерти, които няколко пъти публикуваха изводи, различни от политиката на самата \"Сбербанк\". Такъв беше случаят от октомври 2017г., когато се появи докладът на Алекс Фек, Валерий Нестеров и Анна Котелникова, в който имаше глава \"Роснефт: Трябва да поговорим за Игор\" (Rosneft: We Need to Talk About Igor). В нея те критикуваха стратегията на най-голямата петролна корпорация на Русия и в частност изразходването след 2013г. на 22 млрд. долара \"за придобивания без ясен фокус\". \"Проблемът е в това, ме органичният растеж беше твърде кратък, за да удовлетвори амбициите на генералния директор [Игор Сечин].\" \"Роснефт\" толкова се раздразни, че последва натиск и оттегляне на доклада, заменен с по-смекчена версия, отстраняване споменаването на Сечин и извинение от инвестиционната банка. Разходи за спорно строителство, а не за дивиденти През октомври 2016г. от проектите на \"Газпром\" за десетки милиарди долари се оплака Александър Бранис, директор на малкия акционер Prosperity Capital. Пред президента Путин той каза, че \"възниква едно впечатление, че компанията неизвестно защо работи не за акционерите си, не за потребителите, не за държавата, а фактически за подизпълнителите си\", каза той. Асоциацията на професионалните инвеститори призова правителството да увеличи дивидентите от \"Газпром\", а не да влага спечеленото в нови и нови строежи. Миналата седмица Управителният съвет препоръча утвърждаване на дивидентите на нивото от 2017г., за да има финансова стабилност на компанията и реализиране на \"приоритетни стратегически проекти\", сред които са и няколкото експортни газопровода.", "date": "2018.05.22", "title": "\"Турски поток\" ще се изплаща 50 години, от газопроводите печелят предимно близките на Путин"}
{"url": "https://www.dnevnik.bg/sviat/2018/05/22/3182596_chetiri_godini_sled_prevrata_tailandcite_oshte_chakat/", "text": "Когато армията в Тайланд взе властта с безкръвен преврат преди четири години, тя обеща да върне щастието в \"страната на усмивките\" и до две години да възстанови демократичното управление. Тогава военните казаха, че превратът е необходим, за да бъде спряно насилието след многомесечните улични протести и да бъде изкоренена корупцията, която от десетилетия е бич за Тайланд. Но с приближаването на четвъртата годишнина от преврата на 22 май управляващата хунта - Националният съвет за мир и ред (НСМР), е изправена пред криза на общественото доверие, сочат международни и вътрешни социологически анкети, които констатират, че корупцията остава повсеместна както винаги. Правителството също така за пореден път отложи всеобщите избори, като за последно ги насрочи за февруари 2019 г. Някои анализатори смятат, че и тази дата отново ще бъде променена. Когато пое властта, НСМР обеща да се справи с всичко - от \"таксиджийската мафия\" до незаконното изсичане на горите. Подкрепеният от военните парламент е приел 298 закона от 2014 г. досега, а хунтата е издала над 500 указа, твърдят от Националното законодателно събрание, с което били направени \"огромни промени в законовата уредба\", каза Инчийп Атчанонт - програмен мениджър към местна тайландска мониторингова група. Пред последните месеци срещу правителство на военните има протести в северния град Чианг Май заради изграждането на луксозен правителствен жилищен комплекс върху горска земя. Срещу правителството се води разследване и от държавната агенция за борба с корупцията за злоупотреби за 129 млн. бата (4 млн. долара) от държавен фонд за подпомагане на бедните. \"Като взеха властта, те обявиха, че ще се справят с корупцията, и за тези 4 години стана ясно, че не могат\", каза Инчийп. Но според Мана Нимитмонгкол - генерален секретар на Тайландската антикорупционна организация - независим орган, занимаващ се с мониторинг на държавната корупция, военното правителство \"е направило повече в борбата с корупцията от всяко друго в историята на Тайланд\". Обществено недоволство Бавенето на парламентарните избори обаче отново разпали улични антиправителствени протести и те припламват от началото на тази година. Сомчай Срисутхиякорн - бивш служител от избирателната комисия, каза, че очакваното решение на парламента за приемане на един от 4-те законопроекта, необходими за провеждането на изборите, може да бъде отложено. \"Избори може да има най-рано през март 2019 и най-късно през юни 2019 г.\", каза той пред \"Ройтерс\". Заместник-премиерът Прачин Чантонг каза за Ройтерс, че хунтата спазва обещанията си. \"Ние искаме страната да е мирна и обединена и постигнахме по-висок жизнен стандарт и по-високи доходи за всички, но това изисква време\", добави той. Според партията \"Пхеу Тай\", чието правителство бе свалено от военните през 2014 г., хунтата е използвала тези 4 години, за да разшири влиянието си върху тайландската политика, укрепвайки съдебните органи, правителствените институции и независимите организации, като в същото време е омаломощавала политическите партии и гражданското общество. \"НСМР използва пълномощията си, за да укрепва и разширява властта за себе си и за своите приятели за колкото се може по-дълго време\", се казва в декларация на партията, приета в четвъртък миналата седмица. В нея се отхвърля поканата за среща през юни между военното правителство и политическите партии, на която да се съгласуват базисни правила за провеждането на изборите. Въпреки нееднократните обещания на хунтата \"да върне щастието на тайландския народ\" някои разочаровани тайландци казват, че са изгубили търпение. Последните протести бяха оглавени главно от млади активисти, но други бяха организирани от различни групи, представляващи фермери и градските бедни. Агроекспертът от банкокския университет \"Касецарт\" Дечарут Сикхумноед каза, че аграрният сектор, който съставлява около 8 на сто от икономиката, е бил особено засегнат от политиката на хунтата, която отдава приоритет на други сектори. От 2014 г. производителите на ориз и на каучук неведнъж заплашваха с протести, настоявайки правителството да подобри условията за фермерите. Според Националното статистическо бюро през 2017 г. най-бедните 45 на сто от тайландското население (с най-ниски доходи) са спечелили по-малко на глава от населението, отколкото през 2015 г. Макар че ръстът на БВП се е повишил от 1 процент през 2014 г. до 3.9 процента през 2017, аграрният сектор бележи непрекъснат спад в периода 2014-2016 г., след което следва силен подем до 6.2 процента през 2017. Анализатори смятат, че е малко вероятно общественото недоволство да доведе до падане на хунтата. Лидерите на главните опозиционни групи споделиха пред \"Ройтерс\" този месец, че не желаят да се стига до кръвопролития, ако изкарат поддръжниците си на улиците. \"Военните все още контролират положението\", каза Ютапорн Исарачай - политолог от университета \"Сухотай Таматират\". /БТА", "date": "2018.05.22", "title": "Четири години след преврата тайландците още чакат демокрацията"}
{"url": "https://www.dnevnik.bg/evropa/2018/05/22/3182371_nov_kartel_jujna_ispaniia_e_raztrevojena_ot_durzostta/", "text": "Залавяне на рекордно количество кокаин, разтоварване на хашиш от кораб посред бял ден, сблъсъци с полицията... Южните райони на Испания са разтревожени от нарастващата дързост на наркотрафикантите и мнозина се опасяват от появата на истински картел. Вече няколко месеца всяка седмица се стига до конфронтация между органите на реда и трафикантите в провинция Кадис, в най-южната част на страната. Широкият десетина километра Гибралтарски проток дели тази провинция от мароканския бряг. На нея се падат 40 процента от заловените наркотици в Испания и тя е главната врата за влизане на дрогата в Европа. Болница, нападната, за да бъде освободен ранен и арестуван трафикант, полицейски патрули, атакувани с връхлитащи коли, замеряни с камъни агенти, престрелки по време на операции срещу наркотиците... \"Ескалацията на насилствените действия на трафикантите не спира. Все повече са нападенията срещу силите на реда\", казва Хуан Енсинас - представител на синдиката на Гражданската гвардия AUGC в провинция Кадис. Министърът на вътрешните работи Хуан Игнасио Соидо все по-често посещава района и гарантира, че в Испания \"няма да бъде завладяна от наркотрафикантите\". Правителството изпрати подкрепление от петдесетина агенти, но според синдикатите те не са достатъчни. Като доказателство за ефикасността на силите на реда Соидо обяви, че в края на април заловеният в зоната на протока кокаин вече е достигнал общото количество за 2017 г. (11.8 тона), а хашишът е повече от половината в сравнение с предходната година (145 тона). На 22 април  властите заловиха в Алхесирас  най-голямото количество кокаин в историята на Испания - 8.7 тона на кораб, идващ от Колумбия. 3000 служители За синдикатите тези числа доказват най-вече факта, че в Испания влиза все повече дрога. По техни оценки едва 20 на сто от наркотиците биват залавяни. Жителите дават воля на гнева си: в четвъртък миналата седмица те демонстрираха в Алхесирас след последните две трагедии - нападение с палки и камъни срещу деветима полицаи на излизане от ресторант и смъртта на деветгодишно дете при сблъсък на два кораба, свързани с трафика. Според синдикатите 30 банди на трафиканти действат в региона и в тях са пряко наети над 3000 служители. Сред тях е бандата \"Лос кастаняс\", смятана за най-важната, и кланът на мароканеца Абдела ел Хадж, наричан (Лионел) Меси на хашиша . \"Тези кланове винаги са си съперничели, но започват да провеждат съвместни операции и не е абсурдно да се мисли, че може да се появи истински наркокартел\", предупреждава Хуан Фернандес - национален говорител на AUGC. Министър Хуан Игнасио Соидо категорично отрича, че това е възможно, както и няколко експерти, до които АФП се допита. \"Разликата между картел и престъпна група е, че картелът вече е колонизирал района и силата му да прониква в институциите е голяма\", а положението не е такова, поне за момента\", уверява криминологът Рикардо Магас. Проблемът е \"сериозен и се влошава\", казва все пак той. Синдикатите нямат нито едно доказателство, \"което да позволява да се твърди\", че колумбийската мафия, най-големият световен производител на кокаин, се е внедрила в района, както изтъква колумбийската преса, уверява Хуан Енсинас. Начин на живот Южна Испания е удобна за трафикантите. Близо е до Мароко - голям производител на хашиш. Алхесирас, най-голямото испанско пристанище, е тясно свързано с Южна Америка, откъдето идва кокаинът. А безработицата надхвърля 30%. \"Юноша, който се преструва на рибар и дава сигнал за тревога, когато се приближат хеликоптер или патрул, може да спечели 1500 евро\" за един ден, обяснява Хуан Фернандес. \"За разтоварването на дрогата сумата се удвоява. За шофиране на кола е още повече, за управляване на кораб - още повече... \" Трафикът \"все по-малко се възприема като престъпление и все повече като начин на живот\", казва той. Синдикатите на органите на реда настояват за поне още 300 агенти, по-строги присъди и възможности за намиране на работа за младите хора./БТА", "date": "2018.05.22", "title": "Нов картел? Южна Испания е разтревожена от дързостта на наркотрафикантите"}
{"url": "https://www.dnevnik.bg/sport/2018/05/22/3182873_rusiia_shte_zashtitava_stadionite_na_svetovnoto/", "text": "Последната част от подготовката на  световното първенство по футбол  е в сила. След като стадионите в 11-те града домакини вече са напълно завършени и отборите скоро ще пристигнат в Русия, страната затяга и сигурността на съоръженията, които ще приемат двубоите. За световното първенство Министерството на отбраната е създало няколко мобилни групи, които са предназначени както за прехващане и заглушаване на сигнали, така и за борба с дронове. Системите за сигурност са снабдени както с доказана технология, така и с експериментални разработки, съобщи РБК. Генералният щаб вече е приел документ на 26 февруари, според който разрешава експлоатацията на системите за защитата на световното първенство. Трите разработки, които ще се използват по време на световното първенство, са наречени \"Примка\", \"Светлина\" и \"Жител\".От Министерството на отбраната потвърждават, че всяка от трите системи е с различен обхват, и добавят, че в Москва ще има на разположение два броя \"Примка\" и два \"Светлина\", а в Санкт Петербург – един \"Жител\" и два \"Светлина\". Най-много се знае за системата за защита \"Светлина\", която е приета като разработка още през 2012 г. Тя е предназначена за търсене и анализ на радиовръзка, работеща в диапазона между 25 и 18 000 мегахерца. Разгръща се за 10 минути и работи на температури от минус 30 до плюс 40 градуса. Останалите два комплекса могат да заглушават GPS системи, както и летателни апарати. Всички от защитните системи са оборудвани с лазери, за да свалят при необходимост дронове. Министерството на отбраната добавя, че са предприети всички мерки за защита по време на световното първенство. В охраната ще се включи и руската Федерална служба за сигурност. Тя вече е оборудвана с 60 преносими комплекса \"Арбалет\" предназначени за къси разстояния.", "date": "2018.05.22", "title": "Русия ще защитава стадионите на световното срещу атаки от дронове"}
{"url": "https://www.dnevnik.bg/kultura/2018/05/22/3182332_sedmicata_na_dizaina_v_milano_otpechatanata_kushta/", "text": "Една къща, която изглежда сякаш е паднала от небето между историческите сгради на Piazza Beccaria в Милано, всъщност изникна за около 48 часа в първите дни на седмицата на дизайна. Проектът, наречен 3D Housing 05 (3D жилище 05), е прототип на къща, отпечатана на място с портативен робот и 3D принтер, първият по рода си в Европа. Той има за цел да покаже потенциалните революционни промени в архитектурата, строителството и изобщо начина на живот, които предстоят в обозримо близко бъдеще. Прагматично, както изисква неговата професия, разказва Масимилиано Локатели, 51-годишен милански архитект, основател на студио CLS Architetti, но и дизайнер на интериора и автор на успешна колекция от домашни артикули, за смисъла и предимствата на проекта: \"За пръв път в Италия и в Европа се изгражда къща, в която всички елементи са отпечатани в 3D. Това е експериментален проект, който открива нови перспективи. Технологията е класика на 3D принтирането - има принтер, който създава напластяващи се ивици от бетонен композит, които образуват стените и някои основни мебели...\" Обяснението продължава: 100 квадратни метра от сграда в суров вид ще струват между 8 и 10 хиляди евро. Това може напълно да революционизира пазара... Цветът на цимента може да варира по желание. Съществуващите в момента ограничения на архитектурата ще изчезнат. За реализацията на проекта той събира заедно няколко компании - най-голямата инженерна Arup, Cybe холандска компания, която доставя принтера, и Italcementi Heidelberg Cement Group, която предоставя материалите. Студенти от Колумбийския университет разработват и отпечатват своите прототипи на мебели и аксесоари на строителната площадка. След като машината е свършила работата си, от хората се изисква да завършат покрива, прозорците и вратите, за тях са и останали довършителни работи. Компанията се надява в бъдеще да автоматизира и тази част от процеса. Проектът \"3D жилище 05\" изглежда значително по-голям и по-сложен от предишните къщи, изградени с метода на 3D-принтиране, които сме виждали. Състои се от дневна, спалня, кухня, баня и покрив-тераса Прозорците са от месинг, както и облицовката на кухнята в индустриален стил – така те омекотяват необработените бетонови стени в по-голямата част от интериора. Ваната е изсечена от цял блок мрамор. Неравната текстура на бетона позволява прикрепването на пълзящи растения по външните стени на къщата чак до покрива, който може да се превърне в градина. Структурно къщата е устойчива на земетресения, съдържа кухини, в които са разположени инсталациите и изолацията, и може да бъде разширявана на широчина и височина. Проектът има слабо въздействие върху околната среда. Сградата се формова със специална смес от циментови прахове, агрегати и свързващи вещества и в бъдеще може да бъде разрушена, пулверизирана и реконструирана със същия материал.  Освен гъвкавост и устойчивост този начин на строителство предлага и по-голяма достъпност. \"Намаляването на разходите за строителство отваря безкрайни възможности: да се осигурят жилища за 1.2 милиарда души в света без подходящ подслон, бързо да се построят жилища в аварийни обекти, да се създадат къщи от съвременни визионери в най-екзотичните места - дори на Марс\", се казва в описанието на проекта.  Инженерите от Arup посочват, че методът за 3D печат намалява строителните отпадъци чрез увеличаване на ефективността по време на строителния процес и позволява материалите да бъдат повторно използвани в края на живота на сградата, вместо да се превръщат в депа за отпадъци. \"С тази сграда показахме, че технологията за 3D печат е достатъчно напреднала, за да поеме по-сложни структури и да проектира сгради, които да бъдат преустроени или повторно използвани в края на живота им.\" Заради всички тези свои достойнства проектът 3D Housing 05 получи наградата в категорията \"Най-добра устойчивост\". ", "date": "2018.05.22", "title": "Седмицата на дизайна в Милано: Отпечатаната къща"}
{"url": "https://www.dnevnik.bg/sport/2018/05/22/3182878_doping_skandalut_s_rusiia_se_prenasia_kum_futbola_sled/", "text": "Мащабният допинг скандал с Русия се пренася към футбола. В нов документален филм на германската телевизия ARD, излъчен по-малко от месец преди световното, се твърди, че страната е прикривала положителни проби на футболисти, пише insidethegames.biz. В основата отново са показания на руския информатор и бивш директор на Московската антидопингова лаборатория Григорий Родченков. Във филма \"Руските футболни приятели\" той посочва, че през 2014 г. е получил заповеди за пренебрегването на положителните резултати. Филмът е направен от журналиста Ханс-Йоахим Сепелт, който беше в основата на разкритията за манипулирани тестове в руската лека атлетика, откъдето тръгна скандалът. Миналата седмица на журналиста беше отказана виза за световното в Русия. Във филма е включено и интервю с канадския адвокат Ричард Макларън, ръководил разследването на Международната антидопингова агенция (WADA) срещу руския допинг. Твърдението е, че московската лаборатория е прикрила резултати от проби, взети през 2014 г. след мачове в руските дивизии. ARD посочва, че разполага с документ, свързващ номерата на тестове с футболистите, на които са. Според Родченков нареждането за прикриването е дошло директно от бившия министър на спорта Виталий Мутко, който беше и президент на Руския футболен съюз. \"Получих заповед от Мутко, че не се нуждаем от положителни резултати във футбола. Той беше шефът и аз следвах неговите заповеди\", казва информаторът във филма. Според твърдението 155 проби на футболисти са били конфискувани от WADA през 2014 г., включително някои на играчи от националния отбор. Смята се, че ФИФА продължава да разследва тестовете. В края на миналата година  ФИФА е  изискала от Руската антидопингова агенция (RUSADA) информация за допинг тестовете на 19 състезатели . Тогава руските медии съобщиха, че сред тях е и тази на бившия български национал Благой Георгиев. В момента руският национален отбор е на подготовка в Австрия. \"Сборная\" започва участието си на световното с мача на откриването срещу Саудитска Арабия на 14 юни на \"Лужники\". Московската  лаборатория остава без лиценз . По време на световното  допинг пробите ще се изследват в Лозана .", "date": "2018.05.22", "title": "Допинг скандалът с Русия се пренася към футбола след нов филм на ARD"}
{"url": "https://www.dnevnik.bg/sport/2018/05/22/3182879_klivland_izravni_seriiata_s_bostun_sled_44_tochki_na/", "text": "Кливланд кавалиърс\" спечели и второто си домакинство срещу \"Бостън селтикс\" и изравни резултата във финала на Източната конференция в Националната баскетболна асоциация (НБА). Леброн Джеймс отбеляза 45 точки, а \"кавалерите\" се наложиха със 111:102. Джеймс вкара 17 от 28-те си стрелби от игра и излезе начело във вечната класация за най-много отбелязани кошове от игра в плейофите. Той вече има 2357 - с един повече от легендата на \"Лос Анджелис лейкърс\" Карим Абдул-Джабар. Лидерът на \"Кливланд\" записа своя 25-и плейофен мач с 40 и повече точки и шести през този сезон. В последните 25 години само един играч е имал толкова в един сезон - Алън Айвърсън, когато през 2001 г. изведе \"Филаделфия 76\" до големия финал в НБА. За 11-и път в 25-те си плейофни мача с 40 и повече точки Джеймс завършва с над 60% успеваемост в стрелбата от игра. Той изпревари по този показател Майкъл Джордън (10). Другите в челото на тази класация са Шакил О'Нийл (8), Абдул-Джабар (6) и Бърнард Кинг (6). Джеймс вече има 106 мача в плейофите с 30 и повече точки. С повече от него е единствено Джордан (109). \"Кливланд\" започна много силно мача. Джеймс вкара 11 точки в първите 8:15 минути, за да даде аванс от десет на своя отбор. След две тройки на Джордж Хил и Кайл Корвър и попадението от средна дистанция на Джеф Грийн първата четвърт приключи с 16 точки преднина за домакините - 34:18. В началото на втората част разликата скочи до върховите в мача 19 точки. Играчите на \"Бостън\", които стреляха кошмарно в първите 18 минути, започнаха да се стабилизират в края на полувремето и се оттеглиха на почивка с пасив от 15 точки. В третата част гостите доста подобриха играта си, бореха се много здраво във всяка атака и няколко пъти успяваха да съкратят изоставането си до осем точки. Домакините обаче отговаряха с бърза серия и отново отваряха двуцифрена разлика. Последната четвърт започна при резултат 89:76. Джеймс получи почивка в първите три минути и половина и \"Бостън\" отново се доближи на осем точки. Седем минути преди края \"келтите\" намалиха разликата до седем точки. Те имаха шанс да продължат серията си, но загубиха борбите в защита при две поредни нападения на \"Кливланд\". Кевин Лав, който определено нямаше ден, се прояви с няколко важни отигравания в края. Той си взе борбата в нападение и направи добавка за 98:89, след което подаде страхотен пас през цялото игрище за Джеймс, който поднесе, за да направи разликата 11 точки. С няколко добри защити в следващите две минути \"Бостън\" отново съкрати изоставането си до седем точки. Мощна забивка на Тристан Томпсън, успешен пробив на Джеймс и успешна стрелба от средна дистанция на Хил обаче спряха устрема на \"келтите\". Минута и 43 секунди преди края Джеймс подпечата победата на \"Кливланд\" с първата си тройка в мача. \"Той е най-добрият в баскетбола по отношение на това да разчете ситуацията на игрището и да открие какво и как иска да направи. Единственото, което ти остава, е да се бориш. Трябва да направиш нещата възможно най-трудни за него, защото той така или иначе ще намери персоналния двубой, който иска\", заяви старши треньорът на \"Бостън\" Брад Стивънс след мача. Кайл Корвър добави 14 точки за успеха на \"Кливланд\", а Тристан Томпсън се отчете с 13 точки и 12 борби. Хил също отбеляза 13 точки. \"Кавалерите\" завършиха мача с 50.6% успеваемост в стрелбата от игра. Играчите на \"Бостън\" вкараха само 35 от 85-те си стрелби от игра (41.2%) и единствено големият брой грешки на съперника (18 срещу 8) ги държеше почти до последно в мача. Петимата титуляри на гостите приключиха с двуцифрен точков актив - Джейлън Браун с 25 точки, Джейсън Тейтъм със 17, Тери Розиър с 16, Ал Хорфорд с 15 и Маркъс Морис с 10. От тях обаче само Морис достигна 50% успеваемост в стрелбата от игра. \"Бостън\" допусна шеста загуба в седмото си гостуване в плейофите този сезон. Петият мач от серията е в Бостън, където тимът на Брад Стивънс не познава вкуса на поражението - девет победи от девет двубоя. \"Знаем, че ни очаква враждебна обстановка. Техните фенове са много енергични. Ние обаче трябва да имаме същата нагласа, както когато се върнахме у дома за тези два мача. Ако мислим по този начин, ще сме в състояние да победим\", каза Джеймс. \"Кливланд\" опитва да стане първият отбор в историята, успял да обърне плейофна серия срещу \"Бостън\" след изоставане от 0:2. В досегашните 37 такива случая \"келтите\" неизменно са излизали крайни победители. От общо 300 серии в историята на НБА, в които отбор е загубил първите два мача от плейофна серия, се е стигало до обрат в едва 19. Във финала в Западната конференция  шампионът \"Голдън стейт уориърс\" води с 2:1  срещу лидера в редовния сезон \"Хюстън рокетс\". Четвъртият мач от серията е в сряда сутринта от 4.00 ч. българско време.", "date": "2018.05.22", "title": "\"Кливланд\" изравни серията с \"Бостън\" след 44 точки на Леброн Джеймс"}
{"url": "https://www.dnevnik.bg/skorost/2018/05/22/3182888_ekotaksata_za_stari_koli_se_vdiga_s_15_vupreki/", "text": "Въпреки че от няколко месеца министърът на екологията Нено Димов уверява, че екотаксата за автомобили над 10 години ще скочи драстично, днес по \"Нова телевизия\" той обяви, че повишението ще е с около 15%. Плановете са електромобилите да не се облагат, а за хибридите тя да се намали. На страницата на министерството на околната среда и водите  е публикуван за обществено обсъждане  проект на постановление на Министерския съвет за изменение и допълнение на нормативните актове в областта на управление на отпадъците, където са посочени новите размери на продуктовите такси. В момента купувачите на колите на ток плащат 102 лева екотакса при тяхната регистрация, като предложението е тя да не се дължи от 2022 г. За хибридите размерът зависи от възрастта, като варира между 124 и 227 лева. Новото предложение е сумата да е от 100 до 255 лева, пак в зависимост от това на колко години е колата. Както досега екотаксите няма да зависят от това дали автомобилът е дизелов, бензинов или на газ, като определяща ще е единствено възрастта. За превозните средства до 5 години тя остава 194 лева. Ако се приемат исканите от екоминистерството промени, то за превозните средства, произведени преди над 10 години, ще се плаща с 35 лева повече, или 310 лева. За автомобилите на между пет и десет години ще се дължат 290 лева, или с 30 лева повече, отколкото сега. Нено Димов посочи, днес, че ако предложените от екоминистерството продуктовите такси се приемат, ще бъдат обхванати моторни превозни средства, за които сега не се плаща нищо. \"Това е една стъпка от поредица от стъпки и знак за намеренията на държавата\", увери екоминистърът. Екотакса, или както се нарича продуктова такса, се плаща да всички продукти, като парите се използват за оползотворяване на отпадъците, които остават сред тяхното изхвърляне. Във връзка с планираните забрани за дизелови автомобили в Западна Европа,  Нено Димов повтори тезата си , че това изкривява пазара и който го причинява, трябва да се погрижи тези превозни средства да не се окажат в страни, в които такива ограничения няма. Той допълни, че ще започне активните действия за изработване на такъв регламент, след края на българското европредседателство.", "date": "2018.05.22", "title": "Екотаксата за стари коли се вдига с 15% въпреки заканите да скочи драстично"}
{"url": "https://www.dnevnik.bg/evropa/2018/05/22/3182885_liderut_na_ispanskata_partiia_podemos_moje_da_zagubi/", "text": "Членовете на лявата испанска партия \"Подемос\" ще подложат ръководството си на процедура за вот на доверие, след като партийният лидер Пабло Иглесиас си купил къща за над 600 000 евро в околностите на Мадрид, предаде \"Ройтерс\". Партията \"Подемос\" се роди в резултат на протестите срещу мерките за строги икономии по време на финансовата криза. Критиците обвиниха в лицемерие Иглесиас и неговата съпруга Ирене Монтеро, която е говорител на \"Подемос\", заявявайки, че двамата предават своите леви принципи. В защита на покупката си Иглесиас и Монтеро казаха, че жилището е за тяхно лично ползване и че не са го купили заради някаква спекулативна цел на имотния пазар. На двата парламентарни вота в Испания през 2016 г. \"Подемос\" спечели около една пета от гласовете и се превърна в една от четирите водещи политически сили в Испания. Според социологическите проучвания тя догонваше, а понякога дори изпреварваше традиционната лява партия в Испания - Испанската социалистическа партия. Иглесиас и Монтеро, които очакват близнаци, миналата седмица потвърдиха съобщение в електронното издание \"Окейдиарио\", че са купили къщата заедно с плувен басейн и къща за гости в град Галапагар на 40 км от Мадрид. В публикация във \"Фейсбук\" Иглесиас заяви, че двамата с Монтеро са изтеглили 30-годишен ипотечен кредит в размер на 540 000 евро. \"Знаем, че много испански семейства не могат да си позволят такава ипотека дори с две заплати, и тъкмо за това смятаме, че е толкова важно всеки да изкарва доходите си по почтен начин\", заяви той. През 2012 г. Иглесиас разкритикува тогавашния министър на икономиката Луис де Гиндос, че си е купил апартамент в Мадрид за същата сума в пика на икономическата криза. Кризата беше предизвикана от спукването на балон на имотния пазар, който доведе до спад в цените средно с около 40%. В неделя крайнодясната партия \"Вокс\" закачи транспарант на къщата с надпис \"Бежанци и незаконни заселници, добре дошли\", с което се осмиваше позицията на \"Подемос\" за имиграцията и жилищната политика. На пресконференция в събота, в която Иглесиас и Монтеро обявиха намерението да бъде поискан вот на доверие, двамата заявиха, че атаките срещу тях са част от опит да бъде дестабилизирана партията. Партийният електорат ще може да се произнесе за бъдещето на Иглесиас и Монтеро в ръководството на партията в рамките на вътрешнопартийно гласуване, което ще продължи от 22 до 27 май, обяви \"Подемос\" в \"Туитър\". /БТА", "date": "2018.05.22", "title": "Лидерът на испанската партия \"Подемос\" може да загуби поста заради покупка на скъп имот"}
{"url": "https://www.dnevnik.bg/na_put/2018/05/22/3181673_nai-dulgiiat_kruiz_-_59_durjavi_245_dni_67_hil_paunda/", "text": "Най-продължителният круиз в света ще започне от Лондон през август 2019 г. и ще продължи осем месеца като ще обхване 59 страни във всички континенти с изключение на Антарктида, съобщава британският \"Индипендънт\". Този, който иска да бъде един 930-те пътници на борда, трябва да е готов да се раздели с близо 67 хил. паунда. Организатор на пътуването е норвежката круизна компания \"Викинг\", чийто кораб ще влезе в 113 пристанища за период от 245 дни. От Гринуич пътниците ще пътуват през Великобритания и Норвегия, ще прекосят Атлантическия океан и ще се отбият в Гренландия. След обиколки на Канада и САЩ със спирки в Монреал, Ню Йорк и Бермудските острови корабът ще посети Барбадос, преди да отпътува за делтата на Амазонка. Фиджи, Нова Зеландия, Австралия, Китай, Сингапур, Шри Ланка, Индия и Тайланд също са включени в натоварения маршрут. Преди края на пътешествието туристите ще се отбият и в Испания и Португалия. Самият кораб разполага с два плувни басейна, скандинавски СПА център и осем ресторанта с разнообразна международна кухня. Цената от 66 990 е най-ниската възможна за стая с балкон. На кораба има и по-изискани предложения като пентхауз между 80 хил. и 100 хил. паунда и ексклузивен апартамент с библиотека, хол и трапезария за 194 хил., който обаче вече е зает.", "date": "2018.05.22", "title": "Най-дългият круиз - 59 държави, 245 дни, 67 хил. паунда"}
{"url": "https://www.dnevnik.bg/evropa/2018/05/22/3182889_zname_na_lgbt_obshtnostta_v_britanskoto_posolstvo/", "text": "Беларус разкритикува яростно Обединеното кралство, защото е издигнало знамето на ЛГБТ общността (лесбийки, гейове, бисексуални и транссексуални) на територията на посолството си в Минск по случай световния ден за борба с хомофобията, предаде \"Франс прес\". Беларуското министерство на вътрешните работи каза вчера, че съжалява за тази инициатива на британското посолство на 17 май. Според него Лондон опитва \"да създаде проблем там, където не съществува\", и се опълчва на \"традиционните ценности\" на бившата съветска република. \"Каквото и да си говорим, хомосексуалните отношения са измама... ЛГБТ общността и цялата тази борба за \"техните права\" и за деня на тази общност, всичко е фалш\", каза министерството в комюнике. В него се отбелязва, че семейството и бракът са основополагащи за страната. Беларус е ръководен от 1994 г. с желязна ръка от авторитарния президент Александър Лукашенко, който през 2012 г. се прочу с твърдението си \"по-добре диктатор, отколкото педал\". /БТА", "date": "2018.05.22", "title": "Знаме на ЛГБТ общността в британското посолство разгневи Беларус"}
{"url": "https://www.dnevnik.bg/sviat/2018/05/22/3182891_sasht_vtvurdiha_tona_kum_iran_i_poiskaha_mashtabni/", "text": "Държавният секретар на САЩ Майк Помпео заплаши, че САЩ ще подложат Иран на безпрецедентен финансов натиск и ще му наложат \"най-тежките санкции в историята\", ако иранското правителство не промени курса си, предадоха \"Франс прес\" и \"Асошиейтед прес\", цитирани от БТА. В реч пред консервативната фондация \"Херитидж\" във Вашингтон Помпейо призова за ново ядрено споразумение с Иран, след като президентът Доналд  Тръмп се изтегли от сключеното  през 2015 г. По думите на държавния секретар администрацията на Тръмп предпочита това да е договор, който да се ратифицира от Конгреса. Помпео изброи 12 изисквания към Иран, които според него трябва да бъдат част от следващо споразумение. Той заяви, че Иран трябва да прекрати обогатяването на уран и никога да не се занимава с предварителна обработка на плутоний. Иран също така трябва да даде на ядрените инспектори \"безусловен достъп до всички обекти в страната\" и да спре да развива програмата си за балистични ракети. Помпео също така поиска Иран да освободи всички американски граждани, да прекрати подкрепата си за бунтовниците хуси в Йемен, да изтегли всичките си въоръжени сили от Сирия и да престане да заплашва Израел. Иран \"никога повече няма да има картбланш да доминира Близкия изток\", заяви Помпео. Държавният секретар на САЩ също така обеща \"да преследва иранските агенти и машите им от \"Хизбула\" в цял свят, за да ги смаже\". Помпео заяви, че иранското ядрено споразумение от 2015 г. е било \"губещо\" и това е имало огромни последици в Близкия изток. Откакто споразумението от 2015 г. влезе в сила, Иран \"напредна из целия Близък изток\", а администрацията на Обама \"беше заложила\" на това, че Иран ще спре неправомерните си действия и ще спазва световните норми, каза държавният секретар на САЩ. Помпео заяви, че Тръмп се е оттеглил от споразумението, защото то не е гарантирало безопасността на американците от създаваните от Иран рискове. Споразумението от 2015 г. \"постави света в риск заради фаталните си недостатъци\", добави той. Помпео предложи редица значителни потенциални отстъпки от САЩ за Иран, ако Техеран се съгласи да извърши \"съществени промени\", и призова за ново, по-силно ядрено споразумение с Иран. Ако бъде постигнато споразумение, което удовлетворява администрацията на Тръмп, САЩ ще са склонни да отменят всички икономически санкции, заяви Помпео. Освен това САЩ ще възстановят пълни дипломатически и търговски отношения с Иран и ще му позволят да получи достъп до най-модерни технологии. Помпео заяви, че САЩ дори биха подкрепили модернизацията на иранската икономика и биха й помогнали да се върне в световната финансова система. Държавният секретар на САЩ поиска подкрепата на съюзниците,  по-специално европейските , но ги предупреди, че фирмите, които развиват дейност в Иран в забранени от американските санкции отрасли, \"ще бъдат държани отговорни\". \"Иран ще бъде принуден да направи избор: или да се бори икономиката му да не изпадне \"на системи\", или да продължи да изразходва ценни средства за борби зад граница. Той няма да има ресурсите да прави и двете\", заяви Помпео, цитиран от ДПА. Имитация на дипломация Според висш ирански служител изявлението на американския държавен секретар показва, че САЩ се стремят към смяна на режима в Техеран, предаде \"Ройтерс\". Иранският президент Хасан Рохани каза, че САЩ не могат да решават за Иран. \"Кои сте вие, за да взимате решения за Иран и за света? Светът днес не приема Америка да решава за целия свят, тъй като страните са независими. Тази ера свърши отдавна. Ние ще продължим нашия път с подкрепата на нашия народ\", заяви Рохани. В \"Туитър\" иранският външен министър Мохамад Джавад Зариф пък написа, че САЩ повтарят грешките от миналото спрямо Иран, предаде \"Ройтерс\". \"Имитацията на дипломация на САЩ е до голяма степен връщане към стари навици, подвластна на заблуди и на провалили се политики, диктувана от покварен специален интерес, тази политика повтаря същите погрешни избори и ще пожъне същите несгоди. Иран междувременно работи с партньорите си за намиране на решения след американското изтегляне от ядреното споразумение\", написа дипломат номер едно в \"Туитър\". В изявление на иранското външно министерство се казва: \"Иран отхвърля твърденията и лъжите на така наречената нова американска стратегия и осъжда откритата намеса на американския държавен секретар в иранските вътрешни дела и незаконните заплахи срещу една страна - членка на ООН.\" Без алтернатива Няма алтернативно решение на иранското ядрено споразумение, заяви върховният представител на ЕС за външната политика и политиката за сигурност Федерика Могерини в отговор на речта на Помпео, предаде \"Франс прес\". \"Речта на държавния секретар Помпео с нищо не показа как изтеглянето от иранското ядрено споразумение е направило или ще направи региона по-безопасен срещу заплахата от ядрено разпространение или как би ни поставило в по-добра позиция да влияем на поведението на Иран в области извън обхвата на иранското ядрено споразумение\", заяви Могерини. \"Няма алтернативно решение на иранското ядрено споразумение\", заключи тя. Могерини призова международната общност да нормализира търговските си отношения с Иран, допълва ТАСС. Тя припомни, че подобна нормализация е ключова част от иранската ядрена сделка, която трябва да бъде изпълнена от международната общност.", "date": "2018.05.22", "title": "САЩ поискаха от Иран мащабни промени срещу вдигане на санкциите"}
{"url": "https://www.dnevnik.bg/bulgaria/2018/05/22/3182898_elena_ioncheva_parite_ot_deloto_sreshtu_borisov_shte/", "text": "Борисов и ГЕРБ са осъдени да платят 5 хиляди лева, които ще отидат във фондация за българчета в нужда. Това съобщи Елена Йончева в ефира на Би Ти Ви по повод  спечеленото дело за клевета срещу министър-председателя . \"Съдът постанови, че Бойко Методиев Борисов е клеветник. Ще цитирам едно негово изказване, което беше доста скандално: \"Та туй ново лице, което си позволи за ГЕРБ, че краде, ако продължи и каже още една дума, ще изляза и ще кажа как платихме милиони за нея. Казах просто да си мери приказките\", уточни тя. \"Борисов твърди, че не е казал тези реплики, а аз просто съм се припознала в тях. Колегите ми ме питат дали е казвал тези неща и за кого са се отнасяли, ако не е за мен. За мен лично това е едно удовлетворение. Тази присъда показва, че политиците в България не могат да лъжат, без значение в предизборна кампания ли го правят или не\", допълни Йончева. Тя припомни, че е заявила, че ГЕРБ крадат от санирането, както и че оградата по границата с Турция е несигурна, но всичко е било подкрепено с факти. \"В Германия за клевета се предвижда лишаване от свобода до 2 години. Това означава, че това действително е тежко провинение. Смятам, че за нашата държава това е много важно - един политик трябва да си мери приказките\", обясни още тя. Йончева заяви, че е твърдо против политиците да комуникират с институциите през Facebook и че социалната мрежа трябва да се използва много пестеливо. Тя твърди, че разбира Таско Ерменков за това, че задава въпроси към институциите във Facebook, но не подкрепя подобни действия.", "date": "2018.05.22", "title": "Елена Йончева: Парите от делото срещу Борисов ще отидат за българчета в нужда"}
{"url": "https://www.dnevnik.bg/evropa/2018/05/22/3182910_turciia_osudi_104_dushi_na_dojivoten_zatvor_za/", "text": "Турски съд осъди на доживотен затвор 104 души за участие в проваления опит за преврат през 2016 г., предаде вестник \"Хюриет\", цитиран от \"Ройтерс\". Съдът в Измир произнесе срещу 104 от общо 280 обвиняеми \"утежняващи доживотни\" присъди, което е най-тежкото възможно наказание според турското законодателство. Други 21 души получиха 20 години затвор за обида срещу президента, а 31 бяха осъдени на 10 години и шест месеца за \"членство в терористична организация\", посочва \"Хюриет\". Над 240 души, повечето от които невъоръжени цивилни, бяха убити в нощта на 15 юли 2016 г., когато група военнослужещи опитаха да атакуват парламента и да свалят президента Реджеп Тайип Ердоган. Правителството обвинява мрежата на намиращия се в САЩ духовник Фетхуллах Гюлен, бивш съюзник на Ердоган, за организирането на проваления преврат. Гюлен, който живее в самоналожено изгнание в Пенсилвания от 1999 г., отрича да е замесен и осъди пуча. След опита за преврат властите задържаха 160 000 души и уволниха близо същия брой държавни служители като част от мащабна чистка. От тях повече от 50 000 души получиха обвинения и се намират в затвора в очакване на съдебен процес. Мащабът на чистката предизвика безпокойство у групи за защита на човешките права, както и сред западните съюзници на Турция, които се опасяват, че страната залита към авторитаризма. Правителството се оправда, че мерките са необходими предвид степента на заплахите за сигурността, пред които е изправено.", "date": "2018.05.22", "title": "Турция осъди 104 души на доживотен затвор за участие в опита за преврат"}
{"url": "https://www.dnevnik.bg/evropa/2018/05/22/3182968_franciia_e_paralizirana_ot_stachki_sreshtu_reformite/", "text": "Все повече се засилва недоволството на френските държавни служители, които организират днес стачки и демонстрации в цялата страна по призива на девет синдиката - третият национален ден на протести от идването на власт на президента Еманюел Макрон, предаде \"Франс прес\", цитирана от БТА. Между 130 и 140 демонстрации са насрочени в цялата страна, а синдикатите са отправили съвместен призив за стачки в училищата, обществените услуги, енергийния сектор и въздухоплаването. Главна дирекция на гражданската авиация препоръча на авиокомпаниите да намалят с 20 процента планираните за днес полети на парижкото летище \"Орли\", в източния град Лион и в югоизточния пристанищен град Марсилия. Персоналът от болниците и социалните услуги ще демонстрира с искане за по-добри условия на труд и повече нови назначения. Здравните грижи за болните обаче ще бъдат осигурени. Профсъюзните организации критикуват плановете на правителството, които според тях представляват посегателство срещу статута на държавния служител чрез намаляване на социалния диалог, все по-масовото използване на нещатни служители, насърчаване на преместването на друга работа, включително насочване към частния сектор. Тези планове, които се очаква да се превърнат в проектозакон през първата половина на 2019 г., подклаждат напрежението, възникнало след идването на власт на Еманюел Макрон. В днешното протестно шествие в Париж ще участват ръководителите на най-големия френски синдикат, Обща конфедерация на труда (CGT), на \"Форс увриер\" (Force Ouvriеre - \"Работническа сила\") и на Френската демократична конфедерация на труда CFDT - за пръв път заедно от 2010 г., когато бяха големите протести срещу пенсионната реформа. Сега правителството планира да съкрати 120 000 държавни служители до 2022 г. и обяви, че замразява индекса, служещ за изчисляване на заплатите им, както и че отлага с една година индексирането на щатните таблици. Призивът за стачна мобилизация днес се очаква да наруши работата на детските ясли и началните училища, с изключение на частните. В енергийния сектор протестът е насочен срещу отмяната на статута на служителите в газовите електроцентрали и ВЕЦ-овете. Възможно е да бъде намалено производството на електроенергия, което да доведе до временно спиране на тока за някои потребители. Също днес започва  единайсетият етап от двудневните стачки  (на всеки пет дни) във френската национална жп компания SNCF, който ще приключи в четвъртък сутринта. Очаква се на места към протестните шествия на държавните служители да се присъединят и железничарите. Близо половината французи (49 на сто) не подкрепят днешния ден на мобилизация на държавните служители, според допитване на ViaVoice по поръчка на в. \"Фигаро\", радио BFM Business и международното висше училище за бизнес HEC Paris.", "date": "2018.05.22", "title": "Франция е парализирана от стачки срещу реформите на Макрон"}
{"url": "https://www.dnevnik.bg/photos/2018/05/22/3182912_fotogaleriia_shouto_na_cvetiata_vuv_velikobritaniia/", "text": "Шоуто на цветята Chelsea Flower Show се провежда под егидата на Кралското градинарско общество. Тази година то е посветено на карибските имигранти от поколението \"Уиндръш\", несправедливото отношение към които предизвика политически скандал във Великобритания. Поканени в страната след Втората световна война, за да запълнят работните места, те живеят и работят законно там. Но неизвестен брой от децата и внуците им са третирани погрешно като нелегални имигранти и нямат достъп до основни права, като например здравеопазване. Над 60 души неправомерно са били депортирани в Карибите и скандалът коства поста на вътрешния министър.", "date": "2018.05.22", "title": "Фотогалерия: Шоуто на цветята във Великобритания"}
{"url": "https://www.dnevnik.bg/photos/snimka_na_denia/2018/05/22/3182994_snimka_na_denia_emocionalnoto_izprashtane_na_maestroto/", "text": "След 22 години в професионалния футбол Андреа Пирло сложи край на славната си кариера с емоционален бенефисен мач. Италианският халф, който официално спря в края на 2017 г., направи един прощален мач, в който събра приятели и бивши съотборници на \"Сан Сиро\" в Милано. Двубоят между белите и сините завърши 7:7, а головете отбелязаха Алешандре Пато (2), Филипо Индзаги (3), Алесандро Матри, Андрий Шевченко, Фабио Куалярела, Антонио Касано, Кафу, Кларънс Зеедорф, Кристиян Броки и Лука Тони.", "date": "2018.05.22", "title": "Снимка на деня: Емоционалното изпращане на Маестрото Андреа Пирло"}
{"url": "https://www.dnevnik.bg/detski_dnevnik/2018/05/21/3181234_tiineidjuri_sreshtu_roditeli_-_chetvurta_seriia_video/", "text": "Чудели ли сте се защо тийнейджърите изпадат в депресия? Много просто – защото нещо не е станало както те искат. Така мисли 16-годишният Асен, който също e сигурен, че проблемът на тийнейджърите е, че не желаят да слушат никого. Според него половината от децата в тази възраст се интересуват от \"изключително глупави неща\", другата – какво става. За него формулата да спечелиш сърцата им завинаги е да ги оставиш на мира, така те ще правят каквото родителят каже. Според неговата майка Александра Алексиева, ако тийнейджърът изпада в лошо настроение, причините са сходни като при възрастните – проблеми в лични връзки, неспособност за справяне в училище, понякога трудно приспособяване към компании. Близките покрай нея момичета и момчета се интересуват най-вече от игри и връзки и стават особено суетни, когато започнат лични взаимоотношения. Външният вид е важен – много, а \"егото ни е по-високо от \"Бурж Халифа\", шегува се Асен. И двамата са единодушни – ако на детето му е трудно по време на пубертета, трябва намери група приятели, с които се разбира, и да игнорира всичко останало, важното е интересите им да са сходни. Родителят? Трябва да обича детето си такова, каквото е, и да не се опитва да налага своите неудовлетворености.", "date": "2018.05.22", "title": "Тийнейджъри срещу родители - четвърта серия (видео)"}
{"url": "https://www.dnevnik.bg/photos/snimka_na_denia/2018/05/22/3183003_snimka_na_denia_grenlandiia_ot_visoko/", "text": "Американската космическа агенция НАСА разпространи снимка на един от най-южните градове в Гренландия - Нарсак. Кадърът е заснет на 26 април по време на мисията за изследване на полярните ледове. В Гренландия са установени все повече територии, където снегът се топи необичайно бързо. Резултати от мисията, която приключи на 2 май, ще бъдат изнесени в близките седмици", "date": "2018.05.22", "title": "Снимка на деня: Гренландия отвисоко"}
{"url": "https://www.dnevnik.bg/sport/2018/05/22/3183007_manuel_pelegrini_e_noviiat_menidjur_na_uest_hem/", "text": "Чилиецът  Мануел Пелегрини  се завръща в английския футбол, след като беше обявен за новия мениджър на \"Уест Хем\". Специалистът, който водеше \"Манчестър сити\" между 2013 и 2016 г., подписа тригодишен договор с \"чуковете\". Пелегрини водеше китайския \"Хебей\" през последните два сезона, но напусна, за да се завърне във Висшата лига. По информация на Sky Sports чилиецът ще получава 7 млн. паунда на година в Източен Лондон. Досега заплатата му в Китай беше 16 млн. паунда на година. \"Много съм радостен да приветствам Мануел Пелегрини в нашия клуб. Той е един от най-уважаваните треньори в света и нямам търпение да работим заедно. Беше важно да назначим човек с опит и познания във Висшата лига и Мануел е точно такъв. Той идва и с репутацията на специалист, който обича нападателния футбол\", каза един от собствениците на клуба, Джон Съливан. Чилиецът заменя на поста  Дейвид Мойс, чийто договор не беше подновен . Шотландецът се задържа в \"Уест Хем\" само шест месеца, след като преди него в клуба работеше Славен Билич. \"Уест Хем\" завърши на 13-о място във Висшата лига, което е най-слабото класиране на тима през последните пет години. Пелегрини изведе \"Манчестър сити\" до титлата през сезон 2013-2014, като записа 100 победи в 167 мача начело на \"гражданите\". В Европа 64-годишният специалист е водил още \"Виляреал\", \"Реал\" (Мадрид) и \"Малага\".", "date": "2018.05.22", "title": "Мануел Пелегрини е новият мениджър на \"Уест Хем\""}
{"url": "https://www.dnevnik.bg/sviat/2018/05/22/3183017_za_pruv_put_jena_oglavi_cru/", "text": "Новият директор на ЦРУ Джина Хаспел встъпи в длъжност, полагайки клетва пред вицепрезидента на САЩ Майк Пенс. На церемонията в централата на ЦРУ в Лангли, щата Вирджиния, присъстваха и американският президент Доналд Тръмп и държавният секретар Майк Помпео. Тръмп похвали новия директор на ЦРУ, като каза, че \"в тази страна няма никой, който да е по-квалифициран за тази длъжност\" от Хаспел. По думите му тя \"никога няма да отстъпи\", защитавайки Америка. Президентът възприе различен тон в сравнение с предишното си посещение в централата на ЦРУ и похвали служителите на агенцията, като ги нарече \"най-елитните професионалисти по разузнаване на планетата\". По думите му \"изключителните мъже и жени в тази агенция заслужават изключително ръководство\". Хаспел каза, че иска да изпрати повече служители на терен, да повиши нивото на владеене на чужди езици сред персонала и да засили работните отношения на ЦРУ с разузнавателните служби в партньорски държави. Тя заяви, че за нея е чест да ръководи ЦРУ. Нейната кандидатура породи полемика заради някогашната ѝ роля в суровите методи за задържане и разпит на заподозрени в тероризъм след атентатите на 11 септември 2001 г. в САЩ. Нейните поддръжници изтъкваха тридесетгодишния ѝ опит в ЦРУ, а критиците ѝ настояваха, че човек, който е участвал в тази програма, не би трябвало да бъде поставян на този висш пост. Хаспел каза, че са изминали почти 50 години, откакто редови служител на ЦРУ се е издигал в йерархията до директор. Тя се пошегува, че след като е преживяла трудния процес на номиниране и утвърждаване, вече знае защо. Хаспел е първата жена, оглавяваща ЦРУ, и вторият кадрови сътрудник на агенцията, който стига до директорския пост. Тръмп я предложи за директор на ЦРУ, след като номинира предишния директор на управлението Майк Помпео за държавен секретар на мястото на Рекс Тилърсън.", "date": "2018.05.22", "title": "За пръв път жена оглави ЦРУ"}
{"url": "https://www.dnevnik.bg/sport/2018/05/22/3183041_ibrahimovich_beshe_izgonen_sled_izpolzvane_na/", "text": "Ибрахимович  получи директен червен картон за удар без топка срещу Майкъл Петрасо в 41-ата минута. Двамата паднаха на терена след сблъсък помежду им, когато топката беше далеч от тях. Повторенията показаха, че Петрасо настъпва неволно Ибрахимович по левия крак, а шведът му удря шамар. Съдията на срещата Исмаил Елфат използва технологията за видеоповторения (VAR), която е налична в МЛС, и показа директен червен картон на Ибрахимович. За канадския десен защитник на \"Монреал\" пък имаше жълт. Ибрахимович напусна терена с помощта на физиотерапевта на \"ЛА галакси\", след като накуцваше, но не е ясно дали има сериозна контузия. Въпреки отсъствието на нападател \"Галакси\" стигна до победата с попадение на Ола Камара в 75-ата минута. Благодарение на трите точки \"Галакси\" се изкачи до втора позиция в Западната конференция, като има 20, с четири по-малко от лидера \"Спортинг Канзас сити\". Ибрахимович, който подписа с американския тим в началото на годинаjта, има осем мача и три гола. Той започна прекрасно в Лос Анджелис, вкарвайки два пъти в дебюта си, в който  помогна за победа с 4:3 в градското дерби , а в третия си мач донесе и победата над \"Чикаго файър\" с 1:0.", "date": "2018.05.22", "title": "Ибрахимович беше изгонен след използване на видеоповторение в мач на \"ЛА галакси\""}
{"url": "https://www.dnevnik.bg/photos/2018/05/22/3182961_fotogaleriia_stenopis_fest_v_berlin/", "text": "В Берлин, Германия, от 18 до 21 май се повежда \"Стенопис фест 2018\".", "date": "2018.05.22", "title": "Фотогалерия: \"Стенопис фест\" в Берлин"}
{"url": "https://www.dnevnik.bg/zelen/2018/05/22/3183020_i_tova_liato_shte_ima_proverki_na_svobodno/", "text": "Министърът на туризма Николина Ангелкова демонстирира конфликта си с къмпингуващите по Черноморието, като даде ясна заявка, че и този летен сезон ще има чести проверки на \"свободно къмпингуващи\" по плажовете. Само преди седмица отново Ангелкова заедно с екоминистъра Нено Димов и вицепремиера Валери Симеонов  обявиха , че проблемът за крайбрежието и това лято ще останат къмпингуващите. \"Не знам защо тези, които къмпингуват, смятат, че са извън закона и не трябва да бъдат проверявани\", каза днес министърът на туризма Николина Ангелкова пред Би Ти Ви. \"И това лято ще има проверки, не смятам, че едни хора трябва да имат права над други хора. Тези хора, които къмпингуват \"свободно\" по плажовете, не искат да има регулация\", заяви тя. В същото време граждански сдружения за опазването на \"Корал\", \"Карадере\" и \"Иракли\" настояват за законово регламентиране на къмпингуването от години, като се включиха активно в работната група към Министерство на туризма, заела се със задачата, която обаче не стигна до крайни предложения. Според Ангелкова именно заради \"група хора на прекалено крайни позиции\" работна група не е успяла да разработи облекчени регулации за създаването на къмпинги у нас. Преди година  Върховният административен съд (ВАС) отмени окончателно общинска забрана за къмпингуване на \"Карадере\"  извън туристическите обекти на територията й и така създаде съдебен прецедент. Община Шабла пък от две години въведе такса и правила за свободно къмпингуване по северното крайбрежие, осигури тоалетни и контейнери за отпадъците, като до момента тези регламенти се спазват от къмпингуващите на нейна територия. През активния летен сезон миналата година полицията в Царево направи редица проверки само на един плаж - \"Корал\" и на къмпингуващите на това място със силен медиен отзвук  Имаше случаи на нощно обискиране на палатки и вещи, а  проверка на \"Дневник\" тогава установи, че не са били констатирани нарушения.  Плажуващите определиха действията на полицията като \"тормоз\" и \"преднамерени действия\". Паралелно – отново на Корал – имаше и \"традиционни проверки\" на министър на туризма, заедно с кмета на община Царево. Почистване на плажа, начело с министър на екологията Нено Димов не стигна до самия плаж, вместо това той почисти дере до общинския път и нападна в изказването си за отпадъците отново къмпингуващите. Граждани: На Корал се предвижда строителство на дюни По кадастър на плажа Корал има 90 дка дюни и проектът на Общ устройствен план на Царево предвижда строителство върху тях. Това обяви Мирослава Петрова от сдружение \"Да запазим Корал\" пред БиТиВи. Според нея става въпрос за грешка, защото по закон върху дюни не може да се строи. \"Общият устройствен план все още не е готов, в момента се прави екологична оценка, не зная на какви данни се позовава събеседникът ви,\" коментира кметът на Царево Георги Лапчев. \"Непрекъснато слушам, че ще се строи върху дюните, това е не е законно – върху дюни няма да се строи. Спрете с тези манипулации – вади се някаква информация някъде от интернет\", коментира още кметът. Природозащитници се опасяват, че на Корал частен инвеститор ще заграби плажа и прилежащата му територия. В тази връзка Ангелкова изтъкна, че е нужно изготвянето на общ устройствен план, но \"когато се стартира такава процедура, се слага каруцата пред коня, започват едни спорове, на които не им е мястото на този етап\". \"Саниран\" хотел на пясъка  Снимка на хотел, стърчащ насред пясъка на Южното Черноморие, обиколи социалните мрежи преди дни. Обектът обаче съществувал от години и властите не могат да направят нищо, за да го премахнат. \"Държавата е реагирала, това се е случило през 2001 г. Има много безумия от приватизацията\", посочи Ангелкова. По думите ѝ хотелът е \"саниран\" от съдебно решение. \"Той е частна собственост. По конституция частната собственост е неприкосновена\", уточни министърът.", "date": "2018.05.22", "title": "И това лято ще има проверки на \"свободно\" къмпингуващи, заяви министър Ангелкова"}
{"url": "https://www.dnevnik.bg/sviat/2018/05/22/3181142_grafika_na_denia_pedanti_obichashti_bira_i_drugi/", "text": "Германците са любители на бирата - това е най-разпространеният стереотип за тях, показва проучване, направено измежду 3000 души в 27-те други държави - членки на ЕС, пише електронното издание The Local. За българите германците са най-известни с любовта си към ефективността и бюрокрацията, на същото мнение са румънците и люксембургците. Датчаните и шведите намират за най-характерната черта инатът на германците, докато испанците ги свързват с разделното събиране на боклука. Финландците и британците са най-впечатлени от коледните традиции. Самите германци отговарят на въпроса с какво се гордеят най-много с \"точността\" (близо 37%), \"неприкосновеността\" (16.8%) и загрижеността за околната среда (14.5%). Интерактивната графика (на немски език) показва и други стереотипи според държавата и федералната провинция.", "date": "2018.05.22", "title": "Графика на деня: \"Педанти, обичащи бира\" и други клишета за германците"}
{"url": "https://www.dnevnik.bg/ot_vas/novini_ot_vas/2018/05/22/3182664_chetirima_narushiteli_za_34_sekundi/", "text": "Снимките са направени на бул \"Бъкстон\" в София. Всички шофират в насрещното платно. На снимката: Нарушител номер 1", "date": "2018.05.22", "title": "Четирима нарушители за 34 секунди"}
{"url": "https://www.dnevnik.bg/evropa/2018/05/22/3183085_evrokomisiiata_predupredi_novite_lideri_na_italiia_da/", "text": "Европейската комисия призова днес новото италианско правителство към \"разумна\" бюджетна политика, съобщи \"Франс прес\", цитирана от БТА. Италия е сред страните с най-голям дълг в еврозоната, отбелязва агенцията. \"Европейската комисия по принцип не се намесва в националната политика. Но за нас е важно новото италианско правителство да запази курса и да води разумна бюджетна политика\", каза заместник-председателят на Европейската комисия за еврото и социалния диалог, за финансовата стабилност, финансовите услуги и капиталовите пазари Валдис Домбровскис в интервю за германския вестник \"Ханделсблат\". \"Италия е с най-голям дълг в еврозоната след Гърция\", предупреди Домбровскис, след като през последните дни лихвите по заемите на италианското правителство за финансиране на неговите дефицити се увеличиха. Движението \"Пет звезди\" и партията \"Лига\"  предложиха вчера Джузепе Конте,  юрист на 54 години, за премиер на първото популистко правителство на една от страните - основателки на европейския проект. Приетата от двете движения програма  съдържа редица мерки , които се очаква да доведат до увеличаване на бюджетния дефицит и дълга. \"Ние можем единствено да посъветваме да се запази курсът на икономическата и финансовата политика, да се поддържа растежът чрез реформи и да се контролира бюджетният дефицит\", допълни заместник-председателят на комисията. Лидерът на партия \"Лига\" Матео Салвини вече отхвърли няколко предупреждения на европейски партньори по темата. Той определи като \"неприемливи\" предупрежденията на френския министър на икономиката Брюно льо Мер, който изрази безпокойство за стабилността на еврозоната. Салвини реагира бурно и на предупреждението на Манфред Вебер, представител на консервативната партия на германския канцлер Ангела Меркел и председател на групата на Европейската народна партия в Европейския парламент. \"Нека се занимава с Германия, а ние ще се занимаваме с това, което е добро за италианците\", написа Салвини в социалната мрежа \"Туитър\". През уикенда Вебер обвини двете италиански партии\", че \"си играят с огъня, тъй като Италия е много задлъжняла\". \"Популистки и ирационални действия биха могли да доведат до нова криза на еврото\", посочи той пред ДПА.", "date": "2018.05.22", "title": "Еврокомисията предупреди новите лидери на Италия да водят разумна бюджетна политика"}
{"url": "https://www.dnevnik.bg/sport/2018/05/22/3182899_ligata_na_naciite_vuv_voleibola_shte_se_izluchva_po/", "text": "Мачовете на българския национален отбор по волейбол от Лигата на нациите ще се излъчват по платените канали на \"Мтел\". Компанията е придобила правата за турнира за две години, научи \"Дневник\". Пакетът е разширен и в него влизат мачове не само на българския отбор. Лигата на нациите, която до миналата година се казваше Световна лига, започва в петък. В първата състезателна седмица българският отбор е в Китай за мачове с домакините, Аржентина и САЩ. Дебютът на България е срещу Китай от 14.30 часа на 25 май. Досега традиционно мачовете от надпреварата се излъчваха по Българската национална телевизия, като преди няколко сезона в предаването се включи и ТВ7. Големите промени в турнира настъпиха, след като водещата световна маркетингова компания IMG започна партньорство с международната федерация (FIVB) и пое контрола върху организацията му. При създаването на новия продукт ролята на националните федерации в процеса беше намалена, а телевизионните права се продават директно от IMG. Целият сезон включва 260 мача, а голямата цел на FIVB е да увеличи популярността на волейбола. \"Направленията са две - IMG има ангажимента за картината и отделно сама преговаря за продажбата на правата. Към момента ние като федерация още не знаем къде ще се излъчват двубоите на българския отбор\", обясни пред \"Дневник\" вицепрезидентът по маркетинговите въпроси на българската федерация (БФВ) Любомир Ганев. България ще има две домакинства в Лигата на нациите - първото е на 1-3 юни в \"Арена Армеец\" в София, а второто е две седмици по-късно във Варна. За тях БФВ е участвала в търг и плаща по 100 хил. долара. Платеният пакет на \"Мтел спорт\" включва \"Мтел спорт 1\", \"Мтел спорт 2\" и EDGEsport. Покрай  ребрандирането на \"Мтел\" в \"А1\"  предстои и промяна на името на спортните телевизионни канали на \"MAX спорт\". Остава отворен въпросът къде ще се излъчва световното първенство за мъже, на което България е домакин съвместно с Италия от 9 до 30 септември. Преговорите продължават, като там топката е в полето на федерацията. Според информация на \"Дневник\" фаворит за правата е \"Нова броудкастинг груп\".", "date": "2018.05.22", "title": "Лигата на нациите във волейбола ще се излъчва по платените канали на \"Мтел\""}
{"url": "https://www.dnevnik.bg/razvlechenie/2018/05/22/3183042_pochti_vseki_vtori_bulgarin_si_e_kupil_kniga_prez/", "text": "Книгата остава най-популярният и достъпен досег на българина с изкуство и почти всеки втори си е купил книга през последната година. Това показват данните от национално представително прочуване на \"Алфа Рисърч\" за 2018-а. За изследвания период 66% са прочели книга, което е ръст от 6 на сто спрямо 2014 година, а 46% са си купили книга, което е покачване с от 9% спрямо 2014 г. От другите измерения на културата като сценичните изкуства най-висок е бил интересът към концертите – с фолклорна, рок, естрадна и популярна музика, които са били посетени от 47%, или с около 7 на сто повече от преди четири години. Едва 17% са ходили на опера или балет  Всеки трети българин се е насладил на театрална постановка, а всеки четвърти заявява, че е гледал български филм в кината. Относително най-нисък (17%) е делът на хората, които са избрали оперно и балетното изкуство или класическата музика. Увеличаващата се мобилност на българите, ръстът на вътрешния туризъм и засиленото внимание към културното наследство водят до сериозен интерес и в тази посока. 32% са посетили през изминалата година изложба, музей или археологически разкопки. 13% са хората, които не просто са наблюдавали, а сами са се включили в културния живот, участвайки в самодейни танцови, театрални или други състави. В териториален план обаче съществува ясно изразена асиметрия на възможностите за културен живот. 29% от анкетираните заявяват, че са много доволни от културните дейности в тяхното населено място, 30% – в известна степен, а 18% са недоволните. Най-високи оценки дават софиянци, следвани от пловдивчани и русенци. Но ако в големите градове между 45% и 55% изразяват силна удовлетвореност от възможностите за досег с културата, то според близо 40% от живеещите в малките населени места такива дейности изобщо липсват. За българина науката е прогрес Изследването разглежда и темата за науката. За 52% от българите днешната им представа за нея най-добре се описва от думата \"прогрес\". Подобно е отношението и на още 21%, които избират романтичното определение \"слънце\" от химна на Ст. Михайловски \"Върви народе възродени\". За едва 9 на сто научните открития са преди всичко \"риск\". Непредвидимите последствия от изследователската дейност обаче помрачават в по-малка степен образа на науката в България, отколкото заплахата от \"безпаричие\". 18% свързват науката с липсата на достатъчно средства за хората, които й се посвещават.", "date": "2018.05.22", "title": "Почти всеки втори българин си е купил книга през последната година"}
{"url": "https://www.dnevnik.bg/bulgaria/2018/05/22/3182595_izlojba_na_iliia_beshkov_v_galeriia_loranu_-_humor_s/", "text": "От днес галерия \"Лоранъ\" показва изложба на големия художник и учител на стотици български творци Илия Бешков. Експозицията представя основни направления, мотиви и технически похвати на необятното творчество на Бешков. Името на Бешков е емблема за върховете на българското изобразително изкуство в карикатурата, сатиричната рисунка, илюстрацията, моливната рисунка, бързата тушова скица, акварела и перото. Така е представено събитието в каталога, издаден по повод изложбата. Гениалното у Бешков не е заключено само в майсторското владеене на перото и четката. Радва окото, не само защото е гениален рисувач. То е в способността му да преживява заедно със своите герои греховете им, да открива отвъд тяхната видимост корените на омразата и лъжата, да страда заради тяхната неизбежност. Всяко докосване до сътвореното от Бешков вдъхновява за размисъл, защото той е мъдрец, който живее с пулса на живота около него. Хуморът му е заразяващ - едновременно разсмива и носи тъга, породена от разкъсването на християнската душа между инстинкта на плътта и съзнанието за неговата греховност. Изложбата може да бъде видяна от 22 май до 6 юли 2018 г. на ул. \"Оборище\" 16.", "date": "2018.05.22", "title": "Изложба на Илия Бешков в галерия \"Лоранъ\" - хумор с жалба за човека"}
{"url": "https://www.dnevnik.bg/biznes/2018/05/22/3183105_mtel_ot_dnes_stava_a1/", "text": "Първият джиесем оператор в България - \"Мтел\", вече са нарича А1. Смяната на името няма да доведе до административни промени за клиентите, а с портните канали на телекома  вече ще се казват МАХ Sport1 и MAX Sport2. Това обяви компанията на специално събитие днес. Новото юридическо име на телекома е \"А1 България\" ЕАД. Всички условия по договорите с клиентите на компанията ще останат непроменени и ще са валидни до изтичането на срока им. Няма да се променят телефонните номера и СИМ картите. Промяната в името на бранда го прави еднакъв със собственика на компанията А1 Group, която е част от четвъртата най-голяма телекомуникационна група в света - America Movil. Не искаме просто да си сменим кожата и след 6 месеца потребителите да си кажат, че сме похарчили едни пари за бранд и реклама, а пак сме си същите. Така главният изпълнителен директор на компанията Александър Димитров обяви и промените, които пряко засягат клиентите на оператора. Той се ангажира, че занапред техническите повреди, които водят до прекъсване на интернета и телевизията на абонатите, ще се отстраняват в рамките на 6 ч., независимо чия е вината за това. Ако това се окаже невъзможно, на потребителите ще бъде предоставено устройство за мобилен интернет и ще получат компенсация. В момента средният срок за отстраняване на повреди е 24 часа. Операторът на *88 ще е длъжен да отговори на повикване в рамките на 60 секунди, а потребителските проблеми ще се разрешават с 1 обаждане или едно отиване до магазин. Занапред А1 ще уведомява клиентите си, ако предстои да им изтече договорът, или им свършват минутите за разговор или интернет, както и когато напускат страната, ще получават препоръки за най-изгодната за тях мрежа. От днес всички абонати получават 10 хил. мегабайта към пакета с данни, а ползвателите на фиксирани услуги през юни ще имат безплатен достъп до всички канали, предлагани от компанията, през уикендите. Занапред месечните сметки, независимо дали са хартиени или електронни, ще бъдат направени по-разбираеми. Димитров си призна, че и той самият изпитва затруднения да се справи. Операторът ще предлага занапред своя линия смартфони, които да отговарят на специфичните изисквания на клиентите - да имат много добра камера, или да са с красива визия и т. н. Тяхната гаранция за разлика от стандартната от 24 месеца ще бъде 36. В сряда компанията ще обяви и нови планове за разговори и интернет. L тях основен акцент ще бъде възможността за безкрайни разговори и много повече мегабайти интернет. Повечето магазини на оператора вече са с новото лого и с нова визия. Брандът \"Мтел\" се очаква да изчезне напълно до 3 седмици, обяви директорът на компанията. В момента тя има 235 магазина, които са във всички селища с над 5 хил. жители. В интериора им ще бъдат включени стилизирани изображения на местни забележителности. Вече са разработени и над 30 лога, които ще се ползват в различни случаи - като Коледа, спортни състезания и др. Под бранда А1 ще има и апликация, с която абонатите ще могат бързо да подадат сигнал за качеството на мрежата. към момента операторът декларира, че 100% от населението на страната е покрито с връзка 2 и 3 G, а 95% - с 4 G. В случай, че абонат установи друго, може да използва апликацията като покаже и локацията, на която се намира. При представянето на новата визия и услугите на мобилния оператор директорът му неколкократно спомена думата компенсации. Увери, че те ще се дават всеки път, когато компанията не може да изпълни поет ангажимент - като срок за отстраняване на повреда или решаване на друг проблем за по-дълъг срок от обещаното. В допълнение на изменените, но и сега съществуващи услуги, компанията пуска своя стрийминг платформа за музика, която за разлика от конкурентите като \"Спотифай\" ще предлага цялата българска музика от различни жанрове. Предстои още да се подписват договори с притежателите на авторските права и тогава услугата ще бъде пусната, обясни Александър Димитров. А1 разработва апликация за управление на електрониката вкъщи, известно още като интернет на нещата. Подробности за това не бяха представени. В скоро време клиентите, които предпочитат електронното разплащане, ще имат възможност да правят плащания през телефона си. Сред тях е превод на пари до друг абонат на А1 както и предлагането на кредитна карта за лоялните клиенти. Според Александър Димитров тя ще е с условия, много по-добри от тези на съществуващите вече на пазара кредитни карти. За да има в България услуга от поколение 5 G, трябва да са налице поне три условия, някои от които не зависят от властите тук или от мобилните оператори, каза в отговор на въпрос директорът. Той посочи, че до края на 2018 г. се очаква в глобален мащаб да се установят стандартите за 5 G. С неизвестен срок е смаляването на сегашния размер на 5 G устройствата. Локална пречка пред това поколение комуникация е това, че военните все още не са освободили честотите от 700 и 800 мегахерца, за което решение трябва да се вземе от правителството. \"Без това 5G ще остане мечта за България\", обясни Димитров.", "date": "2018.05.22", "title": "\"Мтел\" от днес става А1 (допълнена)"}
{"url": "https://www.dnevnik.bg/intervju/2018/05/22/3182960_alehandro_plater_rukovoditel_na_a1_veche_ne_sme/", "text": "- Знаете ли, смятам, че различни части на света си приличат повече, отколкото предполагаме. Да, роден съм в Аржентина и съм работил на различни места и сходствата са повече от разликите. Използваме едни и същи средства, имаме достъп до една и съща информация Общо взето, в културно отношение светът е много свързан. Да, има някои специфики - да кажем, в арабския свят - но Аржентина, Бразилия и България са много по-близки, отколкото си мислите. - Секторът на телекомуникациите и ICT в Европейския съюз е свръхрегулиран. Поради това проблемът не е дали е по-лесно или по-трудно да се прави бизнес в такава среда, а че е по-сложно да бъдеш иновативен. А клиентите ни очакват от нас иновации.  Като клиент например бих искал \"Мтел\", или вече А1, да ми предложи музика. Но в ЕС има проблем с работата с данните, които представлява тази музика, докато извън съюза няма. Т.нар. неутралност на интернет ни задължава да предоставяме равен достъп до всяка платформа. Но, да кажем, Spotify работи извън ЕС и се оказва, че моята компания трябва да ги субсидира, докато те не правят нищо за А1. Затова казвам, че светът е много по-обвързан и границите вече не съществуват. Затова казвам, че ни е по-удобно да сме иновативни извън територията на Европейския съюз. - Иновациите в наши дни се развиват по начин, по-различен от традиционния. В миналото една иновация започва от идея. Сега за това е нужна концепция, която развиваш във времето, но заедно с това тя се променя и крайният продукт може да се окаже съвършено различен спрямо първоначалните намерения. Ето защо днес за иновациите е нужна гъвкавост и свобода на действията. - Има доста конкуренция. Мобилният пазар е, общо взето, изпълнен до краен предел. Насищането с телевизии също е високо. Затова е важно дали и как можеш да израстваш вертикално - да продаваш повече съдържание, приложения за услуги, за сигурност, за развлечение. Всичко това е в началото на дигитализацията и ние помагаме на бизнеса и клиентите ни да навлязат в нея.  - Да, може и така да се каже. Основното е посланието ни - че компанията се придвижва от свързаност към цифрови услуги. \"МТел\" е голям бранд и ние го обичаме заради работата му за нашите клиенти. Но сега вече смятаме, че те заслужават да им предложим нещо повече от свързаност - облачни услуги, дигитални услуги, музика, гледане на спортни предавания през смартфона. Затова преценихме, че трябва да отразим тази промяна и в бранда. Той вече е дигитален, вече предлагаме цифрови услуги, без да се отказваме от свързаността. Просто надграждаме с повече и нови цифрови услуги, защото клиентите ни се движат в тази посока - искат достъп до съдържание и социални мрежи, банкови услуги, разплащания. Настъпи времето да променим бранда с този, който използваме и в други държави. Новото ни лого, за което до последно обсъждахме 3 варианта за България, позволява и много повече варианти за представяне на отделни услуги, много повече гъвкавост. С досегашното лого можехме да променим много малко неща, с новото имаме много повече възможности. - Една нощ. - Да, всичко е подготвено и когато пътувате за пресконференцията ни във вторник сутринта, вече ще виждате промяната по улиците. Започваме в понеделник през нощта и във вторник сутринта 90% от промяната трябва да е факт.  - Не знам колко мога да разкрия в момента, но със сигурност подготвяме много неща. Основното е, че искаме хората да са спокойни, когато работят с нас. Това е бранд, който създава доверие и ще изгражда връзки по нов начин. Имате проблем с мрежата ни където и да е в България - изпратете ни сигнал през новото специално приложение Selfcare, че ви е прекъснал разговорът или връзката не е с обявената скорост, и ние веднага ще ви благодарим и ще ви подарим 500 МВ мобилен интернет. Ако веднага ни се обадите в кол-центъра, също ще ви направим този подарък. Искаме хората да почувстват, че се отплащаме за помощта да направим услугата си по-добра, за тяхната лоялност и уважение. Ще предлагаме и повече спортно съдържание, но не мога все още да разкрия повече. Във вторник ще чуете няколко добри новини - за облачни услуги, за улесняване вертикалното интегриране в бизнеса - например в строителството, свързване с \"интелигентни\" водомери. Множество неща, обединени под бранда A1 Digital. - Съдържанието е специфично за България. Така ще остане и в бъдещите ни разработки. В съвременния дигитален свят се разработват неща за конкретни клиенти, затова търсим прецизно фокусиране върху българските потребители. - Да, работим доста в тази посока. Медийната страна на бизнеса ни ще еволюира, така ще правим нови и нови неща. - По-важен е принципът - съдържанието трябва да е персонализирано за клиентите ни. То трябва да е достъпно от различни устройства, включително чрез стрийминг. Това означава все по-малко телевизия. Седенето пред телевизора, за да видиш новините, е тенденция, която изчезва. Хората искат да видят новините, когато поискат, в най-удобния им формат и на най-удобното им устройство. Затова не вярваме много в традиционните телевизии. Вярваме в стрийминга, мобилния интернет, по-доброто покритие на мрежата ни и навлизането на 5G в следващите 24 месеца. - Да, в една или друга степен. Първоначално ще има демонстрации и тестове предимно за бизнес клиенти.  - Първо за бизнеса - основното ни ограничение днес е пространството, на първо място, върху мобилните ни устройства. Така че капацитетът за обработване на информация зависи в голяма степен от това пространство. В 5G устройството вече обменя данни с такава скорост, че личните устройства ще се свързват с един централен \"мозък\" с огромен капацитет за обработване на информация в реално време. Вече няма да има значение колко мощен е смартфонът ви, той ще стане нещо като терминал за връзка. Имате камери или датчици в дома си - с 5G те няма да ви показват само дали има движение, докато ви няма, но и ще събират данни за влажност, ниво на запрашеност или на съдържание на полени в реално време и вече не приложението в смартфона ви, а централният \"мозък\" ще може да ги обработва за милисекунди и да ви предупреждава да не излизате в определено време от деня в определена част от града, защото се алергичен към полени. За потребителите ще се промени достъпът до данните. Днес почти всички - 80-90%, пишем с пръсти по екраните на устройствата си. Това скоро ще приключи. Задават се разпознаване на лицето и на жестовете, добавена реалност и командване на устройства само с мърдане на устни. Това означава огромна промяна, истинска революция. И ние ще я донесем в България. - Регулациите. Ето, задава се новият регламент на ЕС за защита на личните данни (GDPR). Как ще се свърже с него разпознаването на лице и глас? Кое точно са лични данни в този случай? Още днес имаме програми, които изцяло симулират и имитират човешки глас или лице - какво става, ако \"говорите\" на банката си да направи превод на пари, но се оказва, че не сте вие? Доста и много сложни проблеми има за изясняване. Регулаторите се занимават с опит да обхванат нещо, което не разбират изцяло, а промените са много бързи и все повече функции се изпълняват от компютри - как регулирате това? Изглежда, посоката, в която трябва да се движим, е премахване на всички регулации. - Цифровизацията е само началото, особено в бизнес сектора. Тепърва предстои истинското обвързване и много по-ефективно използване на ресурсите. Имате сървър в офиса например, но използвате само част от него, и то в определени часове - можете да използвате този капацитет за други нужди, да го предложите, когато не ви трябва, и да получите допълнителен, когато ви трябва. Същото ще преживеят и отделните клиенти - ще знаят какво потребяват като енергия, да кажем, и ще получават съвети как да консумират по-малко, включително чрез свързаност с прогнозите за времето. Следващата фаза е в реално време да бъдете информиран, че в момента токът е малко по-евтин и точно сега е подходящо да заредите електромобила си, като го включите директно от телефона си. Това се задава в следващите 5 години. И ние ще предоставяме на всички тази дигитална свързаност. - Готови сме за тази промяна, защото работим за нея повече от една година, направили сме нужните инвестиции. Но и по този повод ще кажа, че секторът ни е свръхрегулиран. Клиентите ни биха искали по-добре да съхраняваме и обработваме данните им, но ако това добавя някаква стойност към това, че те са наши клиенти. Проблемът е, че се отива твърде далеч, докато сме изправени пред други играчи на пазара. Обичате тенис например и си изтегляте приложение, за да следите този спорт. Но не знаете къде е създадено или базирано това приложение и с кого е свързано в Хонконг или Лондон  Така стигаме до основния въпрос - че регулираш това, което можеш, а не това, което ти се иска. И това е много нечестно. - Да, и това е дигиталното разделение. Доскоро говорехме за разделение между хората с достъп до интернет и останалите. Днес за това не се говори - 95% имат такъв достъп в страни като България. Новото разделение е в познанията и уменията. С дигитализирането на света той става по-сложен. Едни хора се адаптират към това и се възползват от него - Силициевата долина, учените за работа с данни, създателите и разработчиците на софтуер... Но има огромно мнозинство хора, които не разбират всичко това, не могат да се включат в него, да се възползват.  В това мнозинство има две групи. Първата са младежите. Тук нямам сериозни притеснения, защото няколко правителства усилено инвестират в образованието им. Те учат децата как да се учат, а не как да получат познание. Забележете - да се научиш как да се учиш. Но има и друго поколение като моето, хората по на 50 години. Ако не променим уменията си, няма да има работа за нас и това е голямото предизвикателство. Правителства и компании не инвестират достатъчно за справяне с него.  Може да ме пратят да уча как се програмира с Java и една година нищо да не науча. Много съм стар за това, но бих могъл да направя нещо друго. Важното е да разберем какво е това \"друго\", защото най-малкото ни заплашва ръст на безработицата. - Вече има проблем с потреблението. Вижте какво става с бутилираната вода - хвърляш бутилката и тя се разлага 300 години в океана. Или как потребяваме дрехи днес - цените им намаляха толкова много, че купуваме, носим една година и хвърляме или даряваме, а така се оказахме с проблем с дрехите отпадъци. Моделът ни за потребление на почти всичко е нестабилен. Това е модел на 3-4 млрд. души, но другите 3-4 милиарда още не са започнали да консумират по този начин, макар да им се иска.  Цифровизацията може би ще ни помогне \"да споделяме преживявания\", а не вещи, както и да изграждаме съзнание у хората, че сегашният модел е опасен. Мой приятел, плавал с яхта през Атлантика, преди 3-4 години ми разказа, че 20 дни от Франция до Мартиника всеки Божи ден е виждал едно и също нещо - пластмасови бутилки. А да не забравяме, че едва 300 - 400 милиона души по света пият бутилирана вода и вече създават такова бедствие. ", "date": "2018.05.22", "title": "Алехандро Платер, ръководител на А1: Вече не сме телеком, а компания за дигитални услуги"}
{"url": "https://www.dnevnik.bg/sviat/2018/05/22/3183108_zukurburg_shte_svidetelstva_v_brjuksel_dnes_za/", "text": "Създателят на \"Фейсбук\" Марк Зукърбърг ще опита да защити компанията си от критиките на евродепутати днес на изслушване в Брюксел. Британските им колеги помолиха техните въпроси по скандала с \" Кеймбридж аналитика \" също да бъдат зададени, след като Зукърбърг отказа да се яви в Лондон, а свидетелството на главния технически директор на \"Фейсбук\" не задоволи парламента. Председателят на медийната комисия на британския парламент Деймиън Колинс е на мнение, че той все пак ще дойде. \"Но ако Марк Зукърбърг реши да не отговори пряко на въпросите ни, молим колегите ни в Европейския парламент да ни помогнат да получим отговори – кой какво е знаел в компанията и кога го е узнал, когато става въпрос за пробива в данните и непрозрачната употреба на политически реклами, които продължават да подкопават демокрацията ни\", каза в свое изявление той. След  изслушването на главния технически директор на социалната мрежа  Майк Шрьопфер Колинс заяви: \"Дясната ръка на Марк Зукърбърг, за когото бяхме убедени, че може да представи възгледите му, не успя да отговори на много специфични и детайлни въпроси за бизнес практиките на \"Фейсбук\", цитиран от Би Би Си. Той уточни, че ще поискат писмени отговори от Зукърбърг, но ако те не ги задоволят, комисията \"ще го призове формално\". Скандалът с \"Кеймбридж аналитика\" удари сериозно имиджа на \"Фейсбук\" и принуди Зукърбърг д а се извинява и да свидетелства  пред американския Сенат. Утре той  ще се срещне и с президента на Франция  Еманюел Макрон. На 23 май в Париж се събират повече от 10 лидери на световни технологични гиганти, сред другите поканени са Вирджиния Ромети, ръководител на Ай Би Ем, Браян Крзаник от \"Интел\" и Сатя Надела от \"Майкрософт\".", "date": "2018.05.22", "title": "Зукърбърг ще свидетелства в Брюксел днес за скандала с \"Кеймбридж аналитика\""}
{"url": "https://www.dnevnik.bg/analizi/2018/05/22/3183114_pazi_se_ot_rusnacite_osobeno_kogato_im_nosish_darove/", "text": "Справянето с презрението на Русия (политици, \"Газпром\", медии) към България е една доста сложна дипломатическа задача. Мрънкането и условните обещания са много лош подход. Първият въпрос, който, разбира се, трябва да си зададем, е имаме ли някакъв особен интерес от \"омилостивяване на Русия\". За мен отговорът е категорично не. Имаме ли някаква възможност да играем каквато и да било посредническа роля между Русия и Европа? Категорично не. Само ако плуваш в облаци от сантиментална славянофилска марихуана може да ти дойде наум, че български политик може да помогне на Макрон, Мей и дори на някой ЕС чиновник в отношенията им с Кремъл. Имаме ли някакъв интерес от добри отношения с Русия? Вероятно, но не кой знае какъв и със сигурност не на всяка цена. Русия подържа два типа отношения с България. Първият е свързан с енергийните доставки, вторият е типичната дестабилизираща намеса, която Русия практикува в много страни. Дестабилизиращата намеса трябва да е предмет на безкомпромисно разследване на службите за сигурност и на парламента. Енергийните доставки са въпрос на работещ вътрешен и регионален енергиен пазар. И двете неща изискват дейност в България, не в Москва. Това е и единственият начин да изградим някакви достойни отношения с Русия. И единственият начин руските медии, енергетици и политици да не ни смятат за чердже пред портите на Европа. В този смисъл разумното поведение на българския президент би било, ако толкова му се ходи в Русия, да беше направил посещението си на опера централно събитие и към него да беше добавил искане за непредадени архиви или нещо друго меко от този род. Разговори за тръбопроводи и електроцентрали са неизбежно унизителни още повече, че той не е в състояние да обещава каквото и да било (освен ако не каже \"праща ме министърът на енергетиката да ви предам нещо\"). Третото обяснение за посещението на президента в Русия е то да е подтикнато от руската дипломация на принципа \"ела, за да те сритам\". Също много типичен руски политически и дипломатически подход. С Русия принципът трябва да е \"пази се от руснаците, особено когато им носиш дарове\".", "date": "2018.05.22", "title": "Пази се от руснаците, особено когато им носиш дарове"}
{"url": "https://www.dnevnik.bg/sviat/2018/05/22/3183129_burni_sandurs_shte_se_kandidatira_otnovo_za/", "text": "Бившият кандидат за президент на САЩ и независим сенатор  Бърни Сандърс  заяви днес, че ще се кандидатира за горната камара на изборите през ноември, предаде \"Франс прес\". \"Ако бъда преизбран, може да сте сигурни, че ще продължа да бъда в Сената най-яростният опозиционер на десния екстремизъм на Тръмп и на републиканското ръководство\", написа в \"Туитър\"  сенаторът .  Той нарече американския президент \"патологичен лъжец\" и го обвини, че опитва да печели гласове, като разделя нацията по цвят на кожата, произход, религия и сексуална ориентация.  Сандърс ще се бори за трети мандат в северния американски щат Върмонт. Демократите се надяват да си върнат мнозинството в Сената при частичните избори на 6 ноември. В момента републиканците разполагат с крехко мнозинство от 51 от 100 сенатори. / БТА", "date": "2018.05.22", "title": "Бърни Сандърс ще се кандидатира отново за американския Сенат"}
{"url": "https://www.dnevnik.bg/sport/2018/05/22/3183116_borusiia_dortmund_naznachi_shveicareca_ljusien_favur/", "text": "Швейцарецът Люсиен Фавър е новият треньор на \"Борусия\" (Дортмунд), обявиха от клуба. Специалистът подписа договор до 30 юни 2020 г. и се завръща в Бундеслигата след тригодишно отсъствие. Преди това той беше начело на \"Борусия\" (Мьонхенгладбах), където работеше между 2011 и 2015 г. За последно Фавър водеше френския \"Ница\", с който завърши на осмо място в Лига 1 и за малко пропусна да класира отбора си за Лига Европа. От \"Борусия\" са се спрели на Фавър заради големия му опит. Той е на 60 години и в Германия е водил още \"Херта\", с който стана четвърти през сезон 2008-2009. Фавър е известен със способността си да развива млади футболисти. Именно той беше треньорът, който наложи Марко Ройс в \"Борусия\" (Мьонхенгладбах), преди Дортмунд да си го върне, \"Назначението на Люсиен Фавър е важно, след като той е много опитен и високо ценен в Германия. Качествата му са безспорни след постигнатото в \"Херта\" и Мьонхенгладбах\", каза спортният директор на клуба Михаел Цорк. През миналия сезон \"Борусия\" беше воден от Петер Бос, а след уволнението му Петер Щогер беше временен наставник. Тимът завърши четвърти в Бундеслигата. \"Да си треньор на \"Борусия\" (Дортмунд) е огромна чест, която носи и голяма отговорност. Това е един от най-големите клубове в Европа и аз нямам търпение да се завърна в Бундеслигата\", каза новият треньор на жълто-черните.", "date": "2018.05.22", "title": "\"Борусия\" (Дортмунд) назначи швейцарецa Люсиен Фавър за треньор"}
{"url": "https://www.dnevnik.bg/evropa/2018/05/22/3183087_germanski_prokurori_poiskaha_puchdemon_da_bude/", "text": "Прокуратурата в германската провинция Шлезвиг-Холщайн поиска бившият лидер на Каталуня Карлес Пучдемон да бъде екстрадиран в Испания по обвинение в бунт, предадоха \"Ел Паис\" и \"Ройтерс\". Сега най-висшият регионален съд трябва да вземе решение по въпроса. Каталуня проведе референдум за независимост на 1 октомври и след това обяви отделянето си от Испания. Мадрид обаче блокира действията на сепаратистите по съдебен път, позовавайки се на испанската конституция, според която страната е неделима. След декларацията регионалното правителство бе уволнено. Пучдемон напусна Испания и отиде в Белгия, но през март  бе задържан при влизането си в Германия  по силата на испанската заповед за арест. Миналия месец съдът отхвърли молбата за екстрадиране на Пучдемон по обвинения в бунт, но заяви, че екстрадицията в Испания е възможно с по-лекия мотив - злоупотреба с държавни средства. Тогава компетентният съд в провинция Шлезвиг-Холщайн  определи гаранция от 75 000 евро  за освобождаването на Пучдемон. Съдът отбеляза, че обвинението в бунт, повдигнато срещу него в Испания, не е криминално престъпление в Германия, а компонентът \"насилие\", който би оправдал обвинение в държавна измяна, също липсва. Днес прокурори оспориха решението на съда, като заявиха, че екстрадицията по обвинение в бунт е основана, защото разполагат с нова информация от испанските власти като видеа, показващи насилие срещу полицията. Прокуратурата поиска Пучдемон да бъде отново арестуван, но искането беше отхвърлено от съда.", "date": "2018.05.22", "title": "Германски прокурори поискаха Пучдемон да бъде екстрадиран в Испания по обвинение в бунт"}
{"url": "https://www.dnevnik.bg/sviat/2018/05/22/3178004_v_intervju_za_rusko_izdanie_patriotut_notev_ne_kaza/", "text": "Явор Нотев, член на партия \"Атака\" и зам.-председател на Народното събрание, даде преди дни интервю за московското издание \"Известия\", в което не каза нито една добра дума за родината си, но не спря да критикува САЩ, ЕС, Запада и да изразява съжаление за евроатлантическата ориентация на България. Интервюто е публикувано под заглавие, оформено като цитат:  \"За ЕС ние сме страна второ качество\" . То е взето след посещението на Нотев в анексирания от Москва преди малко повече от четири години полуостров Крим. Предлагаме ви част от твърденията на Нотев: - За пръв път посетих Крим. Тук цари приятелска атмосфера, регионът се развива, много ми харесаха летището и високото ниво на пътната инфраструктура. - \"Атака\" призна референдума от 14 февруари 2014 г. и по този въпрос нямаме никакви колебания и разногласия. Крим е изконно руска територия. - За съжаление официалната външна политика на България сега е продиктувана от Европейския съюз. Икономиката ни силно страда от санкциите, наложени от Брюксел. Подновяването на двустранните отношения с Русия ще стане за България глътка кислород, който ще помогне за развиване на икономическия потенциал на нашата страна, а това ще даде повече увереност на София във външната политика. - Благодарение на нашата активност София не изгони руски дипломати заради случая \"Скрипал\". Имаме широка подкрепа от българската общественост. Хората разбират, че е недопустимо да се гонят официални представители на друга държава без никакви доказателства. - Потокът бежанци през България намаля, но за съжаление последните действия на Вашингтон и неговите съюзници може да прекратят тази положителна тенденция и да подновят потока имигранти към Европа. Ракетните удари на САЩ, Великобритания и Франция срещу Сирия са абсолютно неприемливи. София не е длъжна да е солидарна със страните, приели такива крайни мерки без предварително съгласуване. Употребата на военна сила е нехуманно, особено след като не е доказана употребата на химическо оръжие в Дума. - Приемането на България в НАТО и ЕС стана без референдум, което дава основание да се твърди, че не всички българи са убедени, че членството във военно-политическия блок е единственият правилен път. България е малка страна и е редно да се замислим над това да заемем неутрална позиция, за да не ни въвлекат в сериозни военни конфликти. - Партията ни редовно повдига въпроса за напускане на НАТО и постепенно придвижване към неутралитет. - Искаме сегашните ни съюзници да плащат за използването на нашите военни бази. За съжаление САЩ не плащат и копейка. - Имаме исторически сложни отношения с Турция, най-голямата страна от НАТО в Европа. На България не ѝ е много комфортно, когато сигурността ни зависи от Анкара. - Ние сме против Европа на две скорости, в която малка група развити държави се развива по-бързо. Това ни обрича на ситуация, в която младежта ни ще продължи да емигрира заради много по-ниския стандарт на живот. Решението е единствено в повишаването на заплатите. - Продуктите, продавани на българския пазар, са по-лоши от тези на австрийския, германския или на други западни страни. Ако този въпрос не се реши на европейско равнище, може да си направим извод, че за ЕС ние сме страна второ качество.", "date": "2018.05.22", "title": "В интервю за руско издание \"патриотът\" Нотев не каза нищо добро за България"}
{"url": "https://www.dnevnik.bg/sviat/2018/05/22/3183152_avstraliia_osudi_arhiepiskop_za_prikrivane_na_pedofil/", "text": "Съд в Австралия осъди архиепископ от Аделаида за виновен в прикриване на  сексуални злоупотреби с деца  през 70-те години в отдалечения щат Нов Южен Уелс, предаде ДПА. 67-годишният Филип Уилсън може да получи максималната присъда от две години затвор. Той е най-високопоставеният католически духовник в света,  обвинен и осъден за такова престъпление . Уилсън, който е диагностициран с ранна фаза на Алцхаймер, твърди, че не си спомня разговор от 1976 г. с Питър Крейг, една от предполагаемите жертви на свещеника педофил Джеймс Флечър. Уилсън е обвинен, че е прикривал злоупотребите, извършени от Флечър, с когото е работил заедно, срещу четири момчета през 70-те години. Съдия Робърт Стоун е заявил, че не приема твърдението, че Уилсън не може да си спомни разговора, а Крейг няма мотиви или интерес да мами или да си измисля, съобщава австралийското радио Ей Би Си. Друг пострадал, който не може да бъде назован, е разказал, че е съобщил за насилието, когато е бил на 11 години, а Уилсън го е обвинил в лъжа и го е накарал да изчете десет пъти молитва за наказание. Флечър бе признат за виновен през 2004 г. по девет обвинения в сексуални злоупотреби с деца и почина от удар през 2006 г. в затвора, където излежаваше близо осемгодишна присъда. През 2012 г. тогавашният премиер Джулия Джулард създаде специална разследваща комисия за сексуалното насилие в църквата. Тя публикува  финалния си доклад  миналата година - 17 тома с над 400 препоръки, сред които да се премахнат задължителното безбрачие и тайната на изповедта. Разследващите са изслушали свидетелства на повече от 15 000  жертви на посегателства  в различни институции като сиропиталища, спортни клубове, училища и младежки организации. Посочени са общо 4000 такива институции, от тях 62% са католически. \"Констатирани са катастрофални пропуски от ръководството на католическите власти през десетилетията\", се казва в доклада. \"Не става въпрос за няколко \"гнили ябълки\". Важните обществени институции  са се провалили .\" Разследването е установило, че проблемът с детската педофилия в католическите институции е имал застрашителни размери.  7% от австралийските свещеници  са обвинени в актове на педофилия между 1950 и 2010 г. В някои от диоцезите 15% от  свещениците са заподозрени в сексуални посегателства  срещу деца, а в Ордена на братята хоспиталиери от Сен Жан са уличени 40% от членовете му. Най-високопоставеният представител на католическата църква в Австралия, обвинен в педофилия, е кардинал Джордж Пел, бивш ковчежник на Ватикана. Мащабът на разследването е огромен – от 2013 г. насам към полицията са препратени 2559 обвинения, започнали са 230 дела. Над 60 000 жертви на насилие може би имат право на компенсации.", "date": "2018.05.22", "title": "Австралия осъди архиепископ за прикриване на педофил"}
{"url": "https://www.dnevnik.bg/razvlechenie/2018/05/22/3183154_broiat_na_chujdencite_v_muzeite_narastva_s_10/", "text": "Регистрирано е увеличение на посещенията на чужденци в музеите в страната. В края на 2017-а те са били 104 хил., или с 10.3% повече спрямо предходната година. Въпреки това посещенията в музеите, съпоставени с 2016 г., намаляват с 2.3%, или 5.109 млн., като приблизително една четвърт от тях (1.221 млн.) са осъществени в дните със свободен вход. Това показват данни от Националния статистически институт за културата в България през 2017-а. В страната функционират 191 музея, регистрирани съгласно Закона за културното наследство, като по тематичен обхват 93 от тях са общи, а 98 са специализирани, които включват и художествени галерии. Посещенията в театрите намаляват, а на концертите се увеличават През 2017 г. в действащите 74 театъра в страната са организирани 15 333 представления, посетени от 2.222 млн. зрители, като спрямо 2016 г. представленията се увеличават с 1.1%, докато посещенията намаляват с 3.2%. Средният брой посетители на едно представление също намалява от 151 през 2016 г. на 145 през 2017 година. По време на разглеждания период в страната развиват дейност 54 музикални колектива - 5 филхармонии, 25 професионални ансамбъла за народни песни и танци и 24 оркестъра. Представленията на тези колективи се увеличават с 0.3%, а посещенията - с 3.4% повече в сравнение с 2016 година. С близо 11% повече посещения в кината Броят на библиотеките с фонд над 200 хил. библиотечни единици остава непроменен спрямо предходната година. Регистрираните читатели са 248 хил., което е с 3.7% повече в сравнение с предходната година, докато посещенията намаляват с 0.9% и достигат 4.277 млн. Заетият библиотечен фонд е 6.233 млн. библиотечни единици В края на 2017 г. кината в страната са 68, а киноекраните - 226, като броят им нараства спрямо 2016 г. съответно с 9 и 6. Мултиплексите са 12 и в тях са осъществени 66.8% от всички прожекции и 71.1% от посещенията. В сравнение с предходната година прожекциите в кината се увеличават с 10.7%, а посещенията намаляват с 0.8%. Прожектирани са 9437 филма,", "date": "2018.05.22", "title": "Броят на чужденците в музеите нараства с 10%"}
{"url": "https://www.dnevnik.bg/biznes/2018/05/22/3183158_soni_kupi_pravata_vurhu_pesnite_na_bionse_leidi_gaga/", "text": "Сони\" обяви, че ĸyпyвa бpитaнcĸaтa пpoдyцeнтcĸaтa и звyĸoзaпиcнa ĸoмпaния ЕМІ Grоuр. По този начин японският технологичен гигант ще се превърне в най-големия издател на музика в света, като се очаква да има пазарен дял от 26%. \"Сони\" вече ще разполага с над 2.1 млн. песни в каталога си, като повечето от тях са на някои от най-актуалните изпълнители в момента. Досега компанията притежаваше 40% от ЕМІ Grоuр. Със сделката \"Сони\" ще си осигури останалите 60% от активите, като ще плати 1.9 млрд. долара. Очаква се сумата да нарасне до 2.3 млрд. заради различни плащания към базирания в Абу Даби инвестиционен посредник \"Мубадала\". Така \"Сони\" вече ще държи изцяло правата върху песните на артисти като Бионсе, Фарел Уилямс, Алиша Кийс, Авичи и Лейди Гага. Сред най-популярните групи пък са \"Куин\", \"Слипнот\" и \"Мегадет\". Това е първата стратегическа сделка на новия изпълнителен директор на \"Сони\" Кеничиро Йошида. В неговата управленска стратегия е заложено специално внимание на бизнeca cъc cтpийминг нa мyзиĸa, ĸoйтo отбелязва значителен растеж през последните години. По думите му придобиването на ЕМІ Grоuр прави японската компания абсолютен лидер на музикалния пазар. \"Инвecтицията в cъдъpжaниe и интeлeĸтyaлнa coбcтвeнocт e ĸлючoвa cтъпĸa зa дългocpoчния pacтeж на компанията\", добави Йошида, цитиран от \"Блумбърг\". От \"Сони\" очакват ръст на печалбите през следващите три години.", "date": "2018.05.22", "title": "\"Сони\" купи правата върху песните на Бионсе, Лейди Гага, Фарел Уилямс и \"Куин\""}
{"url": "https://www.dnevnik.bg/bulgaria/2018/05/22/3183225_radev_poiska_ot_putin_impuls_za_pravitelstvata_na/", "text": "Президентът Румен Радев обяви, че ще се радва на откровен и задълбочен диалог с руския си колега Владимир Путин, който да даде основа и политически импулс на правителствата на двете страни да работят за взаимните интереси. В началото на срещата между двамата в Сочи днес българският държавен глава изброи няколко области на такива интереси - търговия, икономика, енергетика, образование и култура. \"Засега няма да засягам въпроси от икономически характер, ще отбележа само, че през миналата година видяхме ръст на взаимната търговия. Това ни зарадва, но имаме повече възможности\", обяви руският президент Владимир Путин в началото на срещата. Той потвърди, че \"след няколко дни\" се очаква посещение на премиера Бойко Борисов в Москва, с който щели да продължат да водят диалог. По неофициална информация то ще е на 30 май. След като обяви, че заради Руско-турската освободителната война, благодарение на която България възкръснала на картата на Европа, и заради исторически, духовни, културни и езикови връзки отношенията между двете страни са по-особени, президентът Радев каза на Путин, че \"това ни задължава да бъдем открити и да поставяме откровено всички теми, по който имаме разногласия и нерешени въпроси\". \"Аз очаквам днес да направим стратегически преглед в нашите двустранни отношения, да констатираме не само силните страни и огромния потенциал, който имаме, но и да обосновем необходимост от реални действия\", обяви Радев. Той определи за цел на визитата си в Русия възстановяване на политическия диалог след дълго прекъсване, който бил важен за успешно сътрудничество във всички области на взаимни интереси. В началото на срещата Владимир Путин също каза, че има много неща, което свързват двете страни. Той говори за 140-а годишнина от Освобождението на България, което - в резултат на Руско-турската освободителната война - било една от най-важните дати в общата ни история. Той спомена и 24 май. В момента тече срещата на двете делегации, чието начало закъсня с 40 минути. От българската страна участват президентът Румен Радев, шефът на кабинета му Иво Христов, главният му секретар Димитър Стоянов и бъдещият посланик на България в Русия Атанас Кръстин, който все още е секретар по външна политика на държавния глава. В българската делегация няма министри. От руска страна в срещата освен президента Владимир Путин участват помощник-президентът Юрий Ушаков, министърът на промишлеността и търговията Денис Мантуров, министърът на енергетиката Александър Новак и зам.-министърът на външните работи Александър Грушко. В понеделник в Москва Румен Радев поиска преки доставки на газ от Русия през Черно море за България. Той обяви, че съживяването на проекта АЕЦ \"Белене\" предполага руско участие.", "date": "2018.05.22", "title": "Радев поиска от Путин импулс за правителствата на двете държави да работят заедно"}
{"url": "https://www.dnevnik.bg/sport/2018/05/22/3183209_adidas_shte_produlji_da_dostavia_topkite_za/", "text": "Германската компания за спортна екипировка  \"Адидас\"  подписа нов договор с европейската футболна федерация (УЕФА) за партньор на Шампионската лига. Тя ще продължи да доставя топките за най-престижния европейски клубен турнир, както го прави неизменно през последните 18 сезона. Партньорството ще продължи до края на сезон 2020-2021. По този начин \"Адидас\" продължава да бъде сред ключовите партньори на Шампионската лига заедно с \"Хайнекен\", \"Нисан\", \"Пепси\", \"Мастъркард\" и \"Газпром\". От следващия цикъл 2018 - 2021 сред спонсорите влиза и испанската банка \"Сантандер\". \"Адидас\" е един от най-ценните ни партньори и е заедно с Шампионската лига от 2001 г. Много сме доволни, че ще продължим да работим през следващите три сезона. \"Адидас\" е марка, която е водеща във футбола, но и носи богата история. Заедно ще продължим да предлагаме най-доброто\", каза маркетинг директорът на УЕФА Ги-Лорен Епстайн. От УЕФА обявиха, че Шампионската лига е най-гледаното ежегодно спортно състезание в света с близо 3.7 милиарда зрители. Финалът между  \"Ливърпул\" и \"Реал\" (Мадрид) , който ще се играе тази събота в Киев, ще бъде предаван в повече от 200 страни и ще даде възможност на 350 милиона души да гледат срещата. Удълженият договор на \"Адидас\" с Шампионската лига обаче не беше последван и във втория по сила турнир – Лига Европа. Японската компания \"Молтен\" подписа 3-годишно партньорство с Лига Европа и ще доставя топките от следващия сезон.", "date": "2018.05.22", "title": "\"Адидас\" ще продължи да доставя топките за Шампионската лига до 2021 г."}
{"url": "https://www.dnevnik.bg/politika/2018/05/22/3183271_borisov_postavi_kazusa_jeliaz_andreev_pred_ministura/", "text": "Екстрадициите и взаимната правна помощ дискутираха премиерът Бойко Борисов и министърът на правосъдието и главен прокурор на САЩ Джеф Сешънс на среща в София днес, съобщиха от правителствения пресцентър. Щатски съд  търси Андреев  във връзка с водено разследване от властите във Флорида срещу 11 души по обвинения, че са нарушили ембаргото за търговия със Сирия, а Борисов се ангажира да предложи на Министерския съвет решение  държавата да поеме финансовите разходи  при евентуален съдебен процес в САЩ. Борисов постави казуса с Желяз Андреев и другите четирима българи, за които САЩ искат екстрадиция. България не поставя под съмнение Договора за екстрадиция със САЩ, но българските институции ще продължат да работят активно за разрешаването на случая и защита правата на българските граждани, посочи Борисов. Фокус на разговора беше поставен и върху споделения от двете страни ангажимент в борбата с международния тероризъм, трафика на наркотици, трафика на хора и защита на киберсигурността. В срещата участваха също министърът на правосъдието Цецка Цачева и главният прокурор Сотир Цацаров.", "date": "2018.05.22", "title": "Борисов постави казуса \"Желяз Андреев\" пред министъра на правосъдието на САЩ"}
{"url": "https://www.dnevnik.bg/bulgaria/2018/05/22/3183274_kratki_novini_evgeni_georgiev_e_predlojen_za/", "text": "Полицията в Бургас залови тази вечер затворник, издирван от 2015 г. Областната дирекция на МВР съобщи, че е задържала 30-годишния Пламен Ванев, осъден за грабежи. Преди 3 г. той не се върнал в бургаския затвор след изтичане на законовия отпуск. Ванев е върнат в бургаския затвор за доизтърпяване на наказанието. Мъж пострада тежко при катастрофа на кола с два автобуса Мъж е в тежко състояние, след като управляваният от него автомобил се удари в два автобуса, превозващи деца, съобщиха от МВР. Инцидентът е станал по Подбалканския път около 15:40 ч. в района на софийското село Антон. По първоначална информация няма пострадали деца. От Агенция \"Пътна инфраструктура\" уточниха, че движението се пренасочва двупосочно през самото село. Все още не се знае каква е причината за катастрофата. Дете на 2 години е в тежко състояние след ухапване от домашно куче Дете на 2 години е с множество тежки увреждания, след като е било нахапано от домашно куче в пловдивското село Крумово, съобщава \"Фокус\". Инцидентът е станал вчера, като по първоначални данни момиченцето е било нападнато от отглеждано от семейството му куче от едра порода. Майката на детето също е пострадала. Момиченцето е прието в Интензивното отделение на Клиниката по детска хирургия в Пловдив. Към момента състоянието на детето е стабилизирано. По случая е образувано досъдебно производство. Съдиите от Софийския градски съд предложиха Евгени Георгиев за свой председател Общото събрание на Софийския градски съд (СГС) реши да предложи на Съдийската колегия на Висшия съдебен съвет (ВСС) да назначи Евгени Георгиев за председател на съда. От 64 съдии с право на глас 53 подкрепиха кандидатурата, а 11 бяха против. Гласуването се проведе тайно, съобщиха от СГС. \"Подкрепата за мен в първата процедура и отношението Ви след приключването ѝ ме накараха да почувствам, че не съм сам, че вие се отнасяте с доверие към мен, но и с положителни очаквания. Бих искал да оправдая доверието и да реализирам очакванията ви чрез участието ми в този избор и евентуалната ми работа като председател\", каза от своя страна Георгиев.", "date": "2018.05.22", "title": "Кратки новини: Мъж пострада тежко при катастрофа на кола с два автобуса"}
{"url": "https://www.dnevnik.bg/biznes/2018/05/22/3183278_v_samokov_zapochva_proizvodstvo_na_bronirani_avtomobili/", "text": "В Самоков започва да работи първата в България производствена база за бронирани автомобили. Инвестицията на стойност близо 5 млн. лв. е свързана с нова технологична линия за производство и оборудване на различни видове бронирани машини и асемблиране на автомобили за нуждите на отбранителната индустрия и полицията. Първите български автомобили вече са произведени, съобщи пресцентърът на Министерството на икономиката. \"Изпълнението на проекта е изключително позитивен сигнал за отбранителната индустрия, която има важно значение и като сектор от икономиката, който осигурява сериозни приходи и висококвалифицирани работни места\", обяви при откриването Лъчезар Борисов, заместник-министър на икономиката. Заводът е собственост на компанията \"САМАРМ\", създадена от дружествата от отбранителната индустрия \"Самел-90\" и \"Интернешенъл Арморед груп БГ\" (International Armored Group). Последната компания е собственост на Антон Стефов. Той е родени в Благоевград и е завършил \"Машинно инженерство\" във ВМЕИ. Придобива опит като инженер в компания, която се занимава с бронировка, в Канада. Оттам започва да развива и бизнеса си преди 25 години. Тръгва без почти никакъв капитал, като финансиране си осигурява чрез залагане на собствени имоти. Разчита на знанията и опита си и така преди 17 години се ражда International Armored Group. В един момент мести бизнеса си в САЩ, като тръгва с брониране на банкови автомобили и коли за персонална защита. Когато избухва войната в Ирак, открива офис в Обединените арабски емирства, за да е по-близо до пазара, където има най-голямо търсене на бронирани автомобили. Преди 3 години на въпрос защо не е започнал дейност и в България  Стефов отговаря, че производство в която и да е страна в Европа би оскъпило продукта сериозно. Явно междувременно е променил мнението си. Собственикът на \"Самел-90\" инж. Петър Георгиев обяви при откриването на завода днес, че над 50 години фирмата предоставя комуникационно обслужване и произвежда радиосмутители, като 90% от продукцията е предназначена за износ.", "date": "2018.05.22", "title": "В Самоков започва производство на бронирани автомобили"}
{"url": "https://www.dnevnik.bg/sport/2018/05/22/3183287_snimka_na_denia_novata_banknota_ot_100_rubli_posvetena/", "text": "Руската централна банка представи новата банкнота от 100 рубли (1.38 евро), посветена на световното първенство по футбол, което започва след по-малко от месец в страната. На лицевата страна е представено момче във вратарски екип, което гледа към спасяване на легендарния вратар Лев Яшин. В официалната информация се казва \"момчето мечтае да направи постижения като тези на великите футболисти\", както и че изображението представя продължаването на поколенията. Въртенето на топката пък символизира земното кълбо", "date": "2018.05.22", "title": "Снимка на деня: Новата банкнота от 100 рубли, посветена на световното"}
{"url": "https://www.dnevnik.bg/politika/2018/05/22/3183313_obshtinskite_suveti_shte_mogat_da_vzimat_resheniia_s/", "text": "Общинските съвети ще могат да взимат решения с по-малък кворум, след като парламентът промени Закона за местното самоуправление и местната администрация. В ал. 27 от закона бе дописано, че повече от половината от общия брой на съветниците е налице, когато броят на присъстващите на заседанието общински съветници е по-голям от останалата част от общия брой на съветниците. Бе дописано и че решенията на местните парламенти ще се смятат за приети с мнозинство от \"повече от половината от присъстващите съветници, когато броят на гласувалите \"за\" е по-голям от останалата част от присъстващите на заседанието съветници\". В сега действащия закон пише само, че решенията на общинския съвет \"се вземат с мнозинство повече от половината от общия брой на съветниците с явно гласуване\". Един от мотивите на вносителите е, че различни съдилища са тълкували това изречение по различен начин, което е водело до отмяна на решения на общински съвети. В доклада към законопроекта е даден пример, че съд е приел, че при общински съвет от 11 души половината съветници са 5,5 и е необходим още един глас, което прави 6,5. При закръгляне съдът е решил, че в този случай \"повече от половината\" от 11 гласа са 7. Вносители на промените са Искрен Веселинов от \"Обединени патриоти\" и депутати от всички парламентарни партии.", "date": "2018.05.22", "title": "Общинските съвети ще могат да взимат решения с по-малък кворум"}
{"url": "https://www.dnevnik.bg/sport/2018/05/22/3183232_real_e_po-motiviran_otvsiakoga_i_iska_treta_kupa_kaza/", "text": "Треньорът на \"Реал\" (Мадрид) Зинедин Зидан смята, че отборът му не страда от липса на мотивация за финала в Шампионската лига срещу  \"Ливърпул\" . В събота испанците ще играят в мача за титлата за трета поредна година, но според френския специалист с времето тимът му става по-гладен за успехи. Зидан предупреди съперника \"Ливърпул\", че желанието на неговите играчи е много голямо. \"Ще играем в трети пореден финал и сме на прага на едно историческо постижение. Преди година всички казваха, че няма отбор, който да е печелил Шампионската лига два пъти поред, но ги опровергахме, защо да не направим същото. Уверявам ви, че \"Ливърпул\" не са по-мотивирани от нас\", каза Зидан на пресконференция в Мадрид. Според французина по-големият опит на неговите футболисти няма да играе основна роля във финала, защото става въпрос за един мач. В състава на \"Ливърпул\" няма футболист, който преди това в кариерата си да е достигал до финал в турнира. \"Да, ние имаме опит, но тук говорим за един мач, така че не можеш да разчиташ само на опит. Ние трябва да покажем, че заслужаваме трофея, а не да разчитаме на това, че сме го печелили преди. \"Ливърпул\" е голям клуб и те знаят как да печелят\", добави Зидан. Преди двубоя основната тема е за задочната битка между звездите в нападение Кристиано Роналдо и Мохамед Салах. Египтянинът направи много силен сезон, в който обра всички индивидуални награди във Висшата лига, а в Шампионската лига вкара 10 гола в 12 мача. \"Кристиано е най-добрият и го доказва всяка година. Има играчи, които под напрежение се огъват, има и такива, които показват най-доброто от себе си в такива моменти. Кристиано е от вторите\", завърши Зидан. Финалът в  Шампионската лига  е в събота в Киев.", "date": "2018.05.22", "title": "\"Реал\" е по-мотивиран отвсякога и иска трета купа, каза Зидан"}
{"url": "https://www.dnevnik.bg/bulgaria/2018/05/22/3183358_nachalnikut_na_putna_policiia_v_blagoevgrad_e_arestuvan/", "text": "Началникът на \"Пътна полиция\" в Благоевград Данаил Стоицов е арестуван, съобщава \"Фокус\". Той беше изведен с белезници до задния паркинг на сградата на институцията, като беше извършена и проверка на личния му автомобил. До ареста му се стигна, след като по обед започна специализирана акция на Дирекция \"Вътрешна сигурност\" и Специализираната прокуратура. По първоначални данни има още петима задържани, като най-вероятно се разследват корупционни схеми. Говорителят на главния прокурор Румяна Арнаудова заяви за БНТ, че целта на акцията е да се установят длъжности престъпления на служителите в \"Пътна полиция\" - Благоевград. Разпитват се служители на службата, изземват се доказателства, сред които и телефони на пътни полицаи. Пред събралите се журналисти Стоицов обясни, че не се чувства виновен и не е наясно каква е причината за задържането му. Той уточни, че се чувства изкупителна жертва, но не каза за какво. След това той бе откаран с личния му автомобил към ОДМВР - Благоевград, където ще бъде извършен и същинският обиск на превозното средство. По данни на БНТ разследването е за получаване на пари за регистрацията на автомобили, без да се минава през гишетата на \"Пътна полиция\".", "date": "2018.05.22", "title": "Началникът на \"Пътна полиция\" в Благоевград е арестуван"}
{"url": "https://www.dnevnik.bg/evropa/2018/05/22/3183363_shest_godini_sled_skandala_s_pljushenite_mecheta/", "text": "Беларус днес назначи свой посланик в Стокхолм, слагайки край на продължилия шест години дипломатически спор заради кампания на шведски активисти в защита на свободата на словото в бившата съветска република, предаде \"Ройтерс\". Отношенията между двете страни се изостриха, след като през 2012 г.  шведски активисти използваха малък самолет , за да хвърлят над 800 плюшени мечета край Минск с послания в подкрепа на свободата на словото. Тогава Минск привика пратеника си в Швеция и изгони шведския посланик от страната. Наскоро обаче президентът Александър Лукашенко започна да обръща повече внимание на някои от призивите на Запада да прояви повече снизходителност към политическа опозиция, опитвайки да подобри връзките с ЕС и да намали зависимостта на Беларус от съседна Русия. \"Имаме неоправдано ниско ниво на отношения със скандинавските страни\", заяви Лукашенко след назначаването на новия посланик. \"Швеция е много важна страна за нас\", допълни той. Лукашенко управлява Беларус от 1994 г. През последните години отношенията със Запада започнаха да се подобряват. Това се дължи от части на помилването на няколко политически затворници. Освен това опозицията е представена в парламента за пръв път от 20 години след изборите през 2016 г., които западни наблюдатели заявиха, че не са напълно демократични, но все пак признаха, че има подобрение в сравнение с предишни гласувания.", "date": "2018.05.22", "title": "Шест години след скандала с плюшените мечета Беларус съживява връзките с Швеция"}
{"url": "https://www.dnevnik.bg/zelen/2018/05/22/3183354_do_sedem_godini_nad_polovinata_ot_otpaducite_v_evropa/", "text": "Над половината от всички битови отпадъци (или 55%) трябва да бъдат рециклирани до 2025 г., като този процент ще скочи на 60% след още пет години (до 2030 г.) и ще достигне до 65% през 2035 г. Отново тогава само 10% или по-малко от битовите отпадъци могат да бъдат депонирани на сметища. Разделното събиране на биологичните отпадъци ще стане задължително до 2035 г. Това са част от целите за рециклиране на битовите отпадъци и намаляване на количеството депонирани отпадъци, които одобриха държавите - членки на Европейския съюз, днес. Този набор от амбициозни мерки, които подготвят за бъдещето законодателството на ЕС в областта на отпадъците, са част от по-общата политика на ЕС в областта на кръговата икономика. Новите правила, които се основават на предложения на комисията в рамките на пакета за кръговата икономика,  представени  през декември 2015 г., ще спомогнат да се предотврати възникването на отпадъци, а когато това не е възможно — да се увеличи значително рециклирането на битовите отпадъци и отпадъците от опаковки.  Целта е с рециклиране да се премахне постепенно депонирането на отпадъци и да се насърчи използването на икономически инструменти като схемите за разширена отговорност на производителя.  Новото законодателство укрепва йерархията на отпадъците, т.е. то изисква от държавите членки да предприемат специални мерки, осигуряващи приоритета на  пред депонирането и изгарянето на отпадъци, като по този начин превръща кръговата икономика в реалност. Комисарят по въпросите на околната среда, морското дело и рибарството Кармену Вела определи окончателното одобрение от съвета на новите правила като \"важен момент за кръговата икономика в Европа\". \"Новите цели за рециклиране и депониране очертават надежден и амбициозен маршрут към по-добро управление на отпадъците в Европа. Нашата основна задача сега е да гарантираме, че обещанията, залегнали в настоящия пакет за отпадъците, се изпълняват действително. Комисията ще направи всичко, което е по силите ѝ, за да може новото законодателство да даде действителни резултати\", коментира Вела. Разделно събиране Нови правила за разделно събиране, основаващи се на съществуващото задължение за разделно събиране за хартия и картон, стъкло, метали и пластмаса, ще повишат качеството на вторичните суровини и тяхното използване - опасните битови отпадъци ще трябва да се събират разделно от 2022 г., биологичните отпадъци от 2023 г., а текстилните от 2025 г. Депонирането на отпадъци няма смисъл в условията на кръгова икономика и може да доведе до замърсяване на водата, почвата и въздуха. До 2035 г. количеството на депонираните битови отпадъци трябва да бъде намалено до 10 % или по-малко от общото количество възникнали битови отпадъци. Новото законодателство предвижда засилено използване на ефективни икономически инструменти и други мерки в подкрепа на йерархията на отпадъците. В този преход важна роля се отрежда на производителите, които трябва да поемат отговорността за своите продукти, когато последните се превърнат в отпадъци. Новите изисквания по отношение на схемите за разширена отговорност на производителя ще доведат до подобряване на тяхното функциониране и управление. В допълнение трябва да бъдат установени задължителни схеми за разширена отговорност на производителя за всички опаковки от 2024 г. Новото законодателство ще постави особен акцент върху предотвратяването на възникването на отпадъци и ще въведе важни цели за хранителните отпадъци в ЕС и за спирането на замърсяването на морските басейни, за да се подпомогне постигането на целите на ООН за устойчиво развитие в тези области.", "date": "2018.05.22", "title": "След седем години под 10% от отпадъците ще се депонират в Европа"}
{"url": "https://www.dnevnik.bg/detski_dnevnik/2018/05/22/3183373_niama_greshka_v_sedmi_vupros_maturata_za_zrelostnicite/", "text": "Ден след обявяването на верните отговори на матурата по български език и литература за зрелостниците в социалните мрежи бурно се дискутира седми въпрос от теста и дали той е сгрешен. Днес от министерството на образованието коментираха казуса. Ето спорният въпрос:  - се вижда в публикуваните верни отговори в сайта на образователното министерство (МОН)  .   изречението е грешно, защото думата \"комисия\" в него трябва да бъде членувана. Този въпрос носи 1 точка от 100 възможни. \"Когато говорим за граматични грешки, това означава, че посочването е свързано с нарушаване на граматично правило\", заяви държавният експерт по български език в МОН Александър Трингов по повод твърдения за грешен отговор на задачата, съобщи агенция \"Фокус\", като цитира пресцентъра на министерството.  По думите му в първия отговор има граматична грешка, където има две определения към предмет \"транспорт\" - има два вида транспорт, така че   (т.е. въздушния и сухопътния транспорт). Това е граматично правило. В третия отговор  , като в примера е задължително използването на пълен член - т.е. определеност. В подточка А имаме определеност, във В, в Г също - грешката е \"Искърско дефиле\". По същия начин задължително трябва да се членува, когато обектът е единствен и е ясен кой е. \" . В словосъчетанието \"впечатли комисия\" не е задължително -  . Тоест, \"комисията\" може да е известна, може да не е известна и в случая това изречение е извадено от контекст. Няма задължителен характер членуването на въпросната дума\", посочи Трингов. \"Членуването дава определеност или неопределеност на обект, предмет, действие, събитие и т.н.\", поясни той.", "date": "2018.05.22", "title": "Няма грешка в седми въпрос от матурата за зрелостниците, посочиха от министерството"}
{"url": "https://www.dnevnik.bg/sport/2018/05/22/3183382_novata_zvezda_na_skai_egan_bernal_shte_uchastva_v_tur/", "text": "Колумбийският колоездач Еган Бернал, който прави много силно впечатление в първия си сезон за отбора на \"Скай\", ще участва в  Обиколката на Франция , твърди \"Марка\". Испанското издание се позовава на няколко източника близки до британския състав. Бернак, който е само на 21 години, е част от тима на \"Скай\" от началото на годината. Той записа поредица от впечатляващи резултати, последният от които беше победа в Обиколката на Калифорния. Колумбиецът спечели два етапа и победи с 1.25 минути Тиджей ван Гардърен. Заради доброто му представяне програмата на Бернал е претърпяла промяна и той ще бъде включен сред осемте колоездачи за тура. Първоначално колумбиецът беше предвиден като лидер за Обиколката на Испания. Очаква се Бернал да кара в Тура заедно с четирикратния шампион  Крис Фрум , който в момента е в \"Джиро д'Италия\". Сред другите предвидени за Обиколката на Франция са Михал Квятковски,  Джани Москон  и Герант Томас. Информацията потвърди и агентът на Бернал Джузепе Акуадро. Италианецът, който е откривател на повечето таланти от Южна Америка, говори преди началото на 16-ия етап в Джирото. \"Решихме това след Калифорния. Мисля, че Еган това е по-добре, защото, ако отиде във Вуелта, ще има повече напрежение върху него. Всеки ще очаква той да победи, а в тура ще бъде около по-опитни колоездачи, без фокусът да пада върху него\", каза Акуадро пред \"Марка\". До момента Бернал не е участвал в триседмична обиколка в кариерата си. Дотук през годината колумбиецът спечели титлата на родината си в бягането по часовник, многоетапното състезание \"Оро и Пас\", беше втори в подреждането в Обиколката на Каталуня, където падна в последния етап, и също така завърши втори в Обиколката на Романдия.", "date": "2018.05.22", "title": "Новата звезда на \"Скай\" Еган Бернал ще участва в \"Тур дьо Франс\""}
{"url": "https://www.dnevnik.bg/bulgaria/2018/05/22/3183362_za_putin_vizitata_na_radev_e_signal_za_vuzstanoviavane/", "text": "На среща с руския президент Владимир Путин днес българският държавен глава Румен Радев поднови поканата си Путин да посети България в годината, когато се навършват 140 години от Освобождението на България и Руско-турската освободителна война, т.е. до края на 2018 г. Двамата се видяха в Сочи днес, а Радев обяви за цел на срещата възстановяване на диалога на най-високо ниво между двете страни, както и на доверието. \"Трудно се говори за доверие при три спрени проекта в условията на санкции и недалновидно политическо говорене\", каза Радев. В изявление за медиите, което бе около минута, Владимир Путин каза, че визитата на Радев е сигнал за възстановяване на пълноформатните отношения между Русия и България. И двама президенти обявиха, че се очаква скорошно посещение на премиера Бойко Борисов в Русия. За посещението на Борисов Радев изрази очаквания, че ще бъдат начертани конкретни теми за сътрудничество между двете правителства. Пред Путин българският президент отново подчерта, че визитата му в Русия е дала политически импулс на правителството ни за сериозно възобновяване на общи проекти, което, по думите му, е признак за реализъм. В понеделник в Москва Радев  поиска преки доставки на газ от Русия  през Черно море за България. Той обяви, че съживяването на проекта АЕЦ \"Белене\" предполага руско участие. При изявленията пред медиите днес българският държавен глава обяви, че е трудно са се говори за доверие при три спрени мащабни проекта, в условията на противопоставяне между ЕС и Русия, при санкции и недалновидно политическо говорене. \"Уверих президента Путин, че България има интерес да работи за установяване на диалог и разбирателство, защото никой няма нужда от връщане на времето на Студената война. Най-малко Европа и Русия\", каза Радев. Той обяви още, че има проблеми за решаване между София и Москва, но не ги назова. От своя страна Путин каза, че е информирал Радев за приоритетите на Москва в двустранните отношения и за подхода й в редица международни въпроси. ", "date": "2018.05.22", "title": "За Путин визитата на Радев е сигнал за възстановяване на отношенията в пълен формат"}
{"url": "https://www.dnevnik.bg/sport/2018/05/22/3183275_fotogaleriia_maratonut_v_pleven_i_negovite_lica/", "text": "Маратонът в Плевен се проведе за пета поредна година и отново донесе много положителни емоции сред участниците.", "date": "2018.05.22", "title": "Фотогалерия: Маратонът в Плевен и неговите лица"}
{"url": "https://www.dnevnik.bg/sviat/2018/05/22/3183367_barak_i_mishel_obama_stanaha_producenti_na_netflix/", "text": "Онлайн платформата \"Нетфликс\" (Netflix Inc.) подписа обхващащ няколко години договор с бившия президент Барак Обама и съпругата му Мишел, съгласно който те ще продуцират шоупрограми и документални филми. Финансови параметри не се разкриват и се посочва, че семейство Обама са свободни да произвеждат всичко - от предавания с предварително подготвен сценарий през такива, които не следват конкретна сценарна линия до сериали и филми. Това не е обичаен ангажимент за президент и първа дама на САЩ, но те получават достъп до 125 милиона клиенти на стрийминг услугата на \"Нетфликс\" по цял свят. Обикновено бивши американски президенти продължават да пишат книги, да изнасят платени речи или да гостуват на форуми, но подобна медийна сделка е уникална, пише \"Уолстрийт джърнъл\". За работата с \"Нетфликс\" е основана продуцентската компания Higher Ground Productions. Барак и Мишел Обама ще могат и да се появяват в някои от филмите и програмите си. Семейството не разкрива темите, по които смята да работи, но не се предполага съдържанието да е директно политическо. Очаква се първите резултати да бъдат достъпни за потребителите най-рано през май 2019 г.", "date": "2018.05.22", "title": "Барак и Мишел Обама станаха продуценти на Netflix"}
{"url": "https://www.dnevnik.bg/video/2018/05/22/3183391_video_elektrichesko_vodno_taksi_po_sena/", "text": "Във френската столица бяха възобновени прекъснатите преди шест месеца изпитания по река Сена на т.нар. летящи над водата таксита - проект, подкрепян от кмета на Париж Ан Идалго от самото му начало, предаде \"Франс прес\", цитирана от БТА. Водните таксита SeaBubbles представляват малки плавателни съдове, задвижвани с електричество. Техен конструктор е френският изобретател и мореплавател Ален Тебо. При SeaBubbles е използван разработеният от Тебо принцип на т.нар. подводни криле (хидроптер), потопени във водата дъги от фибростъкло, които благодарение на скоростта задържат съда на около 50 см над вълните. При тях няма никакъв шум, никакви вълни и никакви въглеродни емисии. В края на октомври миналата година Тебо, изглежда, се беше отказал заради административни проблеми и се насочи към чужбина, където също популяризира своите транспортни средства. Сега обаче всички светлини светят зелено\", казва създателят на водните таксита. Първият прототип бе тестван на 16 юни 2017 г. по Сена с Идалго, която \"продължава да подпомага този иновативен и амбициозен проект, помагащ за опазване на околната среда\", както отбеляза кметството.", "date": "2018.05.22", "title": "Видео: Електрическо водно такси по Сена"}
{"url": "https://www.dnevnik.bg/video/novinite_na_bnt/2018/05/22/3183393_video_drugite_novini/", "text": "Отпадат ограниченията за броя на лицата при първа регистрация на постоянен адрес. Месечната семейна издръжка в столицата е със 700 лева по-скъпа. Жена оглави за първи път ЦРУ. Цигулката имитира човешкия глас \"Ямато\" ще гостуват с нова програма. Билет за театър на половин цена срещу дарена книга.", "date": "2018.05.22", "title": "Видео: Другите новини"}
{"url": "https://www.dnevnik.bg/biznes/2018/05/22/3183386_angelkova_predlaga_dobrovolen_sertifikat_etiket_za/", "text": "Хотелите и туроператорите да могат да получават доброволен сертификат за качеството на предлаганите услуги, предлага министърът на туризма Николина Ангелкова с изменения в ресорния закон. Той е публикуван за обсъждане в правителствения портал за обществени консултации. Предложението е мотивирано като \"допълнителна гаранция за качеството на туристическите услуги в категоризираните и сертифицираните туристически обекти, както и за услугите, предоставяни от страна на туроператори и туристически агенти\". Предлага се сертификатът да е валиден за 3 години и да се връчва от министъра на туризма. В специално създаден каталог министерството се предвижда да вписва обектите и фирмите, които имат такъв сертификат. Предлага се тези обекти да бъдат проверявани всяка година от комисия, определена от министъра на туризма, и при установени нарушения издаденият \"Етикет за качество\" ще се обезсилва. Критериите, условията и редът за издаване на доброволния сертификат, както и предимствата за туроператорите/туристическите агенти и за туристическите обекти, сертифицирани с \"Етикет за качество\", ще бъдат установени в наредба, издадена от министъра на туризма. Категоризацията на хотелите по нови процедури В проекта се предлагат няколко процедурни промени при даването на категория на туристическите обекти. Предвижда се облекчен ред за издаването на временно удостоверение за откритата процедура по категоризиране, което по действащия закон се издава по предложение на съответната експертна комисия. Практиката показва, че по-широката представителност в състава на тази комисия и големият обем от документи, които следва да бъдат разглеждани в рамките на едно заседание, препятстват навременното приключване на процедурата, мотивира предложението си министърът. Затова предлага определени от категоризиращия орган длъжностни лица да разглеждат заявления-декларациите и приложените към тях документи в 14-дневен срок и след като установят, че отговарят на изискванията, да изготвят мотивирано предложение за откриване на процедура по категоризация, като издадат и временно удостоверение за нея. За облекчаването на режима се предвижда още експертната работна група за проверка на място да бъде определяна от категоризиращия орган или оправомощено от него длъжностно лице, а не от експертната комисия. След съставянето на констативен протокол за резултатите от проверките (по документи и на място) експертната работна група го внася в експертната комисия за произнасяне. Аналогични са промените, предлагани и по откриването на процедурата по сертифициране на туристически обект.", "date": "2018.05.22", "title": "Ангелкова предлага доброволен сертификат \"Етикет за качество\""}
{"url": "https://www.dnevnik.bg/evropa/2018/05/22/3183408_jilishtnata_kriza_v_berlin_produljava_da_budi_trevoga/", "text": "Германската полиция заяви, че е освободила 56 активисти, задържани в неделя за незаконно настаняване в празни сгради в Берлин в знак на протест срещу увеличаващите се наеми и липсата на достъпни жилища в бързо разрастващата се германска столица, предаде \"Ройтерс\". Незаконно настанилите се все пак може да бъдат глобени или да бъдат вкарани в затвора за една година, ако бъдат осъдени за влизане без разрешение, заяви полицията. Почти три десетилетия след падането на Берлинската стена през 1989 г. градът се бори с растящия недостиг на жилища, а цените на имотите са се увеличили с 20.5% само през 2017 г., коментира жилищен консултант. Миналия месец  повече от 10 000 души излязоха на протест срещу недостига на жилища . През уикенда активистите спуснаха транспаранти от прозорците на окупираните сгради, а представители на местните власти отидоха на място, за да се опитат да преговорят. Десетки хиляди души в града са бездомни, съобщи говорител на активистите, а хората отделят все по-голяма част от доходите си, за да си плащат наемите. Незаконно е домовете да стоят празни на фона на модернизирането и облагородяването на града, смятат активистите. Собствениците на една от окупираните сгради в квартал Нойкьолн заявиха, че са я купили преди три години и са имали намерение незабавно да я реновират, но плановете им са попаднали в задънена улица заради сериозен риск сградата да се срути. Депутати от крайната Лява партия и от Зелените заявиха, че протестните действия са разбираеми, докато членовете на лявоцентристката Социалдемократическа партия, която е член на управляващата коалиция, защитиха намесата на полицията.", "date": "2018.05.22", "title": "Берлинчани продължават да недоволстват от липсата на достъпни жилища"}
{"url": "https://www.dnevnik.bg/sviat/2018/05/22/3183286_v_brjuksel_i_frankfurt_sa_s_rezervi_za_dopuskaneto_na/", "text": "Корупцията и отсъствието на независими надзорни органи в България създават проблем за скорошното ѝ приемане в еврозоната. Европейският съюз и Европейската централна банка имат сериозни резерви за допускането на българите до системата ERM-2, известна още като \"чакалнята за приемане на еврото\". Това написа в неделя седмичникът  \"Велт ам Зонтаг\" , като авторите допълват, че новата пречка се оказва въпросът за влизането на България в банковия съюз. Изданието посочва, че членството в този съюз, създаден през 2014 г., не е формално изискване и \"се съобщава, че българите не са особено открити към предложенията от Брюксел и монетарните власти\". \"Въпросът е, че трябва да се намери правно решение на техническия проблем с банковия съюз\", казва източник от европейските институции. \"Вярно, че членството в банковия съюз не се случва за една нощ, но то трябва и да бъде подготвено достатъчно време преди това\". Българите отхвърлят идеята за \"близко сътрудничество\", а от политическото ръководство на страната посочват, че никоя страна - кандидат за еврозоната, не е минавала през подобна процедура. При въвеждането на банковия съюз от Европейската централна банка съобщиха, че в новия механизъм за банков надзор (SSM) могат да членуват и страни извън еврозоната. За целта те трябва да предоставят банковия надзор на ЕЦБ с всякаква необходима информация за националните банки и надзорните органи, както и тясно да си сътрудничат с институцията във Франкфурт по всички въпроси. \"Велт ам Зонтаг\" съобщи още  в края на януари , че България планира да подаде молба за членство до средата на 2018 г., т.е. по време на българското председателство на Съвета на ЕС. Изданието цитира председателя на Европейската комисия Жан-Клод Юнкер, който тогава каза на церемонията в Народния театър \"Иван Вазов\": \"Вашето място е в Европа, в Шенген и в еврозоната.\" България очевидно може да разчита на Европейската комисия и формално покрива т.нар. маастрихтски критерии за допускане в зоната на единната валута, но страната има проблем с устойчивостта на икономическата интеграция и е критикувана от ЕЦБ за стабилността на институционалната среда, писа \"Велт ам Зонтаг\". Под заглавие \"България: Малка, корумпирана, бедна - и готова за еврото\" авторите припомниха, че според оценки на Световната банка и \"Прозрачност без граници\" страната е с някои от най-ниските оценки за правораздаване, качество на управлението, ефективност на администрацията.", "date": "2018.05.22", "title": "В Брюксел и Франкфурт са със сериозни резерви за допускането на България до еврото, твърди \"Велт ам Зонтаг\""}
{"url": "https://www.dnevnik.bg/bulgaria/2018/05/22/3183405_podsudimiiat_za_ubiistvoto_v_borisovata_gradina_izliza/", "text": "Йоан Матев - подсъдим за  убийството на Георги Игнатов  в Борисовата градина през юни 2015 година, ще излезе за малко от ареста. Причината - трябва да му бъдат направени медицински изследвания в болница \"Света Анна\". Това се разбра от поредното заседание по процеса, на което бяха разпитани четирима свидетели. Всички те потвърдиха, че Матев е човекът, който се вижда на записите от камерите, разпространени от полицията дни след инцидента, на които се вижда тичащ младеж в района на местопрестъплението, за когото се предполага, че е извършителят. От показанията на четиримата отново се разбра, че и съученици на Матев, и негови учители, и треньори по тенис, както и младежи, с които е тренирал, са предполагали, че на записите се вижда той, обсъждали са го, но никой не е сигнализирал полицията. Не искали да съобщят на разследващите, защото не били напълно сигурни в предположението си. Днес се разбра, че един от съучениците на подсъдимия е бил внук на зам.-директорката на училището. Той - заедно с две момичета, показали на зам.-директорката записа и ѝ казали, че момчето от него прилича на Матев, тя обаче им казала да не се заминават с това. И четиримата свидетели бяха единодушни, че Матев се разпознава от записа по сковаността в ръцете, която е нетипична за бягащ човек, по изпъкналите му гърди, по походката, маратонките, дрехите. Едната свидетелка обясни, че ѝ направило впечатление, че директорката на училището специално поискала от Йоан Матев извинителна бележка за отсъствието му на втори юни 2015 година, когато стана убийството. Всички свидетели потвърдиха и, че след убийството в Борисовата градина Матев драстично променил външният си вид, ходел с шапка, напълнял, свалил снимките си от профила си в социалната мрежа \"Фейсбук\", идвал все по-рядко на училище. В показанията на свидетелите имаше описание и на поведението на Матев по принцип чрез други случаи. Една разказа, че веднъж той е обидил нейна приятелка. Друг - телефонът му бил откраднат на тренировките по тенис и подозренията падали върху братя Матеви, се разбра още от думите му, но няма сигнали до полицията или образувани разследвания. Треньор по тенис пък разказа пред съда, че след като си платили за тренировките, Матеви по-късно си искали парите обратно и го заплашили с бой. За това обаче също няма образувано досъдебно производство. Четиримата обаче описаха Йоан Матев като по-спокойния от двамата братя. На предишното заседание стана известно , че главният свидетел по делото - брата на Йоан Матев - Марсел Матев отказа да говори пред съда. Именно Марсел Матев заведе полицията до мястото, където е заровено оръжието на престъплението – нож. Братът на подсъдимия е ключов свидетел в процеса, защото според разследващите именно на него Йоан Матев е разказал за убийството. Георги Игнатов беше намерен намушкан на пейка в Борисовата градина в началото на юни 2015 година. Матев беше задържан през февруари 2017 година, а ножът, с който се смята, че е убит Игнатов, беше  открит близо до местопрестъплението в хода на разследването . В рамките на досъдебното производство се разбра, че  по оръжието не са открити биологични следи  и затова не може да се установи категорично, че именно Матев го е използвал.", "date": "2018.05.22", "title": "Подсъдимият за убийството в Борисовата градина излиза за малко от ареста - за изследвания"}
{"url": "https://www.dnevnik.bg/sport/2018/05/22/3183426_kanadski_biznesmen_pridobi_10_ot_maklarun_sreshtu_200/", "text": "Канадският бизнесмен Майкъл Латифи е придобил 10% от компанията \"Макларън груп\", собственик на отбора от Формула 1 \"Макларън\". Той е платил 203.8 милиона паунда (277.2 милиона долара), за да има дял в дружеството. \"Макларън груп\" включва още завода, който произвежда спортните автомобили \"Макларън\". Това е първата голяма инвестиция в компанията, откакто бившият собственик в продължение на 37 години Рон Денис продаде своя дял през 2017 г. Мажоритарен акционер в момента е компанията от Бахрейн \"Мумталакат\", която притежава близо 56%, а TAG груп чрез Мансур Оджех има 14%. Бизнесменът Латифи е свързан с моторния спорт, след като неговият син Николас се състезава за отбора на \"Дамс\" във Формула 1. Латифи е и тест пилот за \"Форс Индия\". От \"Макларън\" обаче твърдят, че сделката няма нищо общо с кариерата на 22-годишния Латифи и пред отбора не стои условие да привлече през 2019 г. канадския пилот. \"От години съм почитател на бранда \"Макларън\", която е уникална организация по отношение на автомобилостроенето, състезанията и технологиите. Точно заради това реших да инвестирам\", каза Майкъл Латифи. Във Формула 1 вече има ситуация, при която бизнесмен инвестира в отбора, за да може синът му да кара. Това се случва в \"Уилямс\", където Лорънс Строл плаща по 30 милиона долара на сезон, а синът му Ланс кара втора година за британския тим.", "date": "2018.05.22", "title": "Канадски бизнесмен придоби 10% от \"Макларън\" срещу 200 млн. паунда"}
{"url": "https://www.dnevnik.bg/biznes/2018/05/22/3183457_proizvoditeli_zameniali_bulgarskata_roza_s_ruski/", "text": "Производители са засаждали в България рози от руския сорт \"Радуга\", чиито цветове са по-тежки, но масленото съдържание е по-ниско. Това съобщи пред Би Ти Ви министърът на земеделието Румен Порожанов по повод протестите на розопроизводителите срещу ниските изкупни цени на розовия цвят. \"Радуга\" е сорт, получен при кръстоска на българския \"Пролет\" (R. damascena Mill. X R. gallica subs. Eryostila Kell var. Austriaca Br.) с \"Кримска червена\" (R. gallica L). Цветовете са яркорозови, а от храстите се получават изключително високи добиви – 522 кг/дка-1000 кг/дка цвят, но с 0.047% съдържание на етерично масло, описва сайтът \"Съвети в земеделието\". Министърът, който всекидневно коментира темата, подчерта, че розопроизводството се е превърнало в \"балон, който рано или късно щеше да се пукне\". Причината е в увеличените площи с розов цвят, добрата реколта, едновременния цъфтеж тази година и в равнинните и в полупланинските райони и недостатъчния капацитет на розоварните, производството от нерегистрирани стопани и липсата на предварителни договори между тях и преработвателите. При добра реколта догодина може да се получи същият ефект, подчерта той. Министърът допълни, че именно заради това е нужна по-добра регулация на сектора, което ще стане със закон.", "date": "2018.05.22", "title": "Производители заменяли българската роза с руски сортове - по-тежки, но по-нискомаслени"}
{"url": "https://www.dnevnik.bg/politika/2018/05/22/3183464_citat_na_denia_nie_jiveem_v_21_v_a_rumen_petkov_da_se/", "text": "Членът на \"Демократична България\" Радан Кънев пред Би Ти Ви по повод двата паралелни протеста тази вечер пред Министерския съвет - на неговата формация срещу съживяването на проекта за АЕЦ \"Белене\", и на партия АБВ с лидер Румен Петков - в подкрепа на проекта. Кънев сравни оборудването за АЕЦ \"Белене\", което България трябваше да плати на Русия по решение на международния арбитраж, с автомобилите от съветската марка \"москвич\". Той подчерта, че реакторите са от 80-те години и обяснението, че \"трябва да се монтират, щом ги имаме\", е несъстоятелно. Десният политик смята, че за това решение на управляващите няма основания, освен корупционни. \"В надпреварването кой по-първи да се срещне с Путин показват, че на моменти са напълно неразличими от БСП и изпълняват нейната програма\", добави той.", "date": "2018.05.22", "title": "Цитат на деня: Ние живеем в 21 в., а Румен Петков да се качи на москвича"}
{"url": "https://www.dnevnik.bg/bulgaria/2018/05/22/3183475_mvr_suzdade_videoklip_s_preporuki_kum_abiturientite/", "text": "Видеоклип с препоръки към абитуриентите разпространиха до медиите днес от пресцентъра на Министерството на вътрешните работи. \"Празнувай, но се контролирай\", \"Не прекалявай с алкохола\" и още напътствия съдържа едноминутното видео:", "date": "2018.05.22", "title": "МВР създаде видеоклип с препоръки към абитуриентите"}
{"url": "https://www.dnevnik.bg/sviat/2018/05/22/3183477_rosatom_ne_znaem_kak_shte_se_podnovi_aec_belene_no_sus/", "text": "\"Не ни е известен икономическият модел, който ще предложи българската страна за приключване на този проект... \"Росатом\" ще участва в него при всички положения.\" Това заяви пред журналисти в Сочи генералният директор на руския ядрен холдинг Алексей Лихачов. \"Все още очакваме решението на парламента на България - именно той през 2012г. наложи мараториум върху строителството на централата и, съответно, именно той трябва да го отмени\", цитира думите му агенция ТАСС. Разговорът е воден след края на срещата на президентите Румен Радев и Владимир Путин. Преди това руският президент каза, че очакват \"до няколко дни\" в Москва премиера Бойко Борисов. \"Ройтерс\" припомня, че проектът бе замразен преди 6 години по време на първия кабинет на Бойко Борисов \"под натиск от Вашингтон и Брюксел да намали енергийната си зависимост от Русия\", както и защото не намери инвеститори. Миналата седмица третото правителство \"Борисов\" реши да поиска от парламента да отмени мораториума върху АЕЦ \"Белене\", но няма подробности каква процедура възнамерява да използва за дострояване, откъде ще намери средства и как си представя да реализира обещанията, че държавата няма да участва нито със средства, нито с гаранции, нито с дългосрочен договор за изкупуване на енергията. Тази седмица президентът Румен Радев подкрепи в интервю за \"Комерсант\" ядрената централа, а в началото на посещението си в Москва каза, че тя няма как да се реализира без руско участие. В справките, подготвени за днешната му среща с президента Владимир Путин в Сочи, се казва, че правителството в София трябва до края на юни да реши какво ще прави с оборудването, за което плати над 620 млн. евро на \"Росатом\". Събитията се развиват стремително, коментира специализираната по енергийни теми руска агенция Neftegaz.RU. Тя припомня, че на 11 май е преговаряно с Китайската национална ядрена корпорация (CNNC), след което и съобщено, че инвеститор ще бъде избран на конкурсна основа. На 12 май Борисов каза, че има намерение да размрази \"Белене\", а вече на 15 май първият зам.-директор на \"Росатом\" Кирил Комаров заяви, че холдингът е готов да помогне за реализиране на проекта. \"Тези странни маневри по-скоро говорят за това, че София вече е определила инвеститора и ще проведе конкурс само за отбиване на номера\", пише изданието.", "date": "2018.05.22", "title": "\"Росатом\": Не знаем как ще се поднови АЕЦ \"Белене\", но със сигурност ще участваме"}
{"url": "https://www.dnevnik.bg/sport/2018/05/22/3183480_tom_djumulen_navaksa_samo_115_minuti_sreshtu_ieits_v/", "text": "Саймън Йейтс запазва розовата фланелка на лидер в Обиколката на Италия след силно представяне в 16-ия етап, който беше етап по часовник. Британският колоездач, който започна деня с аванс 2.11 минути пред шампиона от миналата година Том Дюмулен, загуби 1.15 минути за трасето с дължина 34.2 км. След 16 етапа авансът на Йейтс е 56 секунди и той остава прекрасно позициониран, за да постигне първата си победа в триседмични обиколки. До края на Джирото остават пет етапа, които на хартия фаворизират колоездача на \"Мичълтън скот\". \"Чувствах се много добре от самото начало и влязох в добър ритъм. Знаех, че ще губя време, но не много. Накрая нямах никакви сили, но все пак издържах, за да завърша. Много неща се променят, след като запазвам фланелката. Ще бъда по-консервативен, ще се концентрирам основно върху Том\", каза Йейтс след финала. Етапът между Тренто и Роверето беше спечелен от шампиона на Австралия в бягането по часовник Роън Денис. Колоездачът на ВМС, който остана втори след  Дюмулен в пролога в Йерусалим , този път изпревари световния шампион с 22 секунди. Между тях се вмести четирикатният световен шампион Тони Мартин, който загуби 14 секунди от Денис. Очакванията бяха Дюмулен да спечели много повече време срещу Йейтс и да успее да се доближи много до британеца. Той обаче не беше на нивото си в часовниците от миналата година. В топ 10 в етапа влязоха още Йос ван Емден от \"Лото Йъмбо\" (+27 сек.),  Крис Фрум  (+35), Фабио Ару се представи отлично и изостана само две секунди от британеца. Алекс Даусет и Диего Улиси изостанаха с 40 секунди от етапния победител, Чад Хага (+47), а десетката затвори Давид де ла Крус (+1.01). Най-слабо от фаворитите за генералното класиране се представи Тибо Пино, който загуби 3.19 минути. Французинът от FDJ започна етапа с надежди да изпревари Доменико Поцовиво, но загуби 59 секунди от лидера на \"Бахрейн Мерида\". \"Имах голямо желание да спечеля поне един етап в Джирото, но съм много доволен, че това идва точно в началото на третата седмица, което е положителен знак за мен. Смятам, че се представих добре, винаги е хубаво да спечелиш срещу Дюмулен и Тони Мартин. Също така се радвам, че се връщам в топ 10\", каза след етапа Денис. За него това е втора победа в голяма обиколка, след като беше в пролога на Тур дьо Франс през 2015 г. В класирането се оформя здрава битка за позиция на подиума. Поцовиво засега държи третата позиция с изоставане 3.11 от Йейтс, а Фрум е на 39 секунди след него. Пино е на 4.19 минути и все още запазва шансове за подиум. В топ 10 следват Роън Денис, който направи скок с пет позиции (+5.04 минути), Мигел Анхел Лопес (+5.37), Пейо Билбао (+6.02), Ричард Карапас (+6.07) и Патрик Конрад (+7.13). Следващият етап в Джирото е с дължина само 155 км между Рива дел Гарда и Изео. Финалът е равнинен и дава възможност на спринтьорите, но началото е с височина, което може да направи краткия етап много динамичен, ако някои отбори карат агресивно.", "date": "2018.05.22", "title": "Том Дюмулен навакса само 1:15 мин на Йейтс в часовника в Джирото"}
{"url": "https://www.dnevnik.bg/evropa/2018/05/22/3183031_sujaliavam_boiko_tova_ne_e_slovakiia_pet_izvoda_ot/", "text": "Не беше като подновяване на брачните клетви, защото голямата церемония така и не се състоя. Беше като това двама партньори да заявят, че все още искат да бъдат заедно, въпреки че единият се прави на трудно достъпен. С тези думи авторитетното издание \"Политико\" описва  срещата на върха между Европейския съюз и страните от Западните Балкани  в София миналата седмица. Преди 15 години на срещата в Солун лидерите на ЕС казаха на колегите си от Балканите, че си принадлежат един на друг и че страните им един ден могат да се присъединят към съюза. Само една от тези държави обаче, Хърватия, днес е член на ЕС. Сега, обезпокоен от засилващото се влияние на Русия,  Турция  и други играчи, ЕС върна региона в дневния си ред и проведе среща на върха в българската столица, пише \"Политико\". На края на форума председателите на Европейския съвет и на Европейската комисия Доналд Туск и Жан-Клод Юнкер и българския премиер Бойко Борисов отправиха топли думи за засилване на връзките с и в рамките на региона, който бе силно засегнат от войните и гражданските безредици през 90-те години, а сега се бори с корупцията, организираната престъпност и слабите институции. Френският президент Еманюел  Макрон обаче настоя , че ЕС първо трябва да се фокусира върху собственото си реформиране, преди да се впусне в ново разширяване. А  бойкотът на испанския премиер Мариано Рахой  заради присъствието на Косово, което Испания и още четири държави в ЕС не признават, напомни за останалите разделения за региона. Ето пет извода от срещата в София: Бъдещи членки на ЕС? Става въпрос за перспектива Крайната декларация  от срещата изразява \"недвусмислена подкрепа\" за \"европейската перспектива\" на Западните Балкани. Изразът нарочно е формулиран неясно. В текста от срещата в Солун се казва, че \"бъдещето на Балканите е в рамките на ЕС\", но подобно категорично изявление вече не се радва на единодушна подкрепа сред държавите членки. Няколко правителства не са убедени, че всички страни от региона принадлежат към клуба. Те освен това се опасяват от реакциите сред гласоподавателите, тъй като съпротивата срещу разширяването се засили значително през последните 15 години. Някои лидери отидоха по-далеч от официални текст. Германският канцлер Ангела Меркел заговори за \"ясна перспектива за членство\", а австрийският канцлер Себастиан Курц отбеляза напредъка на страните по пътя към ЕС. Макрон обаче предпочете да каже: \"Не вярвам в процеса, при който започваме преговори, те продължават десет години и не намираме решение. Бих желал по-силна връзка с всички държави, които предприемат смели реформи.\" Тирана и Скопие ще трябва още да се потрудят Европейската комисия по-рано тази година препоръча началото на преговори за членство с Албания и Македония, но ключови лидери от ЕС не пожелаха да подкрепят това виждане в София. Времето за решения бе отложено за срещата на върха в Брюксел през юни, но и двете страни кандидатки ще трябва да се потрудят повече дотогава, за да имат шанс. Македония трябва да реши дългогодишния спор с Гърция за името, а Албания е под натиск да вземе по-сериозни мерки срещу организираната престъпност и нелегалните имигранти. Албанският премиер Еди Рама изрази разочарованието си от поставянето на нови условия преди самото започване на разговорите. \"Процесът стана още по-труден и по-малко предвидим за страните\", коментира той. Но въпреки скептичните коментари на Макрон и на други Рама каза, че е ентусиазиран за перспективата на Албания след срещата. След като се срещна с гръцкия си колега Алексис Ципрас, македонският премиер Зоран  Заев обяви , че двете страни се надяват да постигнат решение за името преди срещата през юни, като все пак уточни, че това зависи и от много други участници – президентите, лидерите на опозицията, гражданите. Няколко дена след срещата  Заев предложи името Илинденска Македония , но ВМРО-ДПМНЕ, основната опозиционна партия в страната, го отхвърли. Ципрас също има проблеми с получаване на широка подкрепа за промяната в страната си и инициативата за Илинденска Македония бе отхвърлена в събота след срещите му с опозиционните партии и един от коалиционните партньори. Никой няма да се присъедини скоро Миналата година Юнкер предизвика изненада като намекна, че Сърбия и Черна гора може да се присъединят към ЕС до 2025 г. Официални служители от ЕС коментират, че датата е посочена, за да имат политическите лидери от Западните Балкани стимул да съживят усилията за реформи. Много правителства в ЕС обаче смятат, че тя създава нереалистични очаквания в региона. Попитана какво мисли за този срок, Меркел коментира, че членството трябва да се основава на реален напредък. \"Не става въпрос за времеви хоризонт, а за това какво е било постигнато – за върховенството на закона, борбата с корупцията и други условия като граничните спорове\", подчерта канцлерът. Проблемът с Косово продължава Иронично, една от страните, които създават най-много главоболия за Запада, нямаше дори да съществува без западната намеса. Бомбардировките на НАТО през 1999 г. сложиха край на сръбските репресии срещу етническото албанско мнозинство и откриха пътя за обявяването на независимост на Косово през 2008 г. Белград обаче продължава да се отнася с Косово като с отстъпническа провинция и с подкрепата на Русия и Китай попречи на присъединяването му към ООН. Фактът, че пет държави от ЕС (Испания, Гърция, Румъния, Кипър и Словакия) не признават Косово, прави международните срещи още по-трудни. В декларацията от София шестте страни от Западните Балкани са наречени \"партньори\", за да не бъдат разтревожени тези, които не признават Косово за държава. По същата причина лидерите от региона бяха представени без титли като президент. ЕС е категоричен, че нито Косово, нито Сърбия имат шанс да влязат в блока, докато не решат проблемите си. Въпросът обаче е изключително труден. Много сърби смятат Косово не просто за част от своята територия, но и за люлка на нацията си. Това не е Словакия Домакинът на срещата Борисов се опълчи  срещу настроенията към Балканите в Западна Европа . Той отбеляза, че ако целият регион бъде разглеждат като една държава, брутният му вътрешен продукт ще бъде 96 милиарда евро, колкото е този на Словакия, а населението ще е по-малко от това на Румъния. \"Това ли е страхът? Това ли заплашва ЕС\", попита Борисов на заключителната пресконференция. Туск обаче посочи, че най-скорошната история на региона е доста по-мрачна и сложна от тази на Словакия. \"Когато става въпрос за проблемите на глава от населението, Западните Балкани са много по-големи от например Германия и Франция, взето заедно\",  отбеляза той .", "date": "2018.05.22", "title": "Съжалявам, Бойко, това не е Словакия: пет извода от срещата между ЕС и Западните Балкани"}
{"url": "https://www.dnevnik.bg/analizi/2018/05/22/3183492_radev_samounizi_bulgariia_da_se_gotvi_borisov/", "text": "Можеше ли без това самоунижение на България? Можеше. Но Радев явно не знае как да говори с Путин като Президент с Президент. Той очевидно се преживява като гузен просител. Не получи нищо освен презрение. И побърза да обяви руското презрение за българска победа.  Как можеше това да не стане? Елементарно:  Да поясним с един хипотетичен пример. Допускаме (напомням, чисто хипотетично), че България има   изгода от засилване на   отношения с Русия. (Повторението в курсив е смислово задължително – за да подчертаем, че хипотетичната изгода, която се цели с развитието на икономическите отношения, е именно икономическа, а не например  изгода). Президентът на България отива при президента на Русия и по същество му казва следното: \"Според нашата преценка, ако направим това и това, и двете ни страни ще спечелят икономически. Съгласни ли сте с тази преценка? Ако да, да го направим!\" Президентът на Русия има три принципиални опции: да каже \"да\", \"не\" или \"да, условно\". Ако условията са икономически и се свеждат до това как да се делят печалбите от начинанието, те са въпрос на уточняващ пазарлък, при който, ако не се стигне до взаимоизгоден компромис, страните се разделят до следващия проект. Ако обаче поставените условия са политически, президентът на България става и казва: \"Аз дойдох с икономическо предложение. По много причини (примерно, следствие от това, че България е член на НАТО и на ЕС), аз няма да обсъждам сега политически теми. Обвързването на икономика и политика никога не води до добро. До нови срещи!\" И си излиза. Отново уточнявам: това е по същество. Иначе, ако реално каже това, тонът ще бъде грубиянски и, в тези обстоятелства, непредизвикан и провокационен. Но нали казахме, че той отива там да прави икономически предложения, не политически провокации. В резултат, България губи президентските пътни и дневни. Но запазва достойнството си. Защото препотвърждава статута си на държава, независима от Русия. Какво се случи на практика? Президентът на България сам си пред-постави политически условия по следната схема: - Ние искаме да развиваме икономически отношения с вас. - Съгласете се, защото имаме такива традиционно добри политически отношения! - Вярно, напоследък те се поразвалиха по наша вина, но самото ми това идване на крака при вас и самото ми това скромно искане са обещание, че ние ще се поправим! - Ако не стигам аз, служебното олицетворение на Република България, идването на крака и искането ще го повтори и служебно представляващия българската власт.  В отговор президентът на Русия казва: - Нашите политически приоритети са следните: ... - За икономика все едно че не сте говорили. - Да заповяда и премиерът ви, да чуем той какво ще каже и как ще го каже, пък тогава ще видим...  Господарски-презрително? Да. Унизително? Да. Но той само доунижава самоунизилия се. Приятно ни е да се смеем - кой добродушно, кай злорадо, на \"особеностите\" на руснаците при риболова и водкопиенето. А нашите балкански \"особености\"? Примерно тази, че честна и открита сделка не съществува, че за да не излезеш бълък, винаги трябва да излъжеш в нещо контрагента си, а за тази цел да приспиш вниманието му – с фалшиво обяснение в любов и уважение, например? Или с декларации за \"вечна дружба\" в живковски дух – който все не ни оставя на мира, или ние не го оставяме, на държавно и народно равнище? Или с нови политически обещания, които, надяваме се, няма да спазим, за да не се смразим с Европата?  С какъв ли смях посрещат руснаците тия ни \"особености\"? С добродушен? Съмнявам се. А вие?", "date": "2018.05.22", "title": "Радев самоунизи България. Да се готви Борисов!"}
{"url": "https://www.dnevnik.bg/bulgaria/2018/05/22/3183505_demokratichna_bulgariia_predloji_borisov_da_se_iavi_na/", "text": "Оставка на Бойко Борисов и правителството му заради опитите да бъде възроден проектът за АЕЦ \"Белене\" поискаха на протест представители на \"Демократична България\". \"Борисов да се яви на избори с програмата на БСП и да поиска подкрепа за нея\", каза лидерът на \"Да, България\" Христо Иванов пред протестиращите пред президентството. Протестът на \"Демократична България\", която включва ДСБ, \"Да, България\" и \"Зелените\" се засече с митинг за подкрепа на \"Белене\", организиран от АБВ. Президентът Георги Първанов (2002 – 2012 г.) разказа пред стотината събрани в триъгълника пред бившия партиен дом, че преди 10 г. е договорил с президента на Русия Владимир Путин пакет от енергийни проекти сред които и АЕЦ \"Белене\". Според него \"Белене\" трябвало да се построи, защото това щяло да осигури \"най-чистата електроенергия в енергийния микс\". От площада пред президентството му отговориха с освиркване и викове \"Оставка\" и \"Мафия\". След около десет минути речи съпартийците от АБВ се поздравиха с ръкостискания и си тръгнаха към 18.50 ч. Лидерът на ДСБ Атанас Атанасов призова всички демократични сили да се обединят и да не допуснат проектът да се осъществи. Владислав Панев, лидер на \"Зелените\", каза, че \"Белене\" няма да бъде построен никога и целта на проруското лоби е да се откраднат няколко десетки милиарда. \"Белене\" е чудовищна лъжа, каза Христо Иванов. Той призова Борисов да подаде оставката си, защото е предал избирателите, които не са гласували за строителството на \"Белене\". \"Всички политически партии се подчиняват на една воля, въпреки че имитират противопоставяне. Сега ще ги видите, че ще гласуват като един предложението на Борисов за \"Белене\", предупреди Атанас Атанасов. \"Радев и Борисов се редуват да коленичат пред Путин. Единствената им цел е излизане от ЕС и НАТО. България ще стане една нова Задунайская губерния\", заяви експертът по международни отношения Стефан Тафров. Той припомни, че има европейска директива, която задължава България да съхранява ядрените отпадъци на своя територия и попита реторично кой кмет ще приеме радиоактивни отпадъци на своя територия. Икономистът Мартин Димитров припомни, че Белене е в сеизмично активна зона. Малко след 19 часа протестиращите срещу проекта \"Белене\", блокираха движението на бул. \"Цар Освободител\" в т. нар. триъгълник на властта - между Министерския съвет, президентството и бившия партиен дом.", "date": "2018.05.22", "title": "\"Демократична България\" предложи Борисов да се яви на избори с програмата на БСП"}
{"url": "https://www.dnevnik.bg/bulgaria/2018/05/22/3183018_nezakonnite_sgradi_da_moje_da_se_uzakoniavat_no/", "text": "Построилите без разрешение жилищни и обществени сгради до 5000 кв.м или такива с капацитет между 100 и 200 места да могат да ги узаконят. Преместваемите обекти, които също са изградени или поставени без необходимите документи, да могат да бъдат премахвани по-лесно. Тези предложения са част от внесените в комисията по благоустройство и самоуправление проекти за промяна на Закона за устройство на територията.  Логиката за първото предложение и необходимостта от него все още е неясна. Зад желанието за премахване на преместваеми обекти обаче наднича Валери Симеонов и  обещанието му от миналото лято за забрана  на сергиите по Черноморието. Автори на предложението за узаконяване на незаконни постройки от 4-та до 6-а категория са 7 депутати от ГЕРБ. Негативни становища срещу възможността са изпратили от Камарата на архитектите в България, Националното сдружение на общините и Камарата на строителите. Обектите, които попадат в тези три категории, са частни пътища, улици от второстепенната мрежа, жилищни и смесени сгради със средно и ниско застрояване или такива с площ до 5000 кв.м, вили, производствени сгради с капацитет до 100 работни места, вътрешни преустройства и основни ремонти, оранжерии до 200 кв.м, басейни с обем до 100 куб.м, огради, остъклени балкони. Всеки ще строи незаконно За да узаконят сградите си, строителите, изградили ги в нарушение на закона, ще трябва да платят 30% от строителната стойност. Тя често е в пъти по-ниска от сумата, която се изплаща от инвестицията - при продажба или отдаването на имот под наем. Именно това е събудило недоволството на сдружението на общините - според тях инвеститорите с лекота ще платят 30% от строителните си разходи като глоба, щом това ще им спести време и ще ги улесни значително. \"Узаконяване на построените и бъдещите незаконните постройки с настоящата тежка административна тежест ще означава, че всеки ще бъде подтикнат да строи незаконно\", каза пред \"Дневник\" Петкана Бакалова, зам.-председател на Камарата на архитектите. Според нея един от основните проблеми е в това, че няма срок за узаконяването на имоти. Липсата на срок като негатив за проекта посочва и председателят на комисията по самоуправление и благоустройство Искрен Веселинов (Обединени патриоти). \"Проблемът с това предложение е, че бихме създали в закона процедура, по която той да не бъде спазван. Като законодателна техника за мен това е смущаващо\", каза той пред \"Дневник\". По думите му доводите все още не са еднозначни, а негативните становищата от трите организации не могат да бъдат пренебрегнати. Предложението обаче ще бъде обсъдено и Веселинов допуска възможност за създаване на възможност за узаконяване, но ако тя бъде за определен срок. Този подход е прилаган и в предишни години. Махни преместваемото В друго предложение, на което основен вносител е Христиан Митев (депутат от Националния фронт за спасение на България), въвеждат се възможности за премахване на преместваемите обекти, които са поставени без разрешение и в противоречие с одобрената схема. Освен това се описва ясно с каква големина и конструкция би трябвало да изглеждат обектите - самостоятелни модули с площ до 15 кв.м и височина до 3 м.", "date": "2018.05.22", "title": "Узаконяване на незаконни сгради и по-лесно събаряне на павилиони, предвижда законопроект"}
