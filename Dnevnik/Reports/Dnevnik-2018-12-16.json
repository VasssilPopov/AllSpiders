{"url": "https://www.dnevnik.bg/sport/2018/12/16/3363046_gerant_tomas_stana_sportna_lichnost_na_godinata_vuv/", "text": "Шампионът в \"Тур дьо Франс\" Герант Томас стана \"Спортна личност на годината\" във Великобритания в анкетата на Би Би Си. Колоездачът беше удостоен с отличието в Бирмингам, а наградата е считана за най-престижната в Обединеното кралство. Уелсецът Томас, който е на 32 години, постигна най-големия успех в кариерата си през 2018 г., когато спечели Тура. Той стана третият британец триумфирал с жълтата фланелка. Колоездачът изпревари световния шампион във Формула 1 Люис Хамилтън и капитанът на английския национален отбор по футбол Хари Кейн. Той получи наградата от бившите победители Били Джийн Кинг и Мо Фара. \"За мен е огромна чест да спечеля, представяйки Великобритания и Уелс. Беше прекрасна година за британския спорт с много успехи, което прави моята победа още по-значима. Тук съм сред много големи спортисти\", каза Томас на церемонията. Томас е петият колоездач, който печели това отличие. За трети път в последните осем години именно представител на колоезденето става \"Спортна личност на годината\", след като през 2011 г. това направи Марк Кавендиш, а година по-късно сър Брадли Уигинс. Четирикратният шампион в Тура и съотборник на Томас в  \"Скай\"  Крис Фрум никога не е печелил наградата.", "date": "2018.12.16", "title": "Герант Томас стана \"Спортна личност на годината\" във Великобритания"}
{"url": "https://www.dnevnik.bg/bulgaria/2018/12/16/3362889_cvetanov_poiska_ot_prezidenta_otchet_za_finansiraneto/", "text": "Ако президентът иска да говорим за избори и изборен кодекс, нека първо каже как е финансирана кампанията му. Той трябва да отговори на съмненията, че социално слаби са финансирали кампанията. Как е възможно един социално слаб човек, който трудно може да поеме своите собствени разходи, да отдели 400 лв. за кандидатпрезидентската кампания на Радев? Това заяви пред журналисти в Банско председателят на ПГ на ГЕРБ и зам.-председател на партията Цветан Цветанов, цитиран от пресцентъра на партията. \"Прозрачността е изключително важна за всеки един изборен процес. Всички тези съмнения за непрозрачно финансиране обаче пораждат въпроса дали можем да говорим за определени зависимости. Затова е редно всеки, който иска да вземе ролята на ментор в обществото, първо да отговори на всички тези подозрения\", подчерта Цветанов. По думите му президентът Радев не изпълнява основната си функция на обединител и не допринася за осъществяването на пълноценен и градивен диалог между партиите и институциите, а даже напротив. \"Трудно ми е да си представя как би изглеждал един Консултативен съвет по национална сигурност, на който Радев ще трябва да събере представителите на всички онези институции, които той ежедневно напада\", коментира пред журналистите председателят на парламентарната група на ГЕРБ. Цветанов изрази надежда, че прогнозата за влизането на България в Шенген по въздух преди края на мандата на ЕК и ЕП ще се изпълни. \"Наскоро евродепутатите за пореден път препотвърдиха подкрепата си за България. Често по такива теми сме наблюдавали противопоставяне, но този път всички български евродепутати бяха единни\", каза той и поздрави Сергей Станишев за преизбирането му за председател на ПЕС. \"Винаги е хубаво, когато българи получават толкова отговорни ръководни постове, това е признание. Неотдавна и Мария Габриел, българският еврокомисар, бе избрана за заместник-председател на ЕНП - жени\", допълни Цветанов. Във връзка с наскоро приетите на първо четене промени в антикорупционния закон Цветан Цветанов каза, че Комисията за противодействие на корупцията и за отнемане на незаконно придобитото имущество е един изцяло нов инструмент за борба с корупцията и организираната престъпност и е нормално да се правят понякога и промени в антикорупционното законодателство с оглед на по-доброто му функциониране. \"Наясно сме колко чувствително е обществото на тема корупция и затова сме се постарали максимално да отговорим на очакванията на хората\", уточни той. Като доказателство за това, че България върви по правилния път в борбата с това явление, председателят на ПГ на ГЕРБ даде положителния доклад на ЕК за страната. \"Утре ще бъде открита отсечката между Кресна и Сандански от АМ \"Струма\". Това дава нови предпоставки за инвестиции в региона\", каза Цветанов и допълни, че вследствие на добрата събираемост и безкомпромисната борба с контрабандата правителството е отпуснало целево 1,35 млрд. лв. за АМ \"Хемус\", като така се гарантира бъдещото развитие на Северна България. По думите на Цветанов е в момента за подобряването на образователната инфраструктура се изпълняват 119 проекта на обща стойност 623 млн. лв. \"ЕК одобри още 210 млн. лв. за ремонт на образователната инфраструктура в страната. При кое друго управление са осигурявани толкова много пари за образование\", попита Цветанов и допълни, че тези пари стигат до българските деца и по този начин образователната система на България ще стане по-конкурентна. Според Цветанов правителството никога не е делило общините на \"наши\" и \"ваши\" и доказателство за това са допълнителните постановления за Якоруда, Белица, Кресна, Гоце Делчев и т.н. Във връзка с участието на Цветанов в наскоро провелата се среща на управителния съвет на Европол във Виена той каза, че в приетия първоначален вариант на Многогодишната програма на Европол за 2020-2021 г. начертаните мерки са за по-голяма защита на информацията и за по-добра координация между службите. Той благодари на евродепутата от ГЕРБ и ЕНП Андрей Новаков, направил предложение бюджетът на Агенцията да бъде с 16 млн. евро по-голям, което в крайна сметка е било прието. Цветанов от вчера е в Банско за официалното откриване на ски сезона. Той и кметът на Банско Георги Икономов (също от ГЕРБ) се обявиха за необходимостта от изграждането на втори лифт над града.", "date": "2018.12.16", "title": "Цветанов поиска от президента отчет за финансирането на предизборната му кампания"}
{"url": "https://www.dnevnik.bg/bulgaria/2018/12/16/3362892_kratki_novini_muj_blusna_policai_i_izbiaga/", "text": "Нарушения при психотестовете за кандидат-шофьори установиха проверяващи  Съвместна проверка на \"Икономическа полиция\", автомобилната и приходната администрация установи нарушения в две от четири психолаборатории в София и Стара Загора. В едната пропуските са в самото провеждане на психотестовете и в тяхната обработка. В другата по документи са били изпитани 8 души, но на място е имало само един. Данъчните са установили, че в касата липсват пари. Партията на Симеонов поздрави украинците за Църквата им  Ръководството на Националния фронт за спасение на България с лидер Валери Симеонов поздрави православните християни в Украйна с провеждането на Обединителния събор и създаването на Автокефална Поместна Православна Църква в Украйна. Изразяваме искрената ни надежда, че този свещен акт ще донесе единство и ще укрепи вярата и сплотеността на христолюбивия народ на независима Украйна, достойна част от който са и стотиците хиляди люде с български етнически произход, се казва в писмо до президента на страната Петро Порошенко.", "date": "2018.12.16", "title": "Кратки новини: Проверки показаха нарушения при психотестовете за кандидат-шофьори"}
{"url": "https://www.dnevnik.bg/skorost/2018/12/16/3360483_fotorazkaz_micubishi_autlendur_sled_posledniia_feislift/", "text": "От излизането си на пазара през 2013 година третото поколение на \"Мицубиши Аутлендър\" мина през няколко фейслифта, като последният е буквално отпреди няколко месеца. След него са ревизирани броните, радиаторната решетка, ринговете на фаровете за мъгла и стоповете.", "date": "2018.12.16", "title": "Фоторазказ: \"Мицубиши Аутлендър\" след последния фейслифт"}
{"url": "https://www.dnevnik.bg/sport/2018/12/16/3362693_nai-dobroto_ot_sezon_2018_vuv_formula_1_video/", "text": "Двадесет и един старта и 1266 обиколки, които донесоха петата световна титла на Люис Хамилтън във Формула 1.  Сезон 2018  вече е в историята, но паметните моменти няма да бъдат забравени. Формула 1 събра в 190 секунди най-запомнящите се мигове от един от най-интересните сезони в последните години. В сезон 2018 имаше всичко – емоции, драма, изпреварвания, зрелищни катастрофи и победи за историята.", "date": "2018.12.16", "title": "Най-доброто от сезон 2018 във Формула 1 (видео)"}
{"url": "https://www.dnevnik.bg/photos/2018/12/16/3362905_fotogaleriia_sniag_se_sipe_nad_sofiia_i_severozapadna/", "text": "Седмицата приключва с обилен снеговалеж в София и Западна България.", "date": "2018.12.16", "title": "Фотогалерия: Сняг се сипе на парцали"}
{"url": "https://www.dnevnik.bg/bulgaria/2018/12/16/3362909_policiiata_izdirva_23-godishen_pregazil_policai_i/", "text": "Столичната дирекция на полицията търси съдействието на гражданите за установяване местонахождението на Захари Чернев (23 г.). Според събраните до момента данни именно Чернев е мъжът, блъснал с колата си и ранил тежко полицай късно снощи в София. Служителят е в болница с множество наранявания и опасност за живота. Минути след 23 часа на бул. \"Ал Малинов\" полицейски екип забелязал лека кола \"Фолксваген\", за която е имало съмнение, че няколко пъти не се е подчинявала на полицейски сигнали за спиране. При предприети полицейски действия и подаване на сигнал, шофьорът извършил маневра на заден ход, симулирайки намерение за спиране, ударил паркиран лек автомобил, рязко потеглил, блъснал униформения полицай и избягал. Пострадалият служител е настанен в болница \"Св. Анна\" с множество травми. В хода на оперативните действия автомобилът е открит изоставен в района на \"Студентски град\". До този момент не е установено местонахождението на шофьора. Гражданите, които имат допълнителна информация, свързана с извършителя на престъплението, могат да сигнализират при гарантирана анонимност на тел 112 или в най-близкото поделение на МВР. От болницата съобщиха, че полицаят е на 39 г. и е с комбинирана травма - фрактура на бедрена кост, три счупени ребра и гръдна травма. Мъжът е стабилизиран, но има опасност за живота му и остава в реанимацията, информира пресслужбата на \"Света Анна\". ", "date": "2018.12.16", "title": "Полицията издирва 23-годишен, прегазил полицай и избягал"}
{"url": "https://www.dnevnik.bg/sport/2018/12/16/3362914_firma_za_charturni_poleti_poiska_levski_da_bude/", "text": "Молба за откриване на производство по несъстоятелност е заведено срещу \"Левски\" в Софийския градски съд (СГС). Срещу клуба е образувано дело от 13 ноември по иск на фирма \"Титан 77\". Дружеството е собственост на Юлиан и Емил Ботеви, като се занимава с организиране на чартърни полети. През септември  след общото събрание на клуба  изпълнителният директор на \"Левски\" Красимир Иванов обяви, че се работи по намаляване на дълговете на сините. \"Задълженията на клуба са 18.3 милиона лева към края на миналата година. Плановете ни са до края на 2018 г. да има още едно драстично намаляване на дълговете\", каза Иванов. По-голямата част от дълговете са свързани с изграждането на сектор А. Според Иванов обаче за момента клубът е далеч от подобряване на условията на стадиона, \"защото инфраструктурата струва пари\". \"Дневник\" потърси за коментар ръководството на \"Левски\" за заведеното дело в СГС, но изпълнителният директор Красимир Иванов не беше открит.", "date": "2018.12.16", "title": "Фирма за чартърни полети поиска \"Левски\" да бъде обявен в несъстоятелност"}
{"url": "https://www.dnevnik.bg/kultura/2018/12/16/3360522_otkus_ot_klasicheski_koledni_istorii_na/", "text": "Оригиналните текстове на най-прочутите коледни разкази! Когато снежинките навън отброяват оставащите минути до Коледа и ароматът на канелени сладки и какао се носи във въздуха, има ли по-сгряващо сърцето изживяване от едно пътешествие из най-обичаните коледни истории на всички времена... Големите имена в литературата карат магията на Коледа да оживява на страниците. Всеки автор поднася с уникалния си стил човешки истории, изпълнени с доброта, топлина и написани толкова увлекателно, че няма как да не останете запленени от незабравимата атмосфера. Насладете се на оригиналните текстове на класическите коледни разкази, част от тях излизат за първи път на български език, а останалите са с нов превод, направен специално за това издание. Тази забележителна книга ще стопли празника ви и ще ви накара да вярвате в чудеса, а усещането ще остане с вас дълго след като сте затворили последната страница. Колекцията \"Класически коледни истории\" включва най-прочутите коледни творби на именити писатели, сред които Робърт Луис Стивънсън, Луиза Мей Олкът, Антон Чехов, Фьодор Достоевски, Лев Толстой, Оскар Уайлд, Братя Грим, О. Хенри, Чарлс Дикенс и други. Антон Павлович Чехов е руски писател и драматург, по професия лекар. Той е автор на множество къси разкази, както и на пиеси, оказали силно влияние върху драмата през XX век. За 26 години творческа дейност създава около 900 творби. Откъс от \"В нощта срещу Коледа\" Една млада жена на около двайсет и три години със страшно бледо лице стоеше на брега на морето и се взираше в далечината. От малките ѝ крачета, обути с велурени ботички, надолу към морето тръгваше стара и много тясна стълбичка с едно съвсем паянтово перило. Жената гледаше в далечината, където, потънала в дълбок и непроницаем мрак, зееше пропаст. Не се виждаха нито звездите, нито покритото със сняг море, нито светлини. Валеше силен дъжд... \"Какво ли става там?\" – мислеше си жената, сгушена в подгизналото си кожухче и в шала си, с които се пазеше от вятъра и дъжда. В това време, някъде сред този непрогледен мрак, на пет, десет или дори на повече версти трябваше да се намира нейният мъж, земевладелецът Литвинов със своята рибарска задруга. Ако през последните дни виелицата в морето не беше затрупала Литвинов и рибарите му, сега те сигурно бързаха да се приберат. Морето се надигаше и казваха, че скоро щеше да започне да троши леда. Ледът нямаше да издържи на този вятър. Дали рибарските шейни с отвратителни, тежки и трудноподвижни мрежи щяха да достигнат брега, преди бледната жена да чуе рева на събуденото море? На жената неудържимо ѝ се прииска да слезе долу. Перилото се разклати под ръката ѝ и тъй като беше мокро и лепкаво, се изплъзна като змиорка от пръстите ѝ. Тя клекна на стъпалата и започна да слиза пълзешком, хващайки се здраво за студените и мръсни стъпала. Поривът на вятъра разтвори кожухчето ѝ. Влагата просмука гърдите ѝ. – Свети чудотворецо Николай, тази стълба май е безкрайна! – шепнеше младата жена, докато опипом изминаваше стъпало след стъпало. Стълбата имаше точно деветдесет стъпала. Тя не лъкатушеше, а слизаше право надолу като дъска, която беше готова да се пропука. След десет минути жената вече беше долу, до самото море. И тук, долу, цареше същият мрак. Вятърът беше още по-зъл, отколкото горе. Дъждът плющеше и сякаш никога нямаше да спре. – Кой е тук? – чу се мъжки глас. – Аз съм, Денис... Денис – висок, набит старец с голяма бяла брада, стоеше на брега, хванал една яка тояга, и също се взираше в непрогледната далечина. Стоеше и търсеше сухо място по дрехите си, за да драсне клечката кибрит и да запали лулата си. – Вие ли сте, господарке Наталия Сергеевна? – попита той с недоумение. – В това лошо време?! И какво правите тук? С вашето крехко тяло след раждането простудата ще е сигурна смърт. Вървете си вкъщи, драга! Чу се плач на старица. Плачеше майката на рибаря Евсей, който тръгна на риболов с Литвинов. Денис въздъхна и махна с ръка. – Седемдесет години си живяла на този свят, бабо – каза той в пространството, – а пък нищо не разбираш, все едно че си малко дете. Та нали всичко е в божиите ръце, глупачко такава! Ти си стара и грохнала и трябва да лежиш на печката, а не да седиш на влагата. Върви си оттук по живо, по здраво! – Ами моят Евсей, Евсей! Той ми е едничък, Денисушка! – Всичко е в божиите ръце! Не му ли е съдено, да речем, да умре в морето, ако ще ледът сто пъти да се пропука, пак ще остане жив. А пък, ако му е писано тоя път смъртта да го застигне, драга моя, не сме ние тия, дето ще съдят. Не плачи, бабо! И други са в морето като Евсей! И господарят Андрей Петрович е там. И Федка, и Кузма, и Альошка Тарасенков също са там. – А те живи ли са, Денисушка? – попита Наталия Сергеевна с разтреперан глас. – Че кой ги знае, господарке! Ако вчера и завчера виелицата не ги е затрупала, значи са живи. Ако ледът на морето не се пропука, ще си останат живи. Я виж какъв вятър духа! Като настървен е, господ да пази! – Някой идва по леда! – каза най-неочаквано младата жена с неестествено дрезгав глас, сякаш се изплаши, и направи крачка назад...", "date": "2018.12.16", "title": "Откъс от \"Класически коледни истории\""}
{"url": "https://www.dnevnik.bg/sport/2018/12/16/3362918_ludogorec_povede_s_devet_tochki_na_vurha_sled_pobeda/", "text": "Лудогорец\" завърши 2018 г. с победа и увеличи аванса си на върха в Първа лига. Шампионите надвиха \"Дунав\" с 2:0 като гост в Русе и поведоха с девет точки пред ЦСКА, който е и с мач по-малко. Тимът от Разград стигна до успеха с попадения на централните си нападатели Якуб Шверчок и Клаудиу Кешеру. Полякът откри в 16-ата минута, а Кешеру оформи крайния резултат девет минути преди последния сигнал. \"Лудогорец\" записа 17-и мач без поражение, като загуби само четири точки в този период (равенства със \"Славия\" и ЦСКА). Тимът на Антони Здравков подобрява най-доброто си точково постижение до Нова година, като завършва с 51 точки след 20 кръга. \"В този мач освен добрата игра важна беше и победата, така че съм доволен. Не мога да коментирам представянето на отбора, преди аз да стана треньор. Имахме и спадове, но завършваме годината във възходяща линия\", каза след срещата Антони Здравков. Според него тимът се е справил с трудните моменти през есенния полусезон. \"Въпреки нежеланието на някои хора да не вървим според мен отборът е силен. Аз съм доволен, но няма да си давам оценка.\" Гостите от Разград бяха по-активни в голяма част от мача, но пропуснаха много положения пред вратата на \"Дунав\". В 16-ата минута след груба грешка в защитата на домакините Якуб Шверчок се възползва и отбеляза третия си гол от началото на сезона. В самия край на първата част втори гол на тима беше отменен. Рафаел Форстър вкара топката в мрежата, но попадението беше отменено заради това, че Кешеру стоеше пред вратаря на \"Дунав\", намираше се в засада и пречеше на видимостта му. След почивката \"Дунав\" опита всичко възможно да промени развоя на мача, но пропиля шансовете си. Два пъти русенци не съумяха да се възползват от колебливи прояви на вратаря Хорхе Броун. Най-спорното положение в мача беше в 53-ата минута, когато домакините поискаха дузпа. Козмин Моци удари с лакът Ахмед Ахмедов при борба за топката, а реферът Никола Попов беше близо до ситуацията. Водещият 150-ия си мач в Първа лига съдия обаче прецени, че нарушение на румънеца няма. Все пак в 81-ата минута Клаудиу Кешеру се разписа с десния крак и отбеляза 16-ото си попадение през сезона. Румънецът се изравни със Станислав Костов на върха при реализаторите в Първа лига. В самия край на срещата \"Лудогорец\" удари и греда.", "date": "2018.12.16", "title": "\"Лудогорец\" поведе с девет точки на върха след победа над \"Дунав\""}
{"url": "https://www.dnevnik.bg/bulgaria/2018/12/16/3362919_nai-komentiranoto_v_dnevnik_vandaliziranite_bilbordove/", "text": "1.  Билбордове за толерантност към еднополовите двойки бяха залети с боя и премахнати  - 412 коментара 2.  Китай настоя САЩ да оттеглят заповедта за арест на финансовия директор на \"Хуауей\"  - 328 коментара 3.  Ваклин: Разговорът ми с Иванчева беше с един самозабравил се велможа, който иска да ме унизи  - 310 коментара 4.  \"Локхийд Мартин\" и САЩ ще намалят цената и срока за доставка на F-16  - 291 коментара 5.  Защо Русия изпрати бомбардировачи във Венецуела (видео)  - 280 коментара 6.  Донбас на \"Шан-з-Елизе\": Франция разследва руска намеса в протестите на \"жълтите жилетки\"  - 265 коментара 7.  Защо оръжието С-400 стана \"експортният шлагер на Путин\"  - 257 коментара 8.  Примката около Тръмп се затяга   https://www.dnevnik.bg/sviat/2018/12/10/3359546_primkata_okolo_trump_se_zatiaga/  - 214 коментара 9.  Европарламентът настоя за спиране на \"Северен поток 2\"  - 209 коментара 10.  В България около 1 млн. души нямат елементарна квалификация за работа, смята Хампарцумян  - 208 коментара", "date": "2018.12.16", "title": "Най-коментираното в \"Дневник\": Билбордовете за толерантност към еднополовите двойки"}
{"url": "https://www.dnevnik.bg/sport/2018/12/16/3362922_hirsher_specheli_gigantskiia_slalom_v_alta_badiia_za/", "text": "Носителят на Големия кристален глобус в Световната купа по ски за последните седем сезона Марсел Хиршер спечели гигантския слалом в Алта Бадия с убийствена преднина. Австриецът изпревари с повече от 2.5 секунди втория Тома Фанара в италианския курорт. Хиршер триумфира за шеста поредна година на пистата \"Гран Риза\" в Алта Бадия. Последният скиор, различен от австриеца, който спечели в италианския център, беше Тед Лигети през 2012 г. Победата е 61-а за Хиршер в Световната купа и 30-а в гигантския слалом. През сезона успехът е трети за него след слалома в Леви и гигантския слалом във Вал д’Изер. Почти сигурно Хиршер ще бъде обявен и за победител в Бийвър крийк заради дисквалификация на Щефан Люиц. На подиума до Хиршер се наредиха французите Тома Фанара (+2.53 сек.) и Алекси Пинтюро (+2.69 сек.). Фанара, който е на 37 години, се качва на подиума за 12-и път в Световната купа. Той беше с 14-о време в първия манш, но във втория се представи много силно и даде трети резултат, който го изстреля напред. Пинтюро беше седми и в двата манша. Много други скиори обаче допуснаха грешки и влошиха класирането си. Сред тях беше Хенрик Кристоферсен, който беше пети след първото спускане, а във второто даде едва 22-и резултат. Това прати норвежеца едва 14-и в крайното подреждане на 3.65 секунди зад Хиршер. Българският скиор Алберт Попов не успя да влезе във втория манш от надпреварата. Той стартира с 62-и номер, като даде 58-о време. Много силно с 27-и номер се представи 21-годишният швейцарец Марко Одермат, който даде трето време в първия манш. При второто си спускане обаче младият Одермат сгреши и падна. С втората си победа в гигантския слалом Хиршер вече има 280 точки в дисциплината и води със 132 пред Кристоферсен. Трети е Матс Олсон с двойно по-малко точки от австриеца. Хиршер си върна и водачеството за Големия кристален глобус. Той има 380 точки, с 40 повече от Макс Франц, а трети е Аксел Лунд Свиндал с 333. В понеделник Хиршер ще може да спори за нова победа, като в Алта Бадия предстои паралелен гигантски слалом.", "date": "2018.12.16", "title": "Хиршер спечели гигантския слалом в Алта Бадия за шеста поредна година"}
{"url": "https://www.dnevnik.bg/sport/2018/12/16/3362911_bulgariia_ostana_na_deseto_miasto_v_mujkata_shtafeta_v/", "text": "Българската мъжка щафета завърши на десето място в старта от Световната купа по биатлон в австрийския зимен център Хохфилцен. Четворката в състав Антон Синапов, Владимир Илиев, Димитър Герджиков и Красимир Анев се представи силно и направи една от най-силните си щафети в последните години. Българите финишираха на 1:57 минути зад победителите от Швеция. Квартетът на България използва седем допълнителни патрона, но не направи нито една наказателна обиколка. Шведите в състав Фемлинг, Понсиулома, Стерненсен и Себастиан Самуелсон грабнаха победата с много силно представяне. Те използваха само пет допълнителни патрона. Швеция финишира с 3.6 секунди пред четворката на Норвегия. Третото място остана за Германия с пасив 28.8 секунди. В щафетата не участваха двете големи звезди Мартен Фуркад за Франция и Йоханес Тингес Бьо за Норвегия. Най-добре от българските биатлонисти се представи Владимир Илиев. Той пое втория пост на 12-о място, но предаде на Герджиков девети. В крайна сметка бягането на българите не беше на висотата на останалите. В последната обиколка френският тим, който беше с две наказателни обиколки, изпревари българите. При дамите победата отиде в Италия. Тимът завърши за 1:10.58,7 часа и изпревари с 8.4 секунди четворката на Швеция. Лиза Витоци, Алесия Рунгалдир, Доротея Вирер и Федерика Санфилипо използваха само три допълнителни патрона, не завъртяха нито една наказателна обиколка и впечатлиха с представянето си. Витоци се представи много силно на първи пост и предаде първа на младата Рунгалдир. Тя беше трета след първата стрелба, но се забави при стрелбата от прав, след което предаде едва на 11-о място за Доротея Вирер. Звездата в италианския състав направи перфектна стрелба и след като изоставаше с повече от минута, предаде на Санфилипо с аванс от 18 секунди. При последната стрелба ново драматично разместване нямаше и така Скуадрата взе победата, докато във финалния спринт Хана Йоберг изпревари Ане Бескон за втората позиция. Италианките взеха първа победа в Световната купа от повече от две години. За последно карето на Италия спечели именно в Хохфилцен на 13 декември 2015 г., когато участваха три от сегашните биатлонистки – Витоци, Санфилипо и Вирер. Българската дамска щафета завърши на 20-о място от общо 22 стартирали тима. Българките в състав Емилия Йорданова, Десислава Стоянова, Милена Тодорова и Даниела Кадева изостанаха с 5:57 минути зад победителките от Италия. Квартетът на България беше последният, пресякъл финала, след като отборите на Корея и Литва бяха затворени с обиколка.", "date": "2018.12.16", "title": "България остана на десето място в мъжката щафета в Хохфилцен"}
{"url": "https://www.dnevnik.bg/sviat/2018/12/16/3362929_britanskoto_pravitelstvo_ne_se_gotvi_za_vtori/", "text": "Британското правителство не се подготвя за втори референдум за Брекзит, обявиха британските министри Деймиън Хиндс и Лиъм Фокс днес, придържайки се към възможен сценарий, в който сделката на Тереза Мей може да мине през гласуване в парламента с малко промени, предаде \"Ройтерс\". В понеделник Мей отложи гласуването на сделката за излизане от Еврозоната в британския парламент поради недостатъчна подкрепа сред депутатите, включително в редиците на нейната партия, и  започна отчаяни опити да издейства отстъпки от европейските лидери.  Брюксел заяви, че е готов да й окаже съдействие, но я предупреди, че тя не може да предоговаря условията.  Четири месеца преди излизането на Великобритания от Европейския съюз през март сделката за Брекзит предизвиква дълбоко разделение в британския парламент, както и в цялата държава. Пред вероятността Мей да се окаже в задънена улица в парламента все повече политици обсъждат вероятността Великобритания да излезе от ЕС без сключено споразумение или възможността за втори референдум, който би могъл да предотврати Брекзит, пише \"Ройтерс\". Между застъпниците на втори референдум е и бившият британски премиер  Тони Блеър, според когото, ако депутатите не могат да вземат решение, трябва народът да се произнесе. Днес Мей отговори на предшественика си, че думите му са \"обида за кабинета, който някога е оглавявал\", Освен това тя обвини Блеър, че той се опитва да подкопае преговорите за Брекзит с темата. На въпрос за евентуален втори референдум министърът на образованието Деймиън Хиндс коментира пред \"Скай Нюз\", че това би довело до разкол. Министърът на търговията Лиъм Фокс изказа мнение, че един втори референдум би усилил дълбокото разделение във Великобритания. Той допълни, че премиерът Тереза Мей се опитва да осигури необходимата подкрепа за одобряването на сделката в парламента. Според Фокс обаче тази работа ще отнеме известно време. \"Това няма да се случи по Коледа, няма да бъде толкова бързо. Това ще се случи някъде през новата година\", каза той пред Би Би Си. Но колкото по-дълго се бавят действията на Мей, толкова повече се усилват гласовете на тези, които настояват за смяна на клаузите от сделката. Увеличава се и натискът върху британската Лейбъристка партия да предприеме действия срещу правителството. В сряда  Мей оцеля след вот на недоверие в партията си . Ръководството на  парламентарната група на торите реши, че тя остава премиер, но няма да води партията на следващите избори. В същото време опозиционните партии призовават Лейбъристката партия да задвижи процедура по вот на недоверие в парламента през идващата седмица, след като многократно е заявявала, че ще го направи \"в най-доброто време за това\". За момента те ще се опитват да натискат правителството да внесе сделката в парламента колкото е възможно по-скоро, прогнозира \"Ройтерс\".", "date": "2018.12.16", "title": "Британското правителство не се готви за втори референдум, увериха негови членове"}
{"url": "https://www.dnevnik.bg/sport/2018/12/16/3362958_vduhnoveniiat_sauthemptun_prekusna_seriiata_bez_zaguba/", "text": "След 14 мача без загуба във Висшата лига \"Арсенал\" допусна поражение, губейки с 2:3 от \"Саутхемптън\" като гост. Зрителите на \"Сейнт Мери\" видяха зрелищен мач, който не само, че спря серията на \"артилеристите\", но и измъкна \"светците\" от зоната на изпадащите. Два пъти \"Арсенал\" изравняваше резултата, след като домакините повеждаха. Дани Ингс извеждаше \"светците\" напред, а в двата случая Мхитарян изравни. Резервата Чарли Остин в 85-ата минута обаче донесе успеха на \"Саутхемптън\". Победата е първа за \"Саутхмептън\" от 13 мача (1 септември), а като домакин тимът не беше побеждавал от 28 април. Новият мениджър Ралф Хазенхютъл пък записа победа още в първия си домакински двубой. За \"Арсенал\" поражението е първо от 18 август насам, когато тимът загуби от \"Челси\". Мениджърът на \"Арсенал\" Унай Емери отново направи промени в стартовия си състав, след като имаше много проблеми с контузени и наказани. Лоран Косчелни започна като титуляр за пръв път от седем месеца, а Гранит Джака също беше поставен в центъра на защитата на непривичен пост. \"Артилеристите\" показаха обичайната си игра, но оставиха много празни пространства в своята половина, от които \"светците\" много лесно се възползваха. В центъра на терена халфовете на \"Саутхемптън\" печелеше повечето единоборства, като \"Арсенал\" изпита големи затруднения. В 20-ата минута \"Саутхемптън\" поведе след отлична флангова атака. Домакините се възползваха от липсата на крайните бранители на \"Арсенал\" Мат Таргет центрира и Дани Ингс засече топката – 1:0. В ситуацията капитанът на \"Арсенал\" Косчелни не беше пласиран добре и пропусна топката, която стигна до нападателя на \"светците\". Радостта на домакините обаче трая само осем минути и в 28-ата \"артилеристите\" се върнаха в мача. Голът реализира Хенрик Мхитарян, а попадението падна след атака в лявата зона на атаката на гостите. Алекс Айоби намери Начо Монреал, той центрира към наказателното поле и там Мхитарян се разписа. Въпреки изравнителния гол и психологическото предимство, което имаха гостите, те не се възползваха. До края на първата част \"Арсенал\" допусна нов спад, с което и ново попадение. В 44-ата минута Дани Ингс се разписа за втори път. Той засече центриране на Нейтън Редмънд, като се беше пласирал отлично между Щефан Лихтщайнер и Косчелни. За капак \"Арсенал\" остана и без Ектор Бейерин, който се контузи. На почивката на терена пък се появи Александър Лаказет. Втората част започна по-добре за \"артилеристите\" и в 53-ата минута те успяха да изравнят за втори път. Голът отново беше на Мхитарян, макар и дошъл след голяма доза късмет. Арменецът стреля от границата наказателното поле, топката се отби в крака на Яник Вестергорд и влетя в мрежата на Алекс Макарти. За Мхитарян това беше първи случай, в който вкарва два гола в един мач, от 2015 г. насам. В 25-ия си мач за \"Арсенал\" арменецът вече има повече голове от целия си престой в бившия си тим \"Манчестър юнайтед\". До края на мача \"Арсенал\" потърси всячески победата, като на терена се появи и Месут Йозил. \"Саутхемптън\" също беше много агресивен, а от пейката влязоха двама нападатели - Шейн Лонд и Чарли Остин. Положенията се редяха и пред двете врати, а в 76-ата минута гол на Лонг беше отменен заради засада. Лено спаси ефектно удар с глава на Мая Йошида, но след това при добавката Лонг се разписа. Все пак асистент реферът Шан Меси правилно маркира засада на ирландеца. След отменения гол на Лонг \"Арсенал\" на свой ред имаше два добри шанса, но не се възползва от тях. Така \"артилеристите\" се отвориха и в заключителните минути си платиха. Йозил загуби лесно в центъра в 85-ата минута и даде шанс на \"светците\" да контраатакуват. Лонг напредна отдясно, центрира към наказателното поле, а там другата резерва, Остин, се разписа с глава. В ситуацията обаче Лено излезе и увисна при центрирането, оставяйки вратата празна за нападателя на \"Саутхемптън\". Остин не пропусна да се разпише срещу \"Арсенал\", който е любимата му жертва във Висшата лига. Нападателят реализира във всеки от петте мача, които играе срещу тима от Северен Лондон. В друг мач от програмата \"Челси\" победи \"Брайтън\" като гост с 2:1. Успехът позволи на сините да останат на четвърто място, като имат 37 точки, с три повече от \"Арсенал\". Тимът на Маурицио Сари направи много силно първо полувреме, което до голяма степен се оказа решаващо и за крайния резултат. Сините поведоха след 16 минути игра, когато в основата на попадението беше Еден Азар. Белгиецът премина през няколко бранители на домакините, пусна успоредно подаване на голлинията към Педро и испанецът засече топката – 0:1. \"Чайките\" много трудно задържаха топката и това беше големият проблем за домакинския тим. \"Челси\" наказваше всяка грешка на \"Брайтън\" и това се повтори в 33-ата минута. Уилиан открадна топката в средата на терена, подаде мигновено към Азар и той с хладнокръвно изпълнение удвои аванса на сините. След почивката \"Брайтън\" заигра много по-добре, а \"Челси\" се задоволи да действа на контраатака и да пести сили, имайки два гола аванс. Все пак в 66-ата минута домакините върнаха един гол след попадение на Соли Марч след подаване на Бернардо.", "date": "2018.12.16", "title": "Вдъхновеният \"Саутхемптън\" прекъсна серията без загуба на \"Арсенал\""}
{"url": "https://www.dnevnik.bg/sport/2018/12/16/3362945_machut_cska_-_botev_plovdiv_e_pod_vupros_zaradi/", "text": "Двубоят между ЦСКА и \"Ботев\" (Пловдив) от последния 20-и кръг в Първа лига за 2018 г. беше отложен за 19 часа, вместо първоначалния начален час 17.30. Точно, когато срещата трябваше да стартира реферът Драгомир Драганов се срещна с дежурния делегат на Българския футболен съюз (БФС) и представители на двата клуба, за да обсъди ситуацията на стадион \"Българска армия\". Реферът даде 30 минути отсрочка, след което ще се вземе окончателно решение дали мач ще има. \"Виждаме, че ситуацията не е нормална, а здравето на играчите е на първо място. Домакините полагат огромни усилия да изчистят, но виждаме, че не се получават нещата. С двата клуба решихме след 30 минути да проверим терена отново и тогава да вземем окончателно решение\", коментира Драганов в ефира на \"Диема Спорт\". В крайна сметка в 18 часа Драганов реши, че мач ще има и той ще започне в 19 часа, ако условията позволяват. \"Сметнахме, че рискът днес е по-малък, вместо срещата да се отлага с 24 часа. Това е решение след консултация с двата клуба\", добави Драганов. Теренът на стадион \"Българска армия\" се чисти от няколко машини, както и десетки хора. Стадионът на ЦСКА не разполага с отопление на тревната настилка. Червените са на второ място в класирането, като изостават с  девет точки от шампиона \"Лудогорец\" , който по-рано през деня победи \"Дунав\". След ЦСКА е \"Левски\", който е с точка по-малко.", "date": "2018.12.16", "title": "Обилният снеговалеж в София отложи с 90 минути ЦСКА - \"Ботев\" (Пловдив) (обновена)"}
{"url": "https://www.dnevnik.bg/skorost/2018/12/16/3358092_elektronnata_vinetka_vliza_v_sila_ot_utre_kakvo_se/", "text": "Електронни винетки, които от 1 януари 2019 г. ще заменят познатите хартиени стикери, влизат в продажба от утре. Това на практика е първият ефект от въвеждането на новата система за плащане за ползването на републиканските пътища. Тя предвижда леките и лекотоварните автомобили с обща маса до 3.5 тона да бъдат таксувани на база време, както досега, докато таксите за всички по-тежки превозни средства ще зависят от изминатото разстояние. До средата на август 2019 г. обаче, когато би трябвало да заработи т.нар. тол-система, автомобили, микробуси, камиони и автобуси ще продължат да ползват винетки. Важно е да се отбележи, че до края на годината ще се пътува само с познатите винетни стикери. Електронни винетки ще се продават с валидност след 1 януари. Системата позволява закупуване на електронни винетки за месец напред. Цените им не се променят, като за леките коли годишната струва 97 лева, тримесечната - 54 лв., месечната - 30 лв., а седмичната - 15 лв. Въвежда се нова уикенд винетка с цена 10 лева, която важи от 12 часа в петък до полунощ в неделя. Откъде и как ще се купуват На първо време електронните винетки ще могат да се купят през сайта bgtoll.bg и специално разработено мобилно приложение. Плащането в тях ще може да става с дебитна или кредитна карта, както и с банков превод. От Агенция \"Пътна инфраструктура\" уточняват, че при положение че се плаща с карта, това може да стане и броени минути преди пътуването, но ако се разчита на банков превод, е добре той да бъде направен няколко дни преди тръгването. При купуване на електронна винетка това, което шофьорите ще трябва да попълнят последователно, е регистрационният номер на автомобила, е-mail адрес, ако потребителят желае да получи обратна информация за купената винетка, срок за валидност и начална дата за винетката. Важно е, преди да се потвърди плащането, да се провери дали номерът на колата е въведен правилно. Потвърждение, че автомобилът има валидна винетка, ще може да се направи на сайта bgtoll.bg и през мобилното приложение. От 1 януари електронна винетка ще може да се купи от  терминали за самотаксуване  в търговските обекти, както и на каса в познатите досега места - бензиностанции, пощенските клонове, областните пътни управления и др. Терминалите за самотаксуване ще бъдат 500 броя, като ще бъдат разположени на граничните пунктове и в търговски обекти. Те няма да работят с пари в брой, а с карти - дебитни, кредитни и за гориво. Терминалите ще оперират на осем езика - български, английски, немски, руски, гръцки, румънски, сръбски и турски. Не е нужно разписката за плащането да се пази и тя няма да бъде изисквана при проверка на пътя, тъй като данните за автомобила и избраната винетка ще влизат в информационната система. Все пак е добре, преди бележката да се изхвърли, да се провери в сайта или приложението, че за колата има валидна винетка. Кой ще контролира Важно уточнение е, че всички винетни стикери, които към 17 декември не са изтекли, ще продължат да важат. От АПИ препоръчват те да бъдат превърнати в електронни, което може да стане през сайта и приложението. Водачите, които не направят това, няма да бъдат глобявани, но след 1 януари, когато контролът за използването на винетки ще се извършва основно с камери, може да бъдат спирани за проверка, тъй като в базата данни няма да има информация, че имат винетка. До края на тази година контролът върху автомобилите за заплащане на ползването на пътищата ще продължи да се извършва от Пътна полиция. След 1 януари проверки ще правят и служителите на Националното тол-управление в Агенция \"Пътна инфраструктура\". Те разполагат със 105 автомобила, оборудвани с техника за разпознаване на регистрационния номер и проверка дали за него има данни за платена винетка. С промени на Закона за движение по пътищата, направени от депутатите в началото на декември, служителите на \"Националното тол-управление\" имат право да спират превозните средства на пътя, както и да проверяват документите на водачите. Допълнително контрол ще се извършва и чрез камери, разположени на 295 рамки по цялата пътна мрежа. Плащането на глобата на пътя ще пести пари Глобата за каране без винетка остава 300 лева за леките автомобили и до 3000 лева за по-тежките превозни средства. Новост е въвеждането на т.нар. компенсаторни такси. Техният размер все още не е одобрен, но за леките автомобили се предвижда тя да е 70 лева и да може да се плати на място, ако провинилият се водач бъде спрян от някой от екипите на \"Националното тол-управление\". Плащането ще става само с дебитни или кредитни карти, а който няма възможност да се издължи на място, ще има две седмици да го направи. Ако този срок бъде изпуснат, глобата ще става 300 лева. Компенсаторната такса ще дава прави пътната мрежа да се ползва в продължение на 24 часа след налагането й. При установена липса на винетка на няколко места в един ден глобата ще е една. С последните промени в Закона за движение по пътищата при неплатени глоби за каране без винетка, както и каквито и да е други неиздължени санкции по закона, автомобилът няма да може да мине през технически преглед. Освен това водачът на такова превозно средство няма да бъде може да напусне страната, тъй като контрол за наличието на неплатени глоби ще се прави и от служители на граничните пунктове. Въвеждането на тази новост цели и да няма възможност коли с чуждестранна регистрация да минат през страната, без да са платили за ползване на пътната мрежа.", "date": "2018.12.16", "title": "Електронната винетка се продава от утре, какво се променя*"}
{"url": "https://www.dnevnik.bg/sviat/2018/12/16/3357611_koi_sa_dumite_na_2018/", "text": "Погрешни сведения\" (misinformation), \"токсичен\" и \"еднократна употреба\" са думите на годината, избрани съответно от Dictionary.com, Оксфордският речник и речника \"Колинс\". \"Погрешни сведения\"  Думата е избрана за сметка на \"дезинформация\" с мотива, че първата означава неволно разпространени лъжливи данни, докато втората обозначава целенасочена кампания. Целта е изборът да послужи като призив за действие и да направи хората по-бдителни за фалшиви новини; теории, че земята е плоска и че ваксините са вредни, обяснява лингвистът Джейн Соломон. Сред думите, търсени много тази година, са \"мейнстрийм\" - след употребата ѝ като обида за традиционните медии от политическото дясно. През февруари обсъждана е фразата \"бяла лъжа\", с която тогавашният директор по комуникациите на Белия дом Хоуп Хикс призна, че е лъгала в интерес на президента Доналд Тръмп. \"Еднократна употреба\" Еднократна употреба\" (single-use) е думата на годината според речника \"Колинс\". Тя се отнася до пластмасовите продукти като  бутилки, торбички и сламки  за пиене, срещу които вървят глобални кампании, тъй като те са един от основните  замърсители на природата . Употребата на думата е скочила четири пъти от 2013 г., предимно заради журналистически материали като филма на Би Би Си Blue Planet II, които привличат внимание към проблема. Европейският парламент гласува тази година от 2021 г. в ЕС да бъдат забранени  пластмасовите изделия  за еднократна употреба. Те съставят 70%  от отпадъците в моретата . Евродепутатите добавиха в списъка на забранените пластмаси оксоразградими изделия като опаковки и съдове от експандиран полистирен, които се използват за съхранение на стоки за бързо хранене. Използването на множество други изделия, които не може да бъдат заменени, трябва да бъде намалено с поне 25 на сто от държавите в ЕС до 2025 година. Това включва кутиите за  еднократна употреба  за сандвичи, плодове, зеленчуци, десерти или сладолед. Държавите трябва да предложат национален план за насърчаване използването на изделия за многократна употреба, които подлежат на преработка. Други пластмаси като бутилките за напитки ще трябва да се събират разделно и до 2025 г. 90 на сто от тях да подлежат на преработване. \"Токсичен\" Издателите на Оксфордския речник смятат, че именно това е думата, станала не само \"определяща за най-обсъжданите теми през годината\", но и съдържаща потенциал да се превърне в \"термин с културно значение\". През изминалите почти 11 месеца е отчетено 45% увеличение на проверката на смисъла на toxic на сайта на речника. Думата се е използвала в най-различен контекст - буквално и метафорично - с най-честа употреба заедно с \"химикал/химическо вещество\", \"мъжкарство\", \"вещество\", \"газ\", \"среда\", \"отношения\", \"култура\", \"отпадъци\", \"водорасли\" и \"въздух\". В  съобщението на сайта  се обяснява, че \"споменаването на отровни химически вещества има тази година особено значение, тъй като светът е бил потресен от отравянето с нервнопаралитично вещество на бившия руски разузнавач [Сергей Скрипал] и дъщеря му във Великобритания\". \"Постоянното внимание на международната общност към този случай, както и растящата тревога кой има достъп до световните запаси от токсични химикали доведе до това, че \"химическо вещество\" оглави списъка на думите, използвани най-често в комбинация с \"токсичен\". Следва комбинацията \"токсично мъжкарство\" заради движението #MeToo срещу сексуалните посегателства и страстите, разгорели се около предлагането и избирането на Брет Кавано за нов член на Върховния съд на САЩ.", "date": "2018.12.16", "title": "Кои са думите на 2018"}
{"url": "https://www.dnevnik.bg/sport/2018/12/16/3362328_livurpul_priema_manchestur_junaited_v_nai-goliamoto/", "text": "За 201-и път в историята двата най-големи английски тима \"Ливърпул\" и \"Манчестър юнайтед\" ще се изправят един срещу друг, а домакин на предстоящия сблъсък е стадион \"Анфийлд\". Разделени само от 34 мили двата отбора-символи на играта на Острова са много повече от съперници. Дотук \"червените дяволи\" водят с 80 успеха срещу 65 за своя съперник, а 55 от срещите завършват наравно. Дерби №201 обаче може да има и по-голямо значение, след като Висшата лига навлиза в един от най-важните периоди от годината, точно преди натоварената Коледно-Новогодишна програма. Срещата на \"Анфийлд\" е днес от 18.00 часа и ще бъде предавана пряко по \"Диема Спорт 2\". Отправните точки Двата тима влизат в коренно различна форма в сблъсъка. \"Ливърпул\" е в серия от пет поредни победи и преди началото на кръга заемаше първата позиция. \"Юнайтед\" е шести с едва една победа в последните си пет срещи. Домакините са непобедени през сезона и правят най-добрия старт в историята си. В мач от Висшата лига \"Ливърпул\" е побеждавал \"Юнайтед\" за последно на \"Анфийлд\" през септември 2013 г. В същия сезон мърсисайдци постигнаха дубъл, като спечелиха и ответния двубой на \"Олд Трафорд\" с 3:0. След това дойде серия от осем поредни мача, в които \"Ливърпул\" няма победа над съперника си – четири равенства и пет загуби. Последните два мача на \"Анфийлд\" пък завършиха 0:0. В последния мач между двата тима изобщо, през март \"Юнайтед\"  спечели у дома с 2:1 с две попадения на Маркъс Рашфорд . \"Ливърпул\" е много убедителен на своя стадион от началото на сезона, като загуби само две точки от седемте си срещи. Мърсисайдци са допуснали един гол на \"Анфийлд\" във Висшата лига. От своя страна \"Юнайтед\" изпитва големи проблеми извън \"Олд Трафорд\", като спечели само веднъж в последните си пет мача. Тимът на Жозе Моуриньо има 11 точки от осем мача, в които загуби три пъти, и също така е с отрицателна голова разлика. Клоп срещу Моуриньо Срещата на \"Анфийлд\" идва само няколко дни след много  важната домакинска победа на \"Ливърпул\" над \"Наполи\"  в Шампионската лига. Успехът дойде и благодарение на невероятната подкрепа от трибуните, а дербито от Висшата лига Клоп си пожела същото. \"Трябва да бъдем яростни в неделя и ще бъдем. Ще се борим за нашите точки, независимо, че имаме проблеми. Това няма да ни спре да преследваме целите си\", каза Клоп. Двамата мениджъри ще се изправят за десети път един срещу друг. Дотук Клоп има предимство три победи, срещу две за Специалния. Четири от срещите пък завършиха наравно. \"Знаем какво е да играем срещу лидера, срещу тим, който се намира в много добра форма и настроение. Ние обаче също имаме своите качества и потенциал, дори и с проблемите, които ни преследват\", каза Жозе Моуриньо преди срещата. Португалецът не пропусна  да напомни, че съперникът не е спечелил нищо от 2012 г. \"Лично за мен успехите и трофеите имат значение, но всичко е въпрос на гледна точка. Но трофеите имат значение, защото те отразяват потенциала ти да се бориш и са показателни за желанието и амбицията. Също така те са най-правилната оценка за един треньор. Мисля, че да твърдиш, че не се бориш за нищо, не е много интелигентно. Когато имаш потенциал, няма защо да го криеш\", добави мениджърът на \"Юнайтед\".", "date": "2018.12.16", "title": "\"Ливърпул\" приема \"Манчестър юнайтед\" в най-голямото английско дерби"}
{"url": "https://www.dnevnik.bg/evropa/2018/12/16/3358178_medicinskiiat_kanabis_-_mejdu_pacientite_i_golemiia/", "text": "Европа започва да променя мнението си за медицинския канабис, но много пациенти се опасяват, че финансовите облаги ще надделеят над облекчението на болката им, пише \"Политико\". Само през ноември Люксембург легализира канабиса за развлечение, Великобритания разреши на лекарите да изписват рецепти за лекарства, съдържащи канабис, Гърция издаде първите си две разрешителни за отглеждане на канабис за медицински цели. Докато пациентите настояват за достъп до този вид лечение, фармацевтични компании и производители на канабис се надяват да получат дял от пазара, който може да достигне 55 милиарда евро до 2028 г. Опасението на много пациенти обаче е, че законодателните власти няма да могат да изпълнят исканията им, оставяйки медицинския канабис да си проправя път на пазара продукт по продукт и страна по страна. Европейският пазар е фрагментиран. Всяка страна определя собствените си стандарти и регулации за продуктите на основа на канабиса, което означава, че германците могат да получат рецепта за медицински канабис от лекар, докато французите нямат никакви законни възможности за това. Европейският съюз не помага особено за изясняване на ситуацията. \"Ние имаме правомощия само да подкрепяме държавите членки (за правилата за медицинския канабис). Те са тези, които трябва да действат първо\", коментира през юни Петер Михок от Генерална дирекция \"Миграция и вътрешни работи\" в Европейската комисия. Много страни обаче не действат отчасти защото легализирането на медицинския канабис е често бъркано с легализирането на марихуаната за развлекателни цели. Така че когато държавите разрешат медицинския канабис, това обикновено е съпроводено със строги правила. Във Великобритания, която го направи миналия месец например, той може да се дава само с рецепта от лекар специалист и след като други лечения не са били успешни. Подобни строги правила обаче не помагат на пациентите, които искат да отглеждат канабис вкъщи или заради разходите, или за да имат повече варианти за лечение. Опитите на пациентите Канабисът става все по-популярно лечение за пациенти с всякакви болести и състояния, включително множествена склероза, епилепсия, анорексия, безсъние и рак. Растението канабис има над 100 уникални съставки, известни като канабиноиди, според Европейския център за мониторинг на наркотиците и наркоманиите. Най-добре познатата от тях е тетрахидроканабинол (ТНС), който предизвиква еуфория, въпреки че много хора, които използват медицински канабис, избират канабиноиди с различни ефекти, например подсилващ или отпускащ. Карола Перес пиела по 19 хапчета на ден, преди да открие медицинския канабис. Перес страдала от хронична болка, откакто на 11 години си счупила опашната кост. Инцидентът в детството довел до 13 операции и пристрастяване към лекарствата, които взимала, за да облекчи болката. Перес за пръв път опитала мляко с THC преди 10 години, преди да е достъпно CBD маслото (CBD е канабидиол - една от съставките на канабиса). Почувствала облекчение почти веднага и след известно време успяла да намали 19-те болкоуспокояващи до само две. \"Канабисът спаси живота ми\", казва тя. Проблемът обаче бил как да си ги набавя. Перес е от Испания, където канабисът е разрешен за лична употреба, но няма национална регулация за това колко може да отглежда човек. Неясното законодателство доведе до създаването на т.нар. социални клубове за канабис – регистрирани групи, които отглеждат канабис основно за развлекателна употреба. Перес първо помолила неин приятел да й набави това, от което се нуждаела, после се обърнала към уличен дилър. Опитала и с въпросните клубове, но те нямали достатъчно. След това взела нещата в свои ръце. Сега тя отглежда 16 стръка канабис в дома си. В зависимост от деня може да си направи смес с каквито нива на CBD, THC, сатива и индика има нужда. Това й дава свобода, каквато няма в аптеката. Sativex, спрей за уста на основата на канабис, струващ над 400 евро шишето и произвеждан от GW Pharmaceuticals, бе одобрен за испанските пациенти през 2010 г., но може да се използва само от хора с множествена склероза. \"Никоя фармацевтична компания няма да може да ни предложи това\", казва Жаклин Поатра, активист за медицинския канабис в Гърция, чиято 18-годишна дъщеря приема CBD масло заради епилептични пристъпи. \"Само природата може да ни го предложи\", допълва тя. И тук идва големият бизнес Големите компании – фармацевтичните гиганти и производителите на канабис – лобират сред законодателите в Европа да пуснат техните продукти на пазара сега. Те твърдят, че неизпитаният канабис може да съдържа вредни пестициди и че продуктите, които се продават на черния пазар, са често създадени за развлекателна употреба и просто са преетикетирани все едно са за медицински цели. Пациентите, които ги използват, съобщават за психоза и други неприятни странични ефекти, защото те не са направени за болни хора, казва Сковлънд Шенгелсберг, съосновател на Датската компания за медицински канабис StenoCare. По-малките производители на канабис обаче са предпазливи към опитите на фармацевтичните компании. Европейската асоциация на индустриалния коноп заяви, че е силно против опитите на големите фирми да направят CBD лекарство, отпускано с рецепта. \"Това служи единствено на интересите на няколко компании и е във вреда на младата CBD индустрия\", заяви през октомври асоциацията. Пациентите също имат опасения за това как големите компании се опитват да навлязат на пазара. \"Тези компании само ни казват: \"О, горките пациенти\", но тях не ги е грижа за нас, не ни помагат с други проекти\", казва Перес. \"Те се обръщат към нас само за да (могат да ни използват), за да разказваме историите си и да продължат с бизнеса си\", допълва тя. Дебатът достигна и до ЕС. През лятото комисията на Европейския парламент по околна среда, обществено здраве и безопасност на храните призова Европейската комисия да създаде общоевропейска политика за медицинския канабис. Много скоро след това големите компании надигнаха глас. Дебатът в парламентарната комисия се фокусира върху това дали в резолюцията трябва да се говори за \"медицински канабис\" или за \"лекарства на основата на канабиса\". Това има значение, защото първото би било в подкрепа на това гражданите да отглеждат собствен канабис, а второто се ограничава само до лекарства без лекарско предписание. Резолюцията на комисията бе приета миналия месец с поправки, използвайки по-тясното понятие \"лекарства на основата на канабиса\", което разочарова някои парламентарни служители. Следващата стъпка е дебатът в пленарната зала в Страсбург, но засега пациентите се борят на национално ниво.", "date": "2018.12.16", "title": "Медицинският канабис - между пациентите и големия бизнес"}
{"url": "https://www.dnevnik.bg/bulgaria/2018/12/16/3362778_nai-chetenoto_v_dnevnik_vaklin_za_ivancheva_i/", "text": "1.  Ваклин: Разговорът ми с Иванчева беше с един самозабравил се велможа, който иска да ме унизи  - 18207 прочитания; 2.  В България около 1 млн. души нямат елементарна квалификация за работа, смята Хампарцумян  |  - 16839 прочитания; 3.  Синдикатите питат МВР къде са изчезнали 12 млн. лв., уговорени за бонуси   - 15035 прочитания; 4.  Издирването на Арабаджиеви - какво казва сайтът на Интерпол  - 13702 прочитания; 5.  Юнкер е втрещен от заявката на Мей, че ще опита да предоговори условията за Брекзит  - 13653 прочитания; 6.  Защо Русия изпрати бомбардировачи във Венецуела (видео)  - 13418 прочитания; 7.  В швейцарска сметка на Банев има над 1 млрд.лв., обяви Гешев  - 12568 прочитания; 8.  Варна започна да плаща цената на \"спасителната\" сделка за стадион \"Спартак\"  - 12226 прочитания; 9.  Електронните дневници са сред най-търсеното в \"Гугъл\" от българите  - 11941 прочитания; 10.  \"Локхийд Мартин\" и САЩ ще намалят цената и срока за доставка на F-16  - 11149 прочитания.", "date": "2018.12.16", "title": "Най-четеното в \"Дневник\": Ваклин за Иванчева и Хампарцумян за неквалифицираните българи"}
{"url": "https://www.dnevnik.bg/sport/2018/12/16/3362820_video_nai-dobroto_ot_grigor_dimitrov_prez_2018_g/", "text": "Асоциацията на професионалните тенисисти събра компилация с най-добрите отигравания на Григор Димитров през сезона. Въпреки че записа голямо отстъпления спрямо 2017 г., българският тенисист отново впечатли с някои магически изпълнения на корта. Димитров започна годината като №3 в света, след като спечели финалите на АТП. Той обаче изигра само 43 мача през сезона, в които записа 24 победи. След като не успя да се класира за Лондон, 27-годишният българин падна до 19-ата позиция в ранглистата. Детайлите зад един от най-лошите сезони на Димитров и представянето му през годините може да видите  тук .", "date": "2018.12.16", "title": "Видео: Най-доброто от Григор Димитров през 2018 г."}
{"url": "https://www.dnevnik.bg/razvlechenie/2018/12/16/3362824_bednite_anglichani_sreshtu_bogatitie_na_zapad/", "text": "Ако искате да се разхождате с ръкавиците на Мери Попинз, с чадъра й, да пиете чай в специална чаша или пък да гледате безплатно новия филм, посветен на популярната бавачка, който тръгва в кината от 19 декември, то днес е последният ден, в който може да увеличите шансовете си за това, като се включите в първо ниво на  киноиграта  на \"Дневник\" и \"Форум Филм\". Първото ниво е \" и ще може  да отговаряте на въпроса  в него до края на деня - 23:59 часа. В случай, че отговорите правилно на двата въпроса (от първо и второ ниво), потребителското ви име ще бъде включено два пъти в списъка за теглене на жребия за наградите. Не е задължително да участвате и в двете нива, но повече отговори са повече шанс за награди. Повече за наградите и правилата за участие може да откриете  тук .", "date": "2018.12.16", "title": "Последен ден за участие в първо ниво на играта \"Мери Попинз се завръща\""}
{"url": "https://www.dnevnik.bg/photos/2018/12/16/3359952_fotogaleriia_krasotata_na_zimnite_planini_vuv_friiraid/", "text": "За трета поредна година фотографът Виктор Троянов - Вичо, издава фрийрайд календар с авторски снимки. Кадрите в новото издание са заснети по живописни извънпистови терени из българските планини през последния ски сезон, а главните действащи лица са някои от най-отдадените на този спорт българи. Януари: Ветровита ранна утрин на Витоша.", "date": "2018.12.16", "title": "Фотогалерия: За красотата на снежните планини и фрийрайда"}
{"url": "https://www.dnevnik.bg/sviat/2018/12/16/3362872_vupreki_snega_hiliadi_demonstriraha_v_belgrad_sreshtu/", "text": "Въпреки студа и снега, хиляди демонстранти се събраха вчера в Белград, за да изразят недоволството си от автократичното управление на президента Александър Вучич и неговото правителство, предаде \"Асошиейтед прес\", цитирана от БТА. Участниците в шествието надуваха свирки и преминаха през центъра на сръбската столица, като някои от тях носеха чадъри заради валящия сняг. Някои от хората носеха и жълти жилетки, които станаха символ на съпротива за протестиращите във Франция. Демонстрантите спряха пред сградата на президентството и настояха за оставката на Вучич. Преди седмица отново протестираха хиляди, след като бандити нападнаха и биха лидер на опозиционна партия. Тогава те обявиха като надслов на демонстрациите си лозунга \"Стоп на кървавите ризи\". \"Няма да бъдем спрени или заглушени\", каза лидерът на партия Левица на Сърбия Борко Стефанович, който получи наранявания по главата при нападението, извършено миналия месец в Крушевац. Опонентите на Вучич обвиняват за насилието това, което те описват като климат на сплашване и страх, налаган от управляващата популистка коалиция на президента. Вучич е бивш краен националист, който сега казва, че иска Сърбия да се реформира и да се присъедини към Европейския съюз. Но според критици Вучич е ограничил демократичните и медийните свободи, което той отрече, отбелязва \"Асошиейтед прес\".", "date": "2018.12.16", "title": "Въпреки снега хиляди демонстрираха в Белград срещу президента Вучич"}
{"url": "https://www.dnevnik.bg/detski_dnevnik/2018/12/16/3357498_balkonut_da_chetesh_bez_dumi/", "text": "За какво ти е книга, ако в нея няма за четене? Отговор на този въпрос дава издателство \"Точица\", което експериментира в не твърде популярния в България жанр \"книга без думи\". Основана на едноименното стихотворение на Атанас Далчев, \"Балконът\" потапя читателя - чрез въздействащи черно-бели илюстрации, в реално-приказен свят и му дават възможност сам да си разкаже историята на семейството, което живее зад балкона със зазидана врата и дори не подозира за него. Автор е илюстраторът Калина Мухова, която в момента завършва магистратурата си в Академията за изящни изкуства в Болоня. По-рано тази година тя публикува графичния роман \"София от Океана\" (автор Марко Нучи), с който спечели наградата \"Бартоли\" за най-обещаващ млад автор на фестивала \"АРФ\" в Рим, а след това в Тревизо оригиналите от книгата се превърнаха в първата й самостоятелна изложба. Мухове беше сред 74-та илюстратори от цял свят, избрани да участват в изложбата по време на Световният панаир на детската книга в Болоня. От думи към образи и обратно \"Всяка илюстрована книга е двуезична - тя преминава от езика на думите в езика на образите и обратно. Когато само образите говорят, ефектът може да бъде много чист и много силен\", обясни пред \"Дневник\" идеята си за книгата без думи Зорница Христова, писател и преводач, създател на издателство \"Точица\". По думите й изразителността и дискретната чувствителност на илюстрациите на Калина Мухова са били това, от което вдъхновената от Далчев книга се е нуждаела: \"Стихотворенията на Атанас Далчев са такива - фино сетиво за света с всичките му емоционални светлосенки. Те са и изключително образни, като следобедна светлина, която превръща неугледния пейзаж в откровение. \"Балконът\" е стихотворение за стеснения хоризонт, за онова, което не виждаме, за доброволното свиване на света - и онова, което би могъл да бъде. Подхожда му да бъде изразено чрез рисунки, и то рисунките на Калина Мухова, подхожда му да бъде видяно\". Да се разбира, без да е лесна Калина Мухова разказа, че още когато от издателството й предложили стихотворението на и й подсказали историята към него, вече имала ясен образ в главата си. Трудността дошла от това как да изрази идеята, така че читателят да я разбира, без обаче историята да бъде твърде лесна: \"В крайна сметка нещата, които се разбират от пръв поглед не носят никакво удовлетворение. То е много по-голямо, когато смисълът на прочетеното или видяното пристигне с закъснение\". За да постигне целта си цяла година показвала книгата на почти всекиго от обкръжението си, следяла отзивите и преработвала нарисуваното. Тя се надява всички, които попаднат на \"Балкона\" - деца и възрастни, да успеят да се потопят напълно в атмосферата на Атанас Далчев: \"Прекарах известно време там и намерих нещо магическо. Иска ми се читателят на тази книжка да усети чарът на малките, почти невзрачни моменти от ежедневието ни\".", "date": "2018.12.16", "title": "\"Балконът\": да четеш без думи"}
{"url": "https://www.dnevnik.bg/bulgaria/2018/12/16/3362873_jult_kod_za_sniag_i_poledici_e_obiaven_za_7_oblasti/", "text": "Жълт код за сняг и поледици е обявен за 7 области на страната на 16 декември, сочи справка на Националния институт по метеорология и хидрология (НИМХ).  Жълт код за сняг и поледици е в сила за 7 области - София-град, София-област, Перник, Кюстендил, Видин, Враца и Монтана. Областите с предупреждение за снеговалеж са София-град, София-област, Перник и Кюстендил. В тези райони се очаква образуване на снежна покривка. В областите Видин, Враца и Монтана жълтият код е за сняг и за поледици. По поречието на река Дунав също е възможно да се образуват поледици.", "date": "2018.12.16", "title": "Жълт код за сняг и поледици е обявен за 7 области"}
{"url": "https://www.dnevnik.bg/photos/2018/12/16/3362851_fotogaleriia_protestut_v_belgrad/", "text": "Въпреки студа и снега, хиляди демонстранти се събраха вчера в Белград, за да изразят недоволството си от автократичното управление на президента Александър Вучич и неговото правителство, предаде Асошиейтед прес.", "date": "2018.12.16", "title": "Фотогалерия: Протестът в Белград"}
{"url": "https://www.dnevnik.bg/sport/2018/12/16/3362877_lebron_djeims_i_lonzo_bol_vliazoha_v_istoriiata_na/", "text": "Леброн Джеймс и Лонзо Бол влязоха в историята на \"Лос Анджелис лейкърс\". 33-годишното крило и 21-годишният гард станаха първите баскетболисти на \"езерняците\" от 36 години, които записват трипъл-дабъл в един и същи двубой. Джеймс реализира 24 точки, 12 борби и 11 асистенции за убедителна победа със 128:100 при гостуването на \"Лейкърс\" на \"Шарлот хорнетс\". Бол добави 16 точки, 10 борби и 10 асистенции. По данни на ESPN досега единствените съотборници с трипъл-дабъли за \"Лос Анджелис лейкърс\" в един мач са Меджик Джонсън и Карим Абдул-Джабар през януари 1982 г. Тогава \"езерняците\" побеждават \"Детройт пистънс\" със 123:111. Джонсън завършва двубоя с 26 точки, 16 борби и 12 асистенции, а Абдул-Джабар - с 19 точки, 10 борби и 10 чадъра. \"Това е лудост, човече. Гледал съм много от Леброн, докато растях, а сега направихме трипъл-дабъли в един мач. Не знам дали изобщо някога съм си мечтал за нещо подобно\", каза Бол. За младия плеймейкър, който играе втория си сезон в НБА, това е трети трипъл-дабъл в кариерата. Повече от него с екипа на \"Лейкърс\" имат само Ламар Одъм (4), Владе Дивац (4), Джулиъс Рандъл (5), Пау Гасол (5), Кобе Брайънт (20) и Меджик Джонсън (138). Леброн Джеймс вече има два като играч на \"езерняците\" и 74 в кариерата си. Това му отрежда шесто място във вечната класация след Уилт Чембърлейн (78), Джейсън Кид (107), Ръсел Уестбрук (110), Меджик Джонсън (138) и Оскар Робъртсън (181). За пръв път от април 2007 г. двама съотборници правят трипъл-дабъли в един мач. Последните с подобно постижения бяха Джейсън Кид и Винс Картър за \"Ню Джърси нетс\" при победа със 120:114 срещу \"Вашингтон уизърдс\". Картър завърши с 46 точки, 16 борби и 10 асистенции, а Кид - с 10 точки, 16 борби и 18 асистенции. Преди това мач с трипъл-дабъл от двама съотборници не беше имало в продължение на 18 години. През януари 1989 г. Майкъл Джордън записва 41 точки, 10 борби и 11 асистенции, а Скоти Пипън добавя 15 точки, 10 борби и 12 асистенции за победа на \"Чикаго булс\" срещу \"Лос Анджелис клипърс\" със 126:121 след продължение. Само още четири двойки съотборници са правили трипъл-дабъл в един мач - Лари Бърд и Робърт Париш за \"Бостън селтикс\" през 1987 г., Лени Уилкънс и Арт Харис за \"Сиатъл суперсоникс\" през 1969 г., Рей Скот и Дони Бъчър за \"Детройт пистънс\" през 1964 г. и Оскар Робъртсън и Бъки Бъкхорн за \"Синсинати роялс\" през 1962 г. \"Лейкърс\" продължи възхода си през последните седмици и записа 18-а победа в 29 мача от началото на сезона. \"Езерняците\" се придвижиха до четвъртото място в Западната конференция. С по-добри показатели са само \"Оклахома сити тъндър\" (18-10), \"Голдън стейт уориърс\" (20-10) и \"Денвър нъгетс\" (19-9).", "date": "2018.12.16", "title": "Леброн Джеймс и Лонзо Бол влязоха в историята на \"Лейкърс\" и НБА"}
{"url": "https://www.dnevnik.bg/sviat/2018/12/16/3347312_zashto_orban_povede_ungariia_kum_nova_kulturna_era/", "text": "Знаеш ли, в общи линии съм уличен боец. Не идвам от елита,\" казва унгарският премиер Виктор Орбан на американския актьор Чък Норис, докато го вози из Будапеща в  рекламен клип . Описанието вероятно приляга по-добре на бездомника Порги, извършил убийство заради любимата си Бес в пиесата на Дороти Хейуърд и адаптираната по нея опера на Джордж Гершуин. Уличният живот на чернокожия Порги от гетото на Чарлстън, Южна Каролина би бил престъпление в Унгария, където бездомничествотото  вече  е противоконституционно. Все пак героят бе показан през януари на сцената на Държавната опера в Будапеща. Порги, Бес и целият изпълнителски състав пък бяха не черни, а бели - въпреки изричните изисквания на праводържателите. Няколко месеца по-късно Фрида Кало  бе заклеймена  от проправителствен вестник като комунистка. Британски мюзикъл  бе свален от сцената  след твърдения, че децата, които гледат, ще станат хомосексуални. Либералните творци (дори от партията на Орбан) станаха мишена на атаки по страниците на проправителствени вестници. Същите тези издания нарекоха случилото се с Порги и Бес \"удар по политическата коректност\", а други съюзници на премиера съзират стъпки към прекрояване на обществото по образ и подобие на управляващите. В \"нелибералната демокрация\" Унгария културата е последната цел след медиите, образованието, неправителствения сектор и дори традиционния прочит на историята. Това е \"нова културна ера\", но не заради идеологическия сблъсък на \"либерално\" и \"консервативно\". Самият Орбан я обеща. \"Фондацията\" с медии за 88 млн. евро \"Няма да повярвате, но (Лев) Троцки се появи в Будапеща, този път от леглото на Фрида Кало\", писа проправителственият \"Модьор идьок\" в  статия  със заглавие \"По такъв начин с помощта на държавни пари се рекламира комунизъм\" по повод изложба на мексиканската художничка в националната галерия в Будапеща.. Изданието, чийто автор Жофия Хорват (за нея Би Би Си твърди, че не съществува), засегна въпроса няколко месеца след третата от 2010 г. насам изборна победа на Орбан. Партийната принадлежност е без значение: директорът на Националния литературен музей \"Петьофи\" Гергей Прьоле, поддръжник на Орбан, попадна под ударите (представял \"нетрадициони\" автори) и напусна поста. Сходни критики имаше към държавната новинарска агенция. Същото се случи с мюзикъла \"Били Елиът\" - разказ за момче, решило да стане балетист през 1984 г., година на миньорски стачки във Великобритания. Директорът на операта, Силвестер Оковач, бе назначен именно от кабинет на Орбан, но това не го спаси от  нападките на Хорват . Тези атаки са новост. \"Модьор идьок\" работи в среда, където големите медии  не се смятат за независими . Изкуството в Унгария остана сред малкото големи масови платформи за свободна мисъл: повечето издания попаднаха в ръцете на хора, чиито връзки с управляващите са публични. През последните години много независими издания бяха продадени след финансови проблеми заради отсъствието на най-важния рекламодател - унгарската държава. Други промениха редакционната си политика. Най-големият удар по свободната конкуренция обаче дойде през ноември. Тогава собствениците на 480 (повечето проправителствени) медии обявиха, че създават Централноевропейската фондация за печат и медии (CEPMF), на която ще дарят изданията си безвъзмездно - активи за  над 88 млн.  евро. Телевизии, сайтове и редица вестници (сред тях - \"Модьор идьок\" и всички големи регионални издания, притежавани от приятеля на Орбан от детинство и бизнесмен със спорна репутация  Льоринц Месарош ) станаха част от мрежата. Официалната цел е да се \"помогне за оцеляването на писмената унгарска култура.\" \"Отсега нататък ще има пълен контрол върху десните медии, близки до правителството. Тези компании се състезаваха за държавни реклами... но сега системата ще е много по-централизирана и ще е много по-лесно да се работи с нея,\" казва за \"Асошиейтед прес\" медийният анализатор Агнеш Урбан. \"За малкото останали независими медии ще е много, много по-трудно да работят срещу огромен конкурент.\" Орбан подписа указ, с който изключи фондацията от регулаторните правила (както медийни, така и тези на свободната конкуренция) заради \"стратегическата важност\" на проекта. \"Нова културна ера\" Културната сфера дълго време бе \"остров\" на свободната мисъл в Унгария и преживя бурите, преминали през медийния сектор и засягащи все повече средното и висшето образование. \"Към този момент повечето професори, декани, директори, куратори, редактори и пр. в университети, институции, центрове и музеи, които се занимават с култура, изкуства и хуманитарни науки не са \"лоялни\" на политиките на \"Фидес\". Това изглежда вбесява и него, и съюзниците му, така че промените ще дойдат скоро,\" каза за \"Дневник\" социологът и преподавател в университета в Сегед Марк Золтан Кекеши. Изследователи и критични журналисти обръщаха малко внимание на този проблем. До това лято. Тогава Орбан даде първия повод за притеснение. Няколко месеца след като обеща, че с изборната си победа ще \"вкара политическата система в нова културна ера\", той  обяви  интелектуална и културна офанзива срещу \"елита от 1968 г.\". Направи го на фестивал на унгарското малцинство в Трансилвания, в който се включи цялото правителство и на който Орбан обикновено излага визията си за следващите четири години - някога там бе и първата му реч за превръщането на Унгария в \"нелиберална демокрация\". \"Няма смисъл да се отрича, че от септември ще видим огромни промени\" в културата, увери той в тазгодишната си реч. Месец по-късно, при откриване на нов културен център в Будапеща, премиерът каза: \"Скоро ще има и пълно съгласие, че бъдещето ни трябва да е изградено на семейство, труд и повторното обединяване на нацията. В страната си искаме да живеем съгласно културата и ценностите си... Всеки форинт, изхарчен за култура, е \"инвестиция в унгарско и християнско, а с други думи - в европейско бъдеще\", продължи Орбан. За случващото се в Унгария има отделен термин и той е Kulturkampf - заемка от \"културната борба\" между Германската империя и Католическата църква. \"Борба, която следва война, на практика спечелена от Орбан в страната. Битка, която не е жизненоважна за крайния изход от войната, но може да подсили бойния дух на победителите,\" каза за \"Дневник\" Петер Инкей, който ръководи неправителствената организация \"Будапещенска обсерватория\" и е експерт по културни политики. Лостове \"Фидес\" не контролира здраво културния сектор. За политолога Шамуел Агощон Мраз от института \"Незьопонт\" премиерът \"не може да влияе на всичко, дори да искаше.\" \"През лятото дори имаше дискусия в консервативни кръгове, че правителството е твърде благосклонно към недружелюбни институции,\" каза той за \"Дневник\". \"Отношенията между уважаваните учени, художници, писатели и филмовата индустрия са силно обременени. Досега нито един \"истински\" интелектуалец не застана зад политиките на \"Фидес\", с малко, но понякога забележителни изключения. Някои от тях после критикуваха Орбан и \"Фидес\" през последните 3-4 години и бяха изгонени,\" отбелязва социологът Кекеши. Управляващите обаче държат лостове за разпределяне. Институциите, оглавявани от техни приближени - като операта -  имат достъп до  десетки милиони евро инвестиции. Основен получател е Унгарската академия на изкуствата, превърната в държавна институция от Орбан и управлявана от верния му Дьорд Фекете (чиято съпруга е бивш говорител на Орбан); за половин десетилетие получи  близо  22.4 млрд. форинта (69 млн. евро). Финансирането на филмите е в ръцете на някогашния холивудски процудент (днес - и медиен издател) Анди Вайна. Сега за културата - а и за образованието, науката, утвърждаването на \"семейните ценности\" и редица други дейности - в Унгария отговаря мегаинституция, създадена от сливане на структури на изпълнителната власт: Министерството на човешките ресурси. Негови решения наскоро създадоха паника в културните институции - това се случи със схемата за подпомагане на изкуствата чрез отчисления от корпоративен данък за финансиране на изпълнителски изкуства (но и на други дейности като спорт). Схемата на стойност 16.9 млрд. форинта (52 млн. евро) за 2013 г. достигна 40 млрд. (123.4 млн. евро) през тази, които се раздаваха сред 400 институции. За сравнение три основни пера в културния бюджет за догодина са по-малко - близо 104 млн. евро. \"Около една трета от сумата\" е свързана с измами с изкуствено завишени цени на билети, несъществуващи пиеси и други. \"Вместо да подобри механизмите за контрол, администрацията обяви, че схемата се отменя,\" обяснява Инкей. Според него тя е навредила на културния сектор и \"унищожавайки на практика обикновеното спонсорство и алтруизма - компаниите смятат, че с отчисленията от корпоративния данък правят достатъчно.\" Същевременно Унгария е страната, където разходите за култура, религия и дейности за отдих като дял от БВП са били най-големи в Европейския съюз миналата година - около 3% от БВП за 2016 г. (или около 3 млрд. евро), следвана от Естония (2.1%), сравнено с около 1% в България (тази статистика обаче е подвеждаща - парите само за култура за същата година са били  едва малко над 173 млн.  евро, за следващата 374 млн.). \"Дори ако усилията културата да се овладее по вкуса на режима станат по-големи (а със сигурност ще е така), ще остане място за независима, критична, свободна култура, дори финансирана с публични средства,\" смята Инкей. \"Който не е с нас, го няма\" Какъв е проблемът тогава, питат други анализатори. \"Орбан действително мисли, че културата има роля в изграждането на нациите... но не и че ще има само една култура,\" казва Агощон Шамуел Мраз. \"Не е целта на \"Фидес\" обществото да стане еднообразно консервативно,\" а просто да \"изпълнява програмата, базирана на ценности, без да предизвиква другата страна.\" Петер Инкей вижда разлики с времето допреди няколко десетилетия, когато в Унгария имаше само една официална култура. \"Разликата с комунистическата ера е в това, че тогавашната власт се страхуваше от мислители дисиденти и актьори. Режимът на Орбан също се страхува до известна степен - но отношението, което надделява, е на презрение и пренебрежение. Тактическата формула на (бившия премиер на Унгария от съветско време) Янош Кадар беше: \"който не е срещу нас, е с нас\" (оригиналът е на апостолите Марк и Лука). Докато тази на Орбан е: \"Който не е с нас, го няма.\" Не съществува. А това не заслужава война, но някоя друга битка тук и там е добре дошла.\" Случващото се \"стимулира автоцензурата\", добавя той, \"но по-малко заради принуда и повече заради опортюнизъм. Орбан изглежда е все по-нетърпелив да очаква от културния сектор да изпълнява задачи в унисон с вкуса и интересите на режима... (но) не мога да преценя кое е по-силно тези месеци: съпротивата срещу опростенческия дневен ред и тормоза, упражняван от режима, или нервно нагласяне към строгите условия за достъп до публични средства.\" Пример за думите му е театралната сцена. По ирония на съдбата Будапеща първа в Източния блок въвежда през 1986 г. конкурси за театрални директори, а 30 г. по-късно списъкът с назначенията сочи, че и в столицата, и в други градове назначенията са предимно политически и непрозрачни, пише академичното  Полско списание за театър . За  \"Файненшъл таймс\"  известен актьор и бивш директор на Националния театър каза, че пространството за свободна мисъл \"се свива през цялото време\" и то без натиска от властите. \"Изградена е система и тя работи. (Театралните директори и културни представители) не е нужно да звънят или да ги викат в министерството. Те знаят какво се очаква от тях.\" \"Дневник\" опита да се свърже с представители на в. \"Модьор идьок\" и на Унгарската академия за изкуствата за коментар, но не получи отговор.", "date": "2018.12.16", "title": "Защо Орбан поведе Унгария към \"нова културна ера\""}
{"url": "https://www.dnevnik.bg/bulgaria/2018/12/16/3362882_ovcharov_bitkite_s_vraga_v_partien_bilet_ne_vodiat_do/", "text": "Иска или не иска, БСП се връща във властта, смята бившият лидер на БСП - София и министър на икономиката и енергетиката в кабинета \"Станишев\" Румен Овчаров. В интервю за Би Ти Ви той предупреди сегашния партиен лидер Корнелия Нинова, която му беше заместник в министерството, че \"непрекъснатите битки, влизането от една в друга, трета, особено с врага с партиен билет, не водят до добър резултат\". Той напомни, че партийните лидери са такива заради мисията си да печелят, а когато губят няколко пъти поред, трябва да отстъпят. В отговор на въпрос дали времето на Нинова изтича, той отговори отрицателно, подчерта, че нейно предимство е реактивността, способността да откликва на проблемите на хората, а недостатък - неспособността да състави отбор, който да я следва в политическия маратон. \"Трябва да пазиш посоката, а не да се лашкаш от ляво надясно и да губиш посоката\", каза Овчаров. \"Активен съм, искам БСП да се върне успешно във властта, а не както много пъти е влизала - с големи надежди и завършва накрая трагично\", добави той. По повод прецизираното преди дни  обвинение на прокуратурата  срещу него в злоупотреби за 24 млн. лв. в мини \"Бобов дол\" през 2006 г. Овчаров уточни, че за година и половина прокуратурата е променила обвинението пет пъти и попита дали самият този факт е критерий за работата на държавното обвинение. \"Никакви факти няма, само се надуват бомбастични числа, съпроводени с обилни медийни изяви на прокуратурата\", добави той и попита защо прокуратурата не разследва как е управлявано дружеството по време на кабинета на ГЕРБ, когато наемателят спира да плаща концесионни такси и наем - период, който прокуратурата според Овчаров пропуска. \"България никога не е била, по класификацията на Европейския съюз, силно зависима от Русия. Тя е от независимите държави преди всичко заради атомната си енергетика, която по тази класификация се води независим източник на енергия. Единствената ни пряка зависимост от Русия е природният газ\", каза Овчаров, който е радетел за развитието на ядрената енергетика. ", "date": "2018.12.16", "title": "Овчаров: Битките с врага в партиен билет не водят до добър резултат"}
{"url": "https://www.dnevnik.bg/kultura/2018/12/16/3358102_otkus_ot_tekst_na_dimitrii_gluhovski/", "text": "\"Текст\" от Димитрий Глуховски –отмъщението на големия град! Световноизвестният автор на трилогията \"Метро\", романите \"Здрач\" и \"Бъдеще\", сборника \"Разкази за Родината\" ще зарадва читателите си с впечатляващ ноар психотрилър. След хитовата поредица \"Метро 2033\", \"Метро 2034\" и \"Метро 2035\", историческто фентъзи \"Здрач\", великолепната антиутопия \"Бъдеще\" и фантастично-хумористичните \"Разкази за Родината\" един от най-провокативните и влиятелни съвременни писатели Дмитрий Глуховски прави рязък завой с впечатляващ психотрилър и криминална драма. \"Текст\" прехвърля читателя в един плашещо реалистичен свят, в който хората биват погълнати от големия град, а телефоните ги превръщат в роби. Иля се връща в Москва след излежана седемгодишна присъда. И Москва, в която са го пуснали, не прилича на онази, от която са го прибрали. Навремето е имал всичко – семейство, любима, бъдеще. Но в една бурна нощ чужда прищявка му отнема всичко в миг. И твърде много време е трябвало да страда, да търпи, да оцелява. Държала го е майчината обич, мечтата да си върне своето момиче, и да поиска сметка на онзи, натопил го с лека ръка: младши лейтенант от Федералната служба за контрол на наркотиците Петър Юриевич Хазин, който за седем години се е издигнал. Но в рамките на броени дни светът се срива върху Иля. Майка му не го е дочакала, срещата с Хазин прераства в кървава саморазправа, няма пари, а бъдеще така и не се предвижда. Сега Иля има само един чужд телефон – този на Петър, в който се съхранява цял един живот – снимки, клипове, дълги разговори, раждането и разпадът на една любов, историята на едно предателство и жестока семейна вендета. Иля може да си присвои този живот. Никога не е било по-лесно да бъдеш някой друг. Но и цената никога не е била по-висока. Наказанието идва преди престъплението – а после е време за отмъщението... Между редовете на този \"Текст\" Димитрий Глуховски прави безмилостна дисекция на съвременното руско общество на границата между глобалния свят и сянката на тоталитаризма. В прегръдката на големия град никой не остава незабелязан. А едно кратко съобщение може да промени живота ти за секунди. превод Васил Велчев Бяха го прибрали през лятото, а го пуснаха в самия край на есента. И Москва, в която го бяха пуснали, не приличаше на онази, от която го бяха прибрали. Сега Москва приличаше на голо ноемврийско дърво – влажна, тъмна; преди цялата беше обсипана с ярки рекламни табели, с павилиони за продажба на каквото попадне – а сега беше станала по-сурова, беше се отърсила от пъстроцветието, беше се съблякла до гранит. А Иля я бе обожавал преди, когато тя се преструваше на безкраен, изпълнен с глъчка пазар – струваше му се, че от тоя пазар може да си купи всякакво бъдеще. Тогава пристигаше в Москва от своята Лобня с електричката – в университета, в клубовете, на концерти – и всеки път си се представяше като московчанин. Трябваше само да довърши следването, да си намери работа в центъра и да наеме с приятели квартира. В Москва земята беше вълшебна, подобрена с хормони за растеж: зарови в нея желанията си и ще израстат и добре платена работа, и популярни приятели, и най-красивите момичета. Са¬мата Москва се опияняваше от себе си и заразяваше всички със своето пиянство. В нея беше възможно всичко. И нищо нямаше да ѝ стане, ако Иля откъснеше от бухналото ѝ сладко тесто своето парченце щастие. А сега тя сякаш му се присънваше – та нали често му се беше присънвала там, в зоната. Беше станала по-строга и за¬лизана, сериозна, официална и това я правеше да изглежда по понеделнишки махмурлия. Изглеждаше му позната и същевременно съвсем непозната; в нея се чувстваше чужд, турист. Ту¬рист от Соликамск – и то дошъл от миналото. Постоя малко на площада пред трите гари: след останалите изумени хора, дошли от други градове, той, върналият се от зоната, не изпъкваше чак толкова. Можеше да си поеме дъх и да се поогледа. Поогледа се и тръгна. Пристъпваше по Москва предпазливо – да не би от широ¬ките и твърде уверени крачки тя да се окаже всъщност просто сън и да се разсее; за да не се пробуди от нея в мазната, сива затворническа килия, в студения застоял въздух, сред метал¬ните легла и озовалите се в задънена улица животи, сред воня¬та на чорапи и вечния страх да не сбъркаш нещо. Но Москва стоеше твърдо на мястото си. Имаше я наистина и завинаги. Бяха го освободили. Именно освободили. С предпоследните си пари Иля купи билет за метрото и слезе под земята. Срещу него на конвейер се издигаха от недрата на земята московчаните – и тук можеха да се разгледат лицата им. За седем години хората бяха успели да се попременят, дори таджиките. Гледаха решително напред и нагоре, мнозина се изкачваха по стъпалата на ескалатора, не можеха да изтърпят половин минута: горе ги чакаха неотложни дела. Московчаните много бързат да живеят, спомни си Иля. А ко¬лонията учи на безвремие. От всички срещнати – а там имаше и прегръщащи се лю¬бовно старци, и поп с телефон, и непредаващ се на възрастта пънкар – Иля спираше поглед само на жените. Дотолкова беше отвикнал от тях за всичките тези години. Дотолкова беше заб¬равил до каква степен не приличат на хората, колко по-прекрасни са от тях! И ако случайно някоя отвърнеше на погледа на Иля със своя, той захапваше тази стръв и тя го дърпаше, влачеше го срещу течението – след себе си, към повърхността. После някаква се намръщи, едва чуто изсумтя и Иля веднага се сепна, сви се: та нали могат да разпознаят в него неот¬давнашния арестант. На него това му е изписано на челото със синьо, с бръснач е изрязано върху кожата му с пръстен цвят. Якето му седи като роба. Жените усещат опасността в мъжа, усещат глада и несигурността – това на тях им е вродено, без¬погрешно е. След това Иля ги поглеждаше крадешком, стеснително, за да не го разобличи никой друг. Поглеждаше крадешком и във всяка търсеше прилика с Вера. Някак си от само себе си се получаваше така. Беше решил в никакъв случай да не звъни на Вера. Да ѝ прости всичко и да не ѝ звъни. Разговорът с нея няма¬ше да му даде нищо, дори и тя да се съгласи да говори с него. Да чуе гласа ѝ? За какво? Колко пъти беше разигравал разговора с нея наум, по роли: и въпросите, и отговорите. Убеждаването, упреците. Въображаемата Вера винаги се изплъзваше. Истинската Вера му беше разяснила всичко с едно обаждане – още на втората година. Извини му се, разкая се, доколкото можа. Каза, че не иска да лъже. Че е срещнала някого. Че има право да бъде щастлива. Повтори го, сякаш Иля спореше с нея. А той не можеше да спори с нея пред хората. Не го посети нито веднъж. Затова той спореше с въображаемата Вера – още пет годи¬ни. Но и въображаемата не успя да убеди. Във вагона на метрото можеше смело да оглежда хората, даже седящите срещу него. Във вагона не беше нужен на нико¬го: всички бяха погълнати от телефоните си. Начервени лелки с лакирани нокти, разногледи гастарбайтери с мазолести ръце, ученици с тънки като кибритени клечки пръстчета – всички ровят нещо в екраните, всички имат някакъв по-истински и по-интересен живот, скрит под стъклата. По-рано смартфони имаха само по-отворените, по-младите. А докато Иля лежеше в затвора, бяха направили и езически интернет, и за старците някакъв техен, и за хлапаците. А те в килията имаха само един телефон. Не беше на Иля, разбира се. На него му се налагаше да търгува цигарите от колетчетата на мама срещу няколкосекундни позвънявания и минути във \"В контакте\". Когато тарашеха колетите, парите прибираха веднага, а от цигарите само половината: за мито. И връзката беше скъпа. Така че едва стигаха да чуе маминия глас за няколко секунди и да надникне на страничката на Вера във \"В контакте\". Макар че Вера почти не качваше там сним¬ки, само връзки към разни клипове, дълбокомислени тестове, всякакви безсмислени глупости. Може би подозираше, че Иля я гледа от затвора, и не искаше той да вижда нищо. И все пак понякога Иля си открадваше малко време, за да надникне и при Кучката. Как е при него. Как му вървят нещата. Как се издига в работата. Как ходи на почивка в Тайланд.Как е в Европа. Какъв \"Инфинити\" си е купил. Какви момиче¬та прегръща. Животът на Кучката напредваше тържествено. И когато разглеждаше снимките на Кучката, Иля имаше чувството, че в гърлото му се забиват кукички; че стържат сърцето му с нож. Не можеше да гледа всичко това – но не можеше и да не гледа как този човек живее вместо него. А за останалата част от света не му стигаше трафик. В зо¬ната нищо не можеше да се ползва на кредит, там се живееше само на дебит. Нищо, свикна без телефон. Макар че преди затвора само за него си беше мечтал, заръчваше на майка си за рождения си ден, в университета веднага го изваждаше на чина, за да може момичетата да се възхищават на диагонала на екрана. И не само с това се бе наложило да свиква там. Излезе на \"Савеловска\". Пак ченгета. Навсякъде ченгета.", "date": "2018.12.16", "title": "Откъс от \"Текст\" на Димитрий Глуховски"}
{"url": "https://www.dnevnik.bg/citat_na_deniia/2018/12/16/3362881_citat_na_denia_az_sum_edinstveniiat_politicheski/", "text": "каза днес в ефира на \"Би Ти Ви\" председателят на парламентарната комисия по култура и медии Вежди Рашидов. Повод за гостуването на депутата от ГЕРБ в предаването \"Тази събота и неделя\" беше, че вчера Рашидов навърши 67 години. Вежди Рашидов първо говори за приятелските си отношения с премиера Бойко Борисов и се похвали, че двамата от 15 години работят заедно. После си спомни за случай от 2001г.,  когато беше арестуван за побой над полицай . \"Мене в затвора ме вкара Бойко Борисов. Помните добре - за някакъв бит полицай, който дори не бях го бил. Аз бях в затвора за известно време. Не помните ли? Имаше един мой колега от СДС, дрънна глава на полицай, но бях аз целта, защото съм активен в говореното и съм рязък. Целта беше да съм дискредитиран, омърсен\", припомни Рашидов. Бившият министър на културата каза, че двамата с Бойко Борисов са изгладили отношенията помежду си след този случай, защото е трябвало да работят за \"по-големи цели\". \"Ако мъжете са мъдри, ако те са мъжкари, има цели. Винаги малкото трябва да отстъпи на голямата, общата цел. В името на по-големите цели после се прегърнахме, съжалявахме, случи се една глупост\", заяви Рашидов. Инцидентът случва на 29 ноември, 2001 в 11 ч. пред сградата на Столичната община на ул. \"Московска\" 33, когато двамата общински съветници Вежди Рашидов (от групата \"Другите за София\") и Емил Додов (от ОДС) пристигат с джип и искат да паркират. Сержант Павлов не им разрешава, а Рашидов не обръща внимание на забележката на полицая и продължава да се опитва да паркира. Скандалът ескалира, когато Рашидов започва да блъска Павлов, който застава на мястото, за да му попречи. Според думите на свидетел полицаят се защитавал, а скулпторът му нанесъл юмручен удар в лицето. В сбиването се намесва и общинският съветник Емил Додов, който е възпитаник на Спортната академия. Той също започва да блъска полицая и според свидетеля го удря с глава в лицето. В ефира на \"Би Ти Ви\" Рашидов коментира и ремонта на \"Граф Игнатиев\". Според него улицата никога не е изглеждала по-добре, а общественото недоволство се дължи на хората, които преди време критикуваха ремонта на Ларгото. ", "date": "2018.12.16", "title": "Цитат на деня: Аз съм единственият политически затворник в държавата"}
{"url": "https://www.dnevnik.bg/sport/2018/12/16/3362878_skiorut_mark_gizin_e_s_niakolko_schupeni_rebra_sled/", "text": "Швейцарецът Марк Гизин е в стабилно състояние след ужасяващото си падане по време на  спускането от Световната купа по ски алпийски дисциплини във Вал Гардена . 30-годишният скиор изгуби контрол преди един от големите скокове на пистата в италианския зимен център. След това той се приземи изключително тежко със скорост над 100 км/ч. Той беше транспортиран до болницата в Болцано, на около 40 километра от курорта в Доломитите, откъдето беше съобщено, че е дошъл в съзнание. Гизин е претърпял сътресение на мозъка, съобщава швейцарското издание Blick. \"Състоянието на Марк е стабилно. Той се чувства далеч по-добре и в събота вечерта дори беше транспортиран до Швейцария, където да му бъдат направни допълнителни изследвания\", съобщиха от щаба на швейцарския тим. Сестрата на скиора Мишел Гизин съобщи, че той има и контузия в областа на таза, но тя не е толкова сериозна и не налага хирургическа намеса. Все пак от швейцарския отбор допълниха, че повече новини за скиора ще има в неделя вечер или в понеделник до обяд. Гизин има 101 старта в Световната купа, но никога не се е качвал на подиума или е записвал победа. Специалистът в скоростните дисциплини е сред най-опитните в швейцарския тим. Най-доброто му класиране в Световната купа са две пети места на спускането в Кицбюел през 2016 и 2018 г.", "date": "2018.12.16", "title": "Скиорът Марк Гизин е с мозъчно сътресение след тежкото падане във Вал Гардена"}
{"url": "https://www.dnevnik.bg/bulgaria/2018/12/16/3362890_zaradi_snega_putuvaniiata_v_sevarozapadna_bulgariia_sa/", "text": "Шофьорите, на които днес им предстои пътуване, да тръгват на път с автомобили, подготвени за зимни условия, предупреди Агенция \"Пътна инфраструктура\". Сняг вали в областите Видин, Кюстендил, Монтана, Перник, Плевен, София както и района на Благоевград, Предел, Станке Лисичково ; проход \"Шипка\", Пампорово. В останалата част от страната вали слаб дъжд. Пътните настилки са предимно мокри, по усойните и планински райони частично заснежени или заледени, обработени и проходими при зимни условия. Ограничена видимост поради мъгла до 50 м има в района на Кнежа, а до 100 м - в районите на Гривица, Градина, Телиш, Плевенско. Временни ограничения на движението на тежки камиони има на участъци от магистралите \"Тракия\", \"Струма\" и \"Люлин\". На \"Тракия\":се ограничават тежките камиони в посока София и в трите области, засегнати от снега - Пловдивска, Пазарджишка и Софийска. На \"Струма\" проблемите са в Кюстендилска област, където отговорната фирма закъсня с почистването и се наложи да бъдат привлечени снегорини на други компании. Към 17 ч. ограниченията са за тирове в района на Бобошево. поради силен сняг и почистване камиони не могат да се движат и по \"Люлин\" в посока към Перник. Летището в София е пренасочило полети  Въпреки усложнената метеорологична обстановка, при неспирен и обилен снеговалеж, летище София работи в зимни условия, се казва в прессъобщение оттам. Шест полета са пренасочени на резервни летища. Всички останали полети се изпълняват от и до летище София. Пистата се почиства периодично, но са възможни известни отклонения в полетното разписание. Актуална информация се предоставя на сайта на летище София:  www.sofiaairport.bg  или на телефон: +359 2 937 22 11. Снегорин се обърна в Кюстендилско, фирма ще бъде глобена Снегопочистваща машина се е преобърнала в района на местността Черна нива, Кюстендилско, съобщи МВР. Движението по пътя Кюстендил-Дупница е затворено. Препоръчителен маршрут за пътуващите – през Конявската планина. Там пътят е проходим при зимни условия. Пътноподдържащата фирма, отговорна за снегопочистването на участъка от магистрала \"Струма\" на територията на област Кюстендил, ще бъде глобена, съобщи пътната агенция. Причината е закъснение при почистването на снегаа. За по-бързото почистване на отсечката при снеговалежа е осигурена почистваща техника от други пътноподдъжащи дружества, уверява агенцията. Опасен сняг и поледици има в 11 области  Националният институт по метеорология и хидрология разшири предупреждението \"жълт код\" за опасни снеговалежи с още три области. Така опасен сняг и поледица се очакват освен в областите Видин, Монтана, Враца, София-град, Софийска област, Перник и Кюстендил, също и в Смолян, Пазарджик и Пловдив. Пътната агенция призова шофьорите, на които днес не им се налага спешно пътуване в Северозападна България, да се въздържат да го правят. Ограничения по магистралите Поради обилен снеговалеж и за снегопочистване временно е ограничено движението на моторни превозни средства над 12 т по магистрала \"Люлин\", посока изход София, съобщи Пътната полиция. Същото ограничение е въведено по път I-6 Кюстендил - ГКПП \"Гюешево\", между 10 - 56 км по автомагистрала \"Тракия\", както и по дестинацията - ГКПП \"Калотина\" - Сливница. Обилен сняг вали и в района на автомагистрала \"Хемус\", там видимостта е намалена и заради падналата мъгла. София се чисти от 194 машини  В София улиците се почистват от 194 машини, съобщи общината. Във всички райони снегът се избутва от платното, разпръскват се и соли против заледяване. Приоритетно се обработват улиците, по които се движи градският транспорт, основни улици в кварталите и общинските пътища на територията на града в районите Панчарево, Кремиковци, Нови Искър Връбница и Банкя,се казва в съобщението.. С цел избутване на снежни маси ще се затварят пътни участъци за почистване. От Столична община призовават гражданите да излизат с автомобили само при необходимост. Няма снегорини на \"Цариградско шосе\", установи репортер на \"Дневник\", който се придвижи от центъра до \"Младост\" за повече от час във времето между 12.00 и 13.30 ч. Има само пясък, коловози и киша, в която се буксува, а движението е с 10-20 км/ч, свидетелства репортерът. За почистване временно се спира движението по пътни участъци Водачите на тежкотоварни превозни средства и на леки автомобили трябва да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи, напомня администрацията. Пътната администрация напомня, че блокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори. При необходимост е възможно да се спира движението за извършване на снегопочистване и превантивна обработка на пътните участъци, за да се избегне възникването на пътни инциденти. 27-те областни пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Всички граждани и транспортни фирми могат да получават информация за актуалната пътна обстановка от интернет страницата на АПИ –  www.api.bg , и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2018.12.16", "title": "В снега: Летището пренасочи полети, снегорин се обърна (допълнена в 18.07)"}
{"url": "https://www.dnevnik.bg/sviat/2018/12/16/3362801_velikobritaniia_zabraniava_reklamite_s_bashti_koito_ne/", "text": "Великобритания ще забрани рекламите, които показват неумели шофьорки или мъже, които не могат да поставят  памперс.  Това съобщи Комисията за рекламни стандарти, цитирана от фондация \"Томсън Ройтерс\". Институцията е приела нови правила срещу  вредните полови стереотипи  – че за мъжете е смешно да вършат задачи, традиционно смятани за \"женски\", или че наскоро родилите жени трябва да побързат да се върнат във форма. Новите ограничения влизат в сила от юни и ще засягат телевизията, радиото, вестниците и социалните мрежи.", "date": "2018.12.16", "title": "Великобритания забранява рекламите с бащи, които не могат да сменят памперси"}
{"url": "https://www.dnevnik.bg/bulgaria/2018/12/16/3362967_chetiri_oblasti_v_severna_bulgariia_da_se_gotviat_za/", "text": "Областите Плевен, Ловеч, Габрово и Велико Търново са с предупреждение за опасност \"жълт код\" за сняг и поледица утре - 17 декември, се вижда от сайта на Националния институт по метеорология и хидрология. Днес ранният следобед донесе обилен снеговалеж в Западна България, а предупрежденията за опасност при пътуване, които първоначално обхващаха само Северозапада, постепенно обхванаха и Благоевградско, Пазарджишко, Пловдивско и Смолянско. Трийсет шофьори на тирове са наказани, защото са влезли на магистрала \"Хемус\" въпреки забраната. Наложената санкция включва глоба в размер от 300 лева, лишаване на водача от право да управлява за срок от 1 месец и спиране на камиона от движение за срок от 3 месеца. Към 22 ч. момента магистралата е проходима при тежки зимни условия. От пътна полиция съветват шофьорите да карат изключително внимателно. Предвид усложнената метеорологична обстановка, не предприемайте пътуване, ако не е крайно наложително. Обичайните за сезона силен сняг, заледяване вятър или мъгла затрудниха движението на много места в тези региони на страната. Заради лоша организация в Кюстендилско магистрала \"Струма\" остана временно непочистена, фирмата ще бъде глобена, а снегорини на друго дружества бяха насочени натам. Група от 40 деца е блокирана на хижа \"Алеко\" във Витоша, предаде Би Ти Ви. За момента автобусът, с който децата са качени на \"Алеко\", не може да ги извози, защото пътят не е разчистен. В момента децата се намират в хижата, където е добре отоплено и се грижат за тях. От Столичния инспекторат заявиха, че вече са изпратили снегопочистваща техника, за да пътят бъде разчистен и децата се приберат по домовете си. Читател на \"Дневник\" разказа, че е потеглил с автобус от Враца в 15 ч., а в 21.30 все още не е стигнал магистрала \"Хемус\". Обяснение за това дава пътната агенция. Тя информира, че завъртял се тир препречи движението в района на тунел \"Топли дол\", посока София. След като беше отстранен пропускането на създалата се колона продължи бавно заради падналия междувременно сняг и мъглата в района. Сходен проблем възникна в отсечката между Мездра и Ботевград. Там движението в момента е затворено и в двете посоки и движението се отклонява от Мездра през Ребърково и Своге. Междувременно се разбра, че планиран за утре следствен експеримент край Своге, където през август туристически автобус излезе от пътя и падна в дере, се отменя заради лошото време.  Летище \"София\" пренасочи 6 полета, от сайта му се видя, че има и нарушения на разписанието. В София общината се похвали с 200 снегорина, излезли по улиците. Зам.-кметът по екология Йоана Христова съобщи, че е имало случаи на закъсали коли с летни гуми. Футболният мач ЦСКА - \"Ботев\" (Пловдив) на стадион \"Българска армия\"  се наложи да бъде отложен  до почистването на терена. ", "date": "2018.12.16", "title": "Четири области в Северна България да се готвят за сняг (допълнена в 22.21)"}
{"url": "https://www.dnevnik.bg/bulgaria/2018/12/16/3362964_bulgariia_i_iordaniia_shte_si_sutrudnichat_v_borbata_s/", "text": "На среща в столицата на Йордания Аман президентът Румен Радев и крал Абдула II изразиха готовност за засилване на сътрудничеството и обмяната на добри практики в сферата на отбраната и сигурността, предаде пресслужбата на президента. Държавните глави смятат, че политическият диалог между двете страни е добра основа за надграждане на двустранните отношения в икономиката,отбраната и сигурността, науката, образованието и културата. От вчера президентът Румен Радев е на официално посещение в Йордания по покана на Абдула II. Във водената от него делегация са вицепремиерът и министър на външните работи Екатерина Захариева, ръководителите на Българската агенция за инвестиции и на Изпълнителната агенция за насърчаване на малките и средни предприятия и представители на десетки български компании. Президентът Радев и Абдула II са изразили готовност за засилване на сътрудничеството и споделянето на добри практики в сферата на отбраната и сигурността, обмена на технологии и създаване на съвместни предприятия. Президентът е изтъкнал, че България подкрепя т.нар. Акабски процес за обединяване на международните усилия за борбата с тероризма и радикализацията, иницииран от крал Абдула II. България и Йордания ще продължат да работят заедно в тази насока както с обмена на информация, така и с проучването на правната регламентация в Йордания за противодействие на радикализацията и външната намеса в религиозните дела. В рамките на посещението си президентът посети и Центъра за подготовка на специалните сили в Йордания, Десислава Радева посети център за социална интеграция на жени в неравностойно положение в йорданската столица. На срещата са били обсъдени политическата ситуация в региона на Близкия Изток и проблемът с мигрантите и бежанците. Йордания е дала подслон на милиони бежанци, като само от последната криза в Сирия, те са над 1.3 млн. души. Според президента Радев Йордания трябва да бъде подкрепяна от България и от ЕС, защото има реален принос в борбата с нелегалната миграция. \"Можем да си представим, какво е натоварването на социалната система, на системата на здравеопазването, във финансовата сфера. Йордания води успешна борба с тероризма, успешна борба с нелегалния трафик на оръжие, което я превръща в един остров на стабилност, на който можем да разчитаме в региона на Близкия Изток. Този остров на стабилност трябва да се подкрепя\", подчерта президентът. В Аман президентът Радев присъства и на на бизнес форум, в който участваха десетки представители на български и йордански компании в сферата на отбранителната индустрия, електрониката, хранително-вкусовата промишленост и други. В рамките на форума българската фирма \"Първомай БТ\" договори износ на 500 тона тютюн за Йордания. Подписани бяха меморандуми за сътрудничество от Хасковската търговско-промишлена палата с Аманската търговска камара и с Бизнес асоциацията \"Европа-Йордания\". Беше договорен и меморандум за сътрудничество между \"София Тех Парк\" и научноизследователския център SESAME в Йордания. На среща с българската общност президентът Радев каза, че откриването на посолство на Кралство Йордания в България ще укрепи още повече отношенията между двете приятелски държави и ще насърчи диалога между хората и бизнеса.", "date": "2018.12.16", "title": "България и Йордания ще си сътрудничат в борбата с радикализацията и терорризма"}
{"url": "https://www.dnevnik.bg/sport/2018/12/16/3362975_levski_ima_negoliamo_zaduljenie_obiavi_krasimir_ivanov/", "text": "Левски\" не е уведомен официално за иск за обявяване на клуба в несъстоятелност, каза изпълнителният директор на сините Красимир Иванов. Той коментира  новината, че Софийският градски съд (СГС) е разпоредил  решение в полза на фирмата \"Титан 77\", която организира чартърни полети. \"Официално в клуба такава информация, за такова дело не е постъпвала, очевидно информацията е притеснителна и утре сутрин ще направим проверка, за да видим колко са верни данните. Самата фирма ни е позната, ние с тях работим от няколко години, имаме едно неголямо задължение към тях, частично е издължено. Може би преди седмица имаше плащане\", каза Иванов пред радио \"Дарик\". Той обясни, че собствениците на фирмата Юлиан и Емил Ботеви са фенове на \"Левски\". \"Предвид отношенията ни, мисля, че дори да има въпрос, който трябва да се уточни, ще бъде решен в рамките на утрешния ден. \"Не искам да звучи, че подценявам характера на новината. Разбирам сериозността ѝ и знам как ще отекне, така че на този етап мога да кажа, че сме в състояние да решим въпроса веднага и ще се постарая да стане още в рамките на утрешния ден\", добави Иванов.", "date": "2018.12.16", "title": "\"Левски\" има неголямо задължение, обяви Красимир Иванов"}
{"url": "https://www.dnevnik.bg/gradska_sreda/2018/12/16/3362977_direktorut_na_zooparka_v_sofiia_iska_po-skup_bilet_i/", "text": "Повишаване на цената на билета за възрастни от 4 на 6 лева е една от промените, които директорът на столичния зоопарк Добромир Бориславов планира за предстоящата 2019 г. Бориславов представи плановете си за следващата година пред журналисти в Правец, където утре ще се открие семинарът на Столичната община за бюджета за следващата година. Целта на директорът на зоопарка е да промени структурата и устава на управляваното от него дружество така, че то вече да не се издържа изцяло от Общината, а и от собствени приходи, които да може да разпределя самостоятелно. В момента зоопаркът няма право да генерира приходи от търговска дейност. Така Бориславов има желанието 10% от събраните пари от вход да остават в дружеството, вместо да се връщат в бюджета на общината. Според отчета, който той представи, за 2018 г. приходите на зоопарка са 1.17 млн. лева, като те са с 150 хил. лева повече, спрямо сумата за предходната година. Парите обаче са по-малко от половината - 44.6%, от тези, които общината отпуска за издръжка на парка. През годината зоологическата градина е била посетена от 360 хил. души или с 30 хил. повече, спрямо 2017 г. Според изчисления на Бориславов, ако през 2019 г. зоологическата градина има същия брой посетители, но входът за възрастни е 6 лева, то дружеството би събрало над 1.6 млн. лева. С парите Бориславов иска да извърши ремонти на две детски площадки, клетки на животни и други дейности. Бориславов планира и обновяване на сайта на зоопарка, в който да включи и възможност за виртуална разходка, но \"без да показваме всичко\", като според него така посетителите ще се увеличат. Освен това директорът иска да бъде разработени и мобилно приложение за подаване на сигнали и коментари, за да се подобри обратната връзка с посетителите. Нови павилиони на \"Женския пазар\" На \"Женския пазар\" да бъдат изградени 22 нови павилиона и алеи пък планира Драгомир Димитров, директор на общинското дружество \"Пазари Възраждане\". Място за новите павилиони ще се отвори, ако Димитров получи позволение да събори една от сградите в началото на пазара откъм бул. \"Сливница\". По думите му в момента тя не се използва, защото в е много тежко състояние, макар и построена след 2000 г. За да й бъде направен ремонт ще са необходими 300 хил. лева, а за основна реконструкция - 800 хил. лева, посочи Димитров, като допълни, че според него тези дейности биха били нерентабилни. За сравнение той каза, че само приходите на \"Пазари Възраждане\" за 2018 г. са малко под 400 хил. лева. \"Новите павилиони пък биха генерирали приход, а и ще отворят пазара за още повече посетители\", каза още Димитров. За да реализира идеята си той вече е поискал от главният архитект на София Здравко Здравков разрешение да премахне старата сграда и очаква отговор.", "date": "2018.12.16", "title": "Директорът на зоопарка в София иска по-скъп билет и да управлява 10% от приходите"}
{"url": "https://www.dnevnik.bg/sport/2018/12/16/3362984_s_golove_na_rezervata_shakiri_livurpul_prechupi/", "text": "Ливърпул\" затвърди шампионските си амбиции и взе поредния си важен тест във Висшата лига, като спечели най-голямото дерби на английския футбол – това с \"Манчестър юнайтед\". Червените се наложиха на своя \"Анфийлд\" с 3:1, с което се върнаха на първата позиция. Садио Мане и Джеси Лингард се разписаха през първата част. След почивката Джердан Шакири се появи в игра и имаше голямо влияние, като се разписа два пъти, за да стане големият герой в дерби №201. Домакините записаха шеста поредна победа в шампионата и продължават да нямат загуба, която вече продължава 18 двубоя. \"Ливърпул\" прави най-добрия старт в историята си, а \"Юнайтед\" е с най-слабото си постижение след 17 кръга – 26 точки. \"Ливърпул\" води с 45 точки, като има с една повече от шампиона \"Манчестър сити\". Това беше първото дерби за червените, които в празничния период се изправят срещу \"Арсенал\" (29 декември) и \"Сити\" (3 януари). За \"Ливърпул\" това е първа победа над \"Юнайтед\" след серия от осем мача без успех. За последно мърсисайдци се бяха наложили над големия си съперник на свой терен през 2013 г. Жозе Моуриньо избра дефанзивен състав, който имаше за цел да задържи максимално дълго нулевото равенство. \"Ливърпул\" обаче действаше агресивно от самото начало и притисна гостите в собствената им половина. След сравнително тихи първи минути, червените откриха в 24-ата. Фабииньо получи топката около границата на наказателното поле и пусна хитър пас зад гърба на защитата към Садио Мане. Сенегалецът овладя на гърди и с хубав удар от въздуха преодоля Давид Де Хеа – 1:0. Постепенно \"Юнайтед\" успя да пренесе играта малко по-далеч от собствената си врата. \"Червените дяволи\" не я задържаха трайно, но показха идеята си да търсят Лукаку извън наказателното поле, който да увлича централните бранители. В 33-ата минута вратарят на \"Ливърпул\" Алисон сгреши без да бъде сериозно тестван. Той тръгна да улавя центриране отляво, но изпусна топката на пътя на Джеси Лингард и халфът изравни. Изравнителното попадение помогна за плана на Жозе Моуриньо през втората част. \"Юнайтед\" се прибра пред своята врата без никакви намерения да атакува, а само рушеше играта. Това видимо затрудни \"Ливърпул\" и дълго време играчите на Юрген Клоп не успяваха да преминат през сгъстената защита на гостите. Всичко се промени с влизането на терена на Джердан Шакири. Швейцарецът се появи от резервната скамейка в 70-ата минута и само три по-късно се разписа. След атака отляво и лошо изчистване, топката стигна до Шакири, който с плътен удар я прати в гредата, а от там и в мрежата. В 80-ата минута Шакири окончателно се доказа като герой за мърсисайдци, вкарвайки втори гол. С удар с левия крак от границата на наказателното поле Шакири преодоля Де Хеа още веднъж. Испанецът беше затруднен и от рикошет в крака на Ерик Баи.", "date": "2018.12.16", "title": "С голове на резервата Шакири \"Ливърпул\" пречупи \"Юнайтед\" и се върна на върха"}
{"url": "https://www.dnevnik.bg/sviat/2018/12/16/3362986_hiliadi_produljavat_da_protestirat_sreshtu_orban_fides/", "text": "Близо 10 хиляди унгарци излязоха в неделя за пореден протест по улиците на Будапеща срещу новия трудов закон в Унгария и все по-авторитарния и националистически стил на премиера Виктор Орбан, съобщи \"Ройтерс\". Неделното шествие бе четвъртото и най-многолюдното в рамките на една седмица и включваше симпатизанти на леви опозиционни партии, студентски организации и представители на гражданския сектор. То бе подкрепено и от профсъюзи. В студения ден множеството премина от Площада на героите до парламента, като носеше плакати като \"Спрете да крадете!\" и \"Независими съдилища!\". \"Недоволството расте\", казва 26-годишната студентка по социология Андия. \"Тази седмица прокараха два закона, които не служат на интересите на унгарците.\" \"Това правителство пренебрегва нас, работниците\", заяви в словото си и Тамаш Шекели, зам.-ръководител на Асоиацията на унгарските профсъюзи. \"Трябва да надигнем глас и да им отговорим.\" Новият закон за трудово-правните отношения позволява на работодателите да искат от служителите си до 400 часа извънреден труд, което накара мнозина да кръстят поправката \"робски закон\". Освен това правителството на Орбан прокара закон за създаване на нови административни съдилища, отговорни пред министрите, които да имат власт на важни въпроси като избирателния закон, протестите и корупцията. Орбан от години е в засилваща се конфронтация с институциите на ЕС в Брюксел, но у дома опитва да избягва напрежение, като постава лоялни хора начело на държавни и обществени структури, подчини медиите, поправи изборния закон в полза на партията си \"Фидес\" и позволява на приближените си да се обогатяват от обществени поръчки и негласни монополи. Но тази седмица се наложи полицията да употреби сълзотворен газ срещу протестиращите пред парламента. В събота управляващата партия зави, че \"все по-очевидно е, че престъпници участват в уличните протести, организирани от мрежата на Сорос\".", "date": "2018.12.16", "title": "Хиляди продължават да протестират срещу Орбан, \"Фидес\" пак обвини Сорос"}
{"url": "https://www.dnevnik.bg/sport/2018/12/16/3362985_zografski_zavurshi_26-i_v_poslednoto_sustezanie_predi/", "text": "Българският ски скачач  Владимир Зографски  взе нови точки за Световната купа, след като се класира 26-и в Енгелберг. След като в събота беше 19-и при първото състезание на голямата шанца в швейцарския курорт, Зографски отново се представ добре. Той записа 245.1 точки – скочи 130 и 129.5 метра). Лидерът в генералното класиране Рию Кобаяши (Япония) постигна четвърти успех за сезона, след като събра 294.4 точки (144 м и 137 м). Втори е Пьотр Жила (Полша) с 285.1 точки (137.5 и 135.0 м), а трети е носителят на Световната купа за миналия сезон Камил Щох (Полша) с 279.5 точки (138 и 131 м). Кобаяши е водач в подреждането за Световната купа с 556 т, пред Жила с 445 точки и Щох с 365. Владимир Зографски е 18-и с 89 точки. Сезонът в Световната купа ще продължи на 30 декември с първия старт от веригата \"Четирите шанци\" в Оберстдорф (Германия).", "date": "2018.12.16", "title": "Зографски завърши 26-и в последното състезание преди \"Четирите шанци\""}
{"url": "https://www.dnevnik.bg/sport/2018/12/16/3363006_cska_pobedi_botev_v_snega_i_zavurshi_godinata_na_shest/", "text": "ЦСКА завърши годината с победа, след като се наложи над \"Ботев\" (Пловдив) с 2:1 в последния мач от 20-ия кръг в Първа лига. Срещата на стадион \"Българска армия\" се игра при много тежки условия, ниски температури и снежен терен. Началото на двубоя беше отложено  зарад обилния снеговалеж в София, но все пак в 19 часа двата тима излязоха на терена. Въпреки че не беше идеално почистен, терен ставаше за игра. В герой за червените се превърна нападателят Али Соу, който вкара и двата гола за победителите. Точен за \"Ботев\" беше Серкан Юсеин. С победата ЦСКА остава на шест точки зад \"Лудогорец\" и не позволи на шампионите да се откъснат още, след като  победиха по-рано през деня \"Дунав\" (Русе) с 2:0 . След 20 кръга тимът от Разград е водач с 51 точки, пред ЦСКА с 45 и \"Левски\" с 41. \"Берое\" е четвърти с 36, а \"Ботев\" ще зимува пети с 35 точки. В началните минути нямаше опасности пред двете врати, като отборите заложиха на битка в средата на терена. Все пак в 14-ата минута ЦСКА откри след флангова атака отдясно. Кирил Десподов центрира прострелно към Али Соу, топката подскочи от заледения терен и излъга бранител на \"Ботев\", като стана лесна за гамбиеца да я засече – 1:0. Соу се разписа в Първа лига за пръв път от септември, когато беше вкарал на \"Ботев\" (Враца). Именно попадението му срещу новакът беше и единственото му дотук за ЦСКА. Ранното попадение за ЦСКА обърка допълнително плановете на гостите от Пловдив и докато реагират, те вече изоставаха с 0:2. В 28-ата минута Кирил Десподов се пребори в средата на терена и организира контраатака. Той напредна и изведе отдясно Али Соу, който с хубав удар вкара за втори път в мрежата на Кайзер. До края на първата част нямаше толкова интересни моменти пред двете врати. Тежкият терен обаче доведе до две контузии, като Али Соу напусна за ЦСКА и беше заменен от Мауридес, а Йордан Минев беше сменен от пловдивчани. През второто полувреме \"Ботев\" заигра доста по-добре, като вече нямаше какво да губи при 0:2. Футболистите на Николай Киров увеличиха агресията, заиграха по-трайно с топката, а ЦСКА се прибра в своята половина. Постепенно жълто-черните започнаха да затягат натиска пред вратата на Черниаускас и в 68-ата минута това даде резултат. След хубава атака отдясно, Филип Филипов центрира, а влизащият на скорост Серкан Юсеин я засече с глава, намалявайки. ЦСКА отговори само с един далечен удар на Бодуров от около 35 метра, но в действията на червените започна да се усеща нервност. \"Ботев\" можеше да си тръгне и с точка от \"Българска армия\" след силната си игра след почивката. В 89-ата минута изравнителен гол на Стивън Петков беше отменен, тъй като подаващият към него Лъчезар Балтанов се намираше в положение на засада. Гостите от Пловдив бяха недоволни и от факта, че съдията Драганов даде само две минути добавено време, въпреки че играта беше спирана многократно.", "date": "2018.12.16", "title": "ЦСКА победи \"Ботев\" в снега и завърши годината на шест точки зад \"Лудогорец\""}
{"url": "https://www.dnevnik.bg/photos/2018/12/16/3362869_fotogaleriia_svetovnite_snimki_na_denia_-_15-16/", "text": "Жени, облечени като ангели, забавляват хората на коледния пазар в град Устек, Чехия.", "date": "2018.12.16", "title": "Фотогалерия: Световните снимки на деня - 15-16 декември"}
{"url": "https://www.dnevnik.bg/sviat/2018/12/16/3363008_london_drastichno_shte_sukrati_raboteshtite_ot_es/", "text": "Имигрантите от страните от Европейския съюз ще бъдат драстично съкратени - някои групи до 80%, според плановете на правителството в Лондон за поемане на контрола над британските граници. Намеренията на кабинета скоро ще бъдат представени от вътрешния министър Саджид Давид,  съобщи в. \"Таймс\" . Промяната трябва да стане факт от 1 януари 2021 г., когато изтича договореният преходен период след Брекзит. Целта е нетната имиграция от ЕС да намалее до 10 000 души годишно. По данни към юни 2018 г. за предходните 12 месеца нетната имиграция от останалите 27 държави в съюза е била 74 000 души, което е най-ниският показател от 6 години насам. Плановете на кабинета са към 2025 г. този брой да не надхвърля 25 000 души, като ще се дава предимство на квалифицираните работници. Това си личи от цитираните от изданието планирани корекции - висококвалифицираните европейци трябва да намалеят в следващите 6 години от 15 000 (през 2017 г.) до 11 000, докато тези със средна квалификация бъдат драстично орязани от 18 500 до 4500. За европейските граждани с ниска квалификация (40 000 имигранти през миналата година) ще стане почти невъзможно да влизат в страната и да си търсят работа на място. Нискоквалифицираните европейци може да получават виза за пребиваване за срок до една година, но само ако идват от държави \"с нисък риск от злоупотреба с имиграцията\". Работещите със средна квалификация ще имат работна виза, само ако докажат договор с годишен доход от не по-малко от 30 000 паунда годишно, допълва \"Таймс\". Скоро всички от ЕС, желаещи да влязат на британска територия, ще трябва да попълват специално електронно разрешение. Същият режим ще важи и за британците срещу такса от 6 паунда, като по първоначална информация разрешителното ще е за срок до 3 години. \"Планираме да поемем пълен контрол над това кой може да влиза във Великобритания, като даваме приоритет на притежаващите умения, от които страната ни се нуждае, а не на това от коя страна идват\", казва източник на \"Таймс\". В същото време минитърът на външната търговия Лиъм Фокс не бил доволен от това, че Джавид не го е информирал за тези планове, а това можело да повлияе негативно на инвестициите в британската икономика. Съществен елемент в намеренията на министъра на вътрешните работи е фактът, че той е сочен като възможен наследник на премиера Тереза Мей. Тази седмица тя обяви, че няма да оглави партията в кампанията за следващите редовни парламентарни избори, които би трябвало да се проведат на 5 май 2022 г., а това автоматично означава и оттегляне от състезанието за следващ министър-председател. \"Таймс\" описа Джавид като член на едно от трите крила в правителството, което е с центристка позиция за Брекзит - против нов референдум, но за по-близки отношения с ЕС от типа на тези, които има Норвегия. Сега изданието допълва, че и по въпросите на имиграцията той опитва да се дистанцира от \"враждебната среда\", която била създала по темата Мей, и е за \"нов диалог\", основан на \"справедлива и прозрачна среда\", за да защити имигрантите, влезли законно в страната, докато се бори с нелегалните. Бившият банкер и защитник на свободния пазар е на 48 години, заемал е различни постове в кабинета и е популярен сред членовете на Консервативната партия. Той е наследник на имигранти от Пакистан, смятан е за евроскептик, през 2016 г. е гласувал на референдума за оставане в ЕС и е казвал, че в кабинета си държи портрет на Маргарет Тачър.", "date": "2018.12.16", "title": "Лондон драстично ще съкрати работещите от ЕС, твърди \"Таймс\""}
{"url": "https://www.dnevnik.bg/sport/2018/12/16/3363044_mesi_otbeliaza_hettrik_pri_razgromen_uspeh_na_barselona/", "text": "Барселона\" записа трета поредна победа в Ла Лига, след като надигра с 5:0 \"Леванте\" като гост. Каталунците не срещнаха никакви проблеми при визитата си във Валенсия, където през пролетта записаха зрелищна загуба с 4:5 и този път бяха на висота. Лионел Меси беше над всички в срещата, вкарвайки хеттрик и асистирайки за попаденията на Луис Суарес и Жерар Пике. Освен петте гола каталунците направиха половин дузина пропуски. След 16 кръга \"Барселона\" води в Ла Лига с 34 точки, като има с три повече от \"Севиля\". \"Атлетико\" (Мадрид) е трети със същия актив, а топ 4 допълва \"Реал\" с 29 точки. Първата част беше много интересна, като и двата тимаха имаха много възможности за гол, и създадоха положения пред вратите. \"Барселона\" обаче срещна сериозен отпор от домакините, като всичко отиваше към нулево равенство на почивката. В заключителните минути обаче Меси се разигра и това веднага се отрази. В 35-ата минута аржентинецът се разходи между четирима бранители на \"Леванте\" и намери по прекрасен начин Луис Суарес, който с атрактивен удар от въздуха се разписа – 0:1. Уругваецът отбеляза 11-ия си гол от началото на сезона в Ла Лига. Само осем минути след гола на Суарес, резултатът беше удвоен от Меси. Аржентинецът получи хубаво извеждащо подаване от Бускетс още от половината на \"Барселона\", стигна до наказателното поле и се разписа с десния крак. След почивката каталунците продължиха да доминират и едва две минути след подновяването на играта им бяха нужни, за да вкарат още един гол. Жорди Алба центрира отляво, Суарес пропусна топката, а Меси с едно докосване я прати отново в мрежата – 0:3. Точно час след началото на мача Меси оформи своя хеттрик, а в основата на гола отново беше Суарес, макар и отново да не асистира. Той финтира ефектно Кабако отляво, центрира с външен фалц към Артуро Видал в наказателното поле, а чилиецът намери Меси на два метра от вратата. Попадението е 13-о за Меси от началото на сезона, с което той стана водещ реализатор от началото на сезона в петте големи първенства в Европа. Четвърт час преди края на двубоя \"Леванте\" остана и с човек по-малко, след като Кабако фаулира брутално Усман Дембеле. Той нямаше шанс да играе с топката и получи директен червен картон. В минутите до края за \"Барселона\" остана време и за пети гол, чийто автор стана Пике. Централният защитник се включи в атака и получи асистенция от Меси, като освен това впечатли с технично изпълнение.", "date": "2018.12.16", "title": "Меси отбеляза хеттрик при разгромен успех на \"Барселона\""}
{"url": "https://www.dnevnik.bg/photos/2018/12/15/3362631_fotogaleriia_na_grebena_na_vulnata/", "text": "По това време на годината в Прая до Норте в Назаре, Португалия, тренират едни от най-добрите в света сърфисти на големи вълни. .", "date": "2018.12.16", "title": "Фотогалерия: На гребена на вълната"}
