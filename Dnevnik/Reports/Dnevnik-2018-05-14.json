{"url": "https://www.dnevnik.bg/sport/2018/05/14/3178879_dunav_i_etur_napraviha_stupka_kum_spasenieto_si_v/", "text": "Дунав\" и \"Етър\" направиха важни стъпки в борбата за запазване на елитния си статут. Те преодоляха първия кръг от баражите за разпределяне на местата от 11-о до 14-о и ще играят един срещу друг в пряк дуел за оцеляване. \"Дунав\" мина безпроблемно за 3:1 срещу \"Витоша\" и с 4:1 общ резултат постигна целта си. \"Етър\" се наложи с 1:0 срещу \"Пирин\" като гост и също постигна втора победа. Мачът в Русе не предложи почти никаква интрига. Домакините, които си бяха осигурили гол преднина още при гостуването в Бистрица преди няколко дни, вкараха три гола до почивката. Бирсен Карагарен се разписа в 22-ата и 30-ата минута и даде солиден аванс на русенци. Четири минути преди края на първата част точен беше и Васил Шопов, след като беше изведен сам срещу вратаря. След почивката гостите от Бистрица останаха с човек по-малко заради червен картон на Румен Гьонов. Въпреки това те се активизираха и благодарение на Стефан Христов с точно изпълнена дузпа в 85-ата минута стигнаха до почетно попадение. \"Етър\" спечели след зрелищен гол на Аласана Мане в началото на второто полувреме.", "date": "2018.05.14", "title": "\"Дунав\" и \"Етър\" направиха стъпка напред в борбата за спасението си в Първа лига"}
{"url": "https://www.dnevnik.bg/sviat/2018/05/14/3178773_vmesto_da_bude_uvajavana_i_velika_rusiia_riskuva/", "text": "Генералният директор на британското контраразузнаване МИ5 Андрю Паркър заяви днес в Берлин, че Русия се опитва да подкопае западните демокрации, като сее дезинформация и разпространява лъжи, предаде агенция \"Ройтерс\". Паркър говори на събитие, организирано от германската служба за вътрешно разузнаване, и това бе първата публична реч на действащ шеф на МИ5 извън Великобритания. Той отбеляза, че Великобритания не желае да засилва  напрежението с Москва , но поредицата агресивни и вредни действия, ръководени от Кремъл, са недопустими. Вместо да бъде уважавана велика страна, Русия поема риска да изпадне в изолация, каза Паркър. Усъвършенстваната от  руската държава доктрина  за съчетаване на медийно манипулиране, дезинформация и изопачаване в социалните медии, нови и стари форми на шпионаж, високи равнища на кибератаки, военна сила и престъпна агресия е точно това, което днес наричаме \"хибридни заплахи\", допълни той. Живеем във време, когато  Европа се сблъсква с постоянни заплахи  и враждебна дейност от страна на някои държави. Имам предвид целенасочена злонамерена дейност за подкопаване на свободната ни демократична общност, дестабилизиране на основаната на международни правила система, на която се крепят нашата стабилност, сигурност и благоденствие. \"Главно действащо лице на тази  враждебна дейност  е руското правителство\", каза Паркър, цитиран от ТАСС. \"Подчертавам, че не казвам Русия. Великобритания се отнася с голямо възхищение и уважение към народа на Русия, към великата ѝ култура и история. Аз лично съм учил руски език в училище\", добави шефът на МИ5. Паркър отбеляза, че сътрудничеството с партньорите от Европейския съюз е ключово за предпазване от заплахите от страна на \"Ислямска държава\" и Русия. Великобритания и ЕС трябва да изградят тясно партньорство в сигурността след Брекзит, за да осуетят атаките на екстремистите от ИД и злонамерените опити на Русия да подкопае западните демокрации, каза той. Запитан от журналист дали Русия се е опитала да повлияе и на британския референдум за Брекзит, след речта си Паркър каза, че не разполага с никаква информация, която да подсказва, че изходът от референдума през 2016 г. е бил определен от външно влияние./ БТА", "date": "2018.05.14", "title": "Вместо да бъде уважавана и велика, Русия рискува изолация, предупреди МИ5"}
{"url": "https://www.dnevnik.bg/photos/2018/05/14/3178811_fotogaleriia_variaciia_na_kjufteta_s_ljutenica_shte/", "text": "Трилогия от салати - \"Шопска\", \"Снежанка\" и \"Зелена\", и вариация на кюфтета с лютеница и пържени картофи - това е част от менюто за срещата на върха на ЕС и Западните Балкани в София, съобщиха от българското европредседателство.", "date": "2018.05.14", "title": "Фотогалерия: Вариация на кюфтета с лютеница ще вечерят лидерите на ЕС в София"}
{"url": "https://www.dnevnik.bg/sport/2018/05/14/3178725_klop_pozdravi_salah_che_e_ostanal_zdravo_stupil_na/", "text": "Мениджърът на \"Ливърпул\" Юрген Клоп поздрави възпитаника си Мохамед Салах за силното му представяне през сезона. Германският специалист похвали египетския футболист, че е устоял на напрежението и е останал здраво стъпил на земята въпреки вниманието към него. \"Последните няколко седмици бяха трудни за него. Представете си всеки да ви казва колко сте невероятни. Дават ви \"Оскар\" за това, награда за друго или дори когато излезеш от колата си невредим\", каза Клоп пред \"Скай спортс\". Салах стана осмият играч в историята на Висшата лига, който  печели и трите престижни награди за футболист на сезона във Висшата лига . 25-годишният египтянин беше избран за №1 от своите колеги, футболните журналисти и лигата. Футболистът на \"Ливърпул\" стана също голмайстор в първенството с 32 гола. Постижението на Салах е рекорд за кампания от 38 мача в Англия, като той задмина с едно попадение постиженията на Кристиано Роналдо, Луис Суарес и Алън Шиърър. \"Наистина е трудно да запазиш самообладание в сезон като този. Той все още е младо момче и съм щастлив как се справи с вниманието\", каза още Клоп. Салах е водещият реализатор на \"Ливърпул\" за сезона с 44 гола в 51 мача. На 26 май мърсисайдци ще се изправят срещу \"Реал (Мадрид) във финала на Шампионската лига в Киев. 25-годишният футболист имаше основна роля за класирането на Египет на световното в Русия, след като стана голмайстор в квалификациите в Африка. Силните му изяви за националния отбор превърнаха Салах в една от най-обичаните личности в  родината му . По време на президентските избори в Египет над  1 млн. души гласуваха за Салах в знак на протест , въпреки че името на нападателя не присъстваше в бюлетината.", "date": "2018.05.14", "title": "Клоп поздрави Салах, че е останал здраво стъпил на земята"}
{"url": "https://www.dnevnik.bg/bulgaria/2018/05/14/3178325_sofiiska_deklaraciia_za_mediina_svoboda_shte_bude/", "text": "Приемането на Софийска декларация за медийна свобода в Европа е една от целите на международна конференция, която е организирана в българската столица в деня, когато пристигат лидерите на страните от ЕС и Западните Балкани за форума на 17 май, който е смятан за кулминацията на председателството на Европейския съвет от България. Подготвяният документ предвижда конкретни препоръки за политики за насърчаване независимостта и устойчивите модели на медиите в страни - членки и кандидати за Европейския съюз. Организатори на \"Медийна свобода и плурализъм\" на 16 май са четири професионални сдружения от сектора: Европейската асоциация на издателите на вестници (ENPA), Европейската федерация на журналистите, Европейската асоциация на издателите на списания и Съюзът на издателите в България. Сред участниците са такива имена като Марк Декан - главният изпълнителен директор на голямата европейска издателска компания \"Рингиер Аксел Шпрингер медиа\", Оливер Вуйович, генерален секретар на Организацията на медиите от Югоизточна Европа (SEEMO), и Матю Каруана Галиция - журналист в малтийския офис на Международния консорциум на разследващите журналисти (ICIJ), който е и син на взривената в колата ѝ журналистка и борец с корупцията Дафне Каруана Галиция. В частта, посветена на конкретни примери за натиск на медиите в страни от ЕС и държави кандидати, ще участва и Даниел Кадик, програмен директор на Фондация \"Фридрих Науман\" за Югоизточна Европа. Освен за положението на Балканите е предвидена и част с конкретни примери от Полша, Чехия и Унгария, в която участват 7 журналисти, издатели и изследователи от тези страни. Заради форума в София отново гостуват Владо Лехари, вицепрезидент на ENPA, и Полин Аде-Мевел, която ръководи балканския офис на \"Репортери без граници\". Неправителствената организация неотдавна разпространи своя Индекс за свобода на медиите, в който България бе поставена на 111-а позиция от 180 държави със състояние по-лошо от която и да било страна дори от Западните Балкани.  На конференцията ще участва и полският евродепутат Михал Бони от групата на Европейската народна партия, който напоследък е активен в сферата на цифровите медии, защитата на личните данни и манипулирането на избори през социални мрежи. В началото на май Европейският парламент прие резолюция, с която призова страните от ЕС да създадат механизъм за наблюдение на рисковете пред медийния плурализъм и свободата на словото, както и да осигурят финансова подкрепа на публичните медии и разследващите журналисти. В същото време трябва да има редовно следене на това как правителствата и местните власти финансират с публични средства собствениците на медии, се казва в документа.", "date": "2018.05.14", "title": "Софийска декларация за медийна свобода ще бъде приета тази седмица"}
{"url": "https://www.dnevnik.bg/biznes/2018/05/14/3178825_antimonopolnata_komisiia_othvurli_ideiata_za_minimalni/", "text": "Комисията за защита на конкуренцията (КЗК) смята, че евентуалното въвеждане на минимални цени за хотелско настаняване ще ограничи ценовата конкуренция между хотелите. Антимонополният регулатор се произнесе по темата по искане на Министерството на туризма. Минималните цени не могат да бъдат гаранция нито за качество, нито за спазване на изискванията за съответната категория хотели, нито, че хотелиерите биха инвестирали тази допълнителна печалба в повишаване на качеството на предлаганите услуги, е мнението на комисията. В становището се напомня, че цените за настаняване зависят от много други фактори освен категорията, поради което е практически невъзможно да бъде определена една минимална цена за категория, която да е адекватна за всички случаи. Според КЗК най-добрият подход е да се следва пресечната точка между търсенето и предлагането. От данните, предоставени от Министерството на туризма, се вижда, че местата в хотелите са незапълнени постоянно и вголяма степен, а това е белег за свръхпредлагане. Поддържането на неефективни хотели не би следвало да бъде за сметка на потребителите. Освен това, е много вероятно определянето на минимални цени да доведе до отлив на туристи и съответно да постигне точно обратния на търсения ефект, а именно понижаване на приходите на хотелите, е мнението на комисията. КЗК смята, че определянето на минимални цени при категоризираните места за настаняване не може да постигне нито една от преследваните регулаторни цели, а в същото време съществуват други механизми, с които те да бъдат постигнати, без да се ограничава конкуренцията. Според антимонополния регулатор високо качество на предлаганите услуги може да бъде осигурено чрез контрол за спазването на изискванията, а в бъдеще - и чрез Единната система за туристическа информация (ЕСТИ), която ще позволи обмен на данни в реално време министерствата на туризма, на вътрешните работи и Националната агенция за приходите. Предлагането на цени под себестойност пък се регулира с разпоредби на Закона за защита на конкуренцията, пояснява регулаторът.", "date": "2018.05.14", "title": "Антимонополната комисия отхвърли идеята за минимални цени в хотелите"}
{"url": "https://www.dnevnik.bg/bulgaria/2018/05/14/3178553_prokuraturata_predlaga_po-dulgi_aresti_po_dela_za/", "text": "По-дълги арести по дела за организирани престъпни групи, както и по-дълъг срок за специални разузнавателни средства по тези разследвания. Това са част от предложенията за законодателни промени на прокуратурата, за които става известно от доклада за дейността на държавното обвинение за 2017 г., който  беше разпространен от пресцентъра на институцията.  От него се разбира, че през миналата година има увеличение на регистрираните престъпления, но за сметка на това е спаднала разкриваемостта им. От доклада става известно, че внесените обвинителни актове по глава \"Престъпления против реда и общественото спокойствие\", в която са и текстовете за организираните престъпни групи през 2017 г. са били 914. В предложенията за по-дълго задържане не е уточнено с колко искат от държавното обвинение да увеличат ареста на обвинени в този вид престъпления. Данните на прокуратурата показват, че исканията за използване на специални разузнавателни средства (СРС) са се увеличили значително през изминалата година. Сред другите промени в законодателството, които прокуратурата са за по-малки наказания пpи caмoпpизнaния нa oбвиняeмия. Освен това те предлагат да се предвиди възможност за налагане на по-малки наказания за подсъдими, които са допринесли за разкриването на престъпления, не само по делата, по които са обвинени, но и по други процеси. От държавното обвинение препоръчват и отпадането на наказателна отгoвopнocт зa пpoвoĸaция ĸъм пoдĸyп. Тези предложения не са подкрепени с мотиви и обосновка. Сред тях както във всеки доклад има и идеи за декриминализация на различни престъпни състави или заменянето на някои от предвидените наказания с административни санкции. В доклада за 2017 г. сред предложенията са за текстовете за злоупотреба с доверие, за работодателите, които приемат на работа ненавършили 18 години лица, за продавачите, които мамят за теглото на предлаганите продукти, и други. Прокуратурата предлага да се обсъдят още промени, свързани с осигуряване на достатъчен достъп на пострадалия до материалите по текущо и приключило разследване при постановяване на отказ да се образува досъдебно производство след предварителна проверка; при приключване на производството без привличане на обвиняем и при засегнато от деянието лице, което не е претърпяло съставомерни вреди. В доклада се предлага още да се преосмисли института на образуването на досъдебното производство с оглед изискването за предварително наличие на достатъчно данни и връзката му с института на предварителната проверка. С цел по-независимо и безпристрастно разследване на проявите на полицейско насилие прокуратурата предлага да се преосмислят правилата за подсъдността, но не става известно с каква насока.", "date": "2018.05.14", "title": "Прокуратурата предлага по-дълги арести по дела за организирана престъпност"}
{"url": "https://www.dnevnik.bg/biznes/companii/2018/05/14/3178841_durjavata_moje_da_stane_akcioner_v_proekta_za_aec/", "text": "Държавата може да стане акционер в дружеството, което ще експлоатира АЕЦ \"Белене\", чрез апортна вноска - закупеното до момента оборудване. Това е един от вариантите, каза днес по Би Ти Ви бившият министър на енергетиката и председател на енергийната комисия в парламента. Той уточни, че това е максимумът, с което държавата може да се ангажира. Другият вариант е китайският инвеститор,  който обяви, че се интересува от проекта , да купи вече доставеното оборудване. Добрев подчерта, че е добре парламентът да даде мандат за сключване на договор със заинтересованите инвеститори, но при определени условия - без държавна гаранция и задължителни условия за изкупуване на електроенергията. \"Вариантът е инвеститорът да изгради АЕЦ \"Белене\" на собствен риск и да продава тока от нея на свободния пазар заедно с всички останали\", подчерта Добрев. Той допълни, че е умерен оптимист, че дори при тези условия до договор може да се стигне, защото китайската компания вече е била запозната с тях и въпреки това все още има интерес към проекта. Попитан защо през 2012 година ГЕРБ наложи мораториум върху проекта, а  днес иска той да падне , Добрев обясни, че причината е, че се е появил инвеститор. \"През 2012 години спряхме проекта, защото нямаше инвеститор, а държавата не може да си позволи да даде още 10 млрд. евро\", подчерта председателят на енергийната комисия.", "date": "2018.05.14", "title": "Държавата може да стане акционер в проекта за АЕЦ \"Белене\", обяви Делян Добрев"}
{"url": "https://www.dnevnik.bg/bulgaria/2018/05/14/3178834_spasitelnata_misiia_za_boian_petrov_po_vuzduh_e/", "text": "Спасителните операции по въздух и земя във връзка с издирването на Боян Петров вървят към своя край, съобщи екипът на алпиниста в България. Днес след като китайското правителство удължи с още един ден срока на хеликоптерите да летят в района на връх Шиша Пангма, времето отново беше решаващ фактор и въпреки, че хеликоптерите чакаха в готовност още от 6 ч. сутринта, подходящ прозорец за излитане така и не се отвори, се посочва в съобщението. На практика това означава прекратяване на спасителната мисия по въздух. Наземната издирвателна мисия от непалски шерпи и китайски спасители също върви към своя завършек, казва екипът на алпиниста. В неделя една от групите, на които бяха разделени издирващите пеша,  откри инсулина на Боян Петров в района на Лагер 3 . Припомня, че в неделя китайските спасители са тръгнали от лагер 3 към върха, но под него са принудени от обилно натрупалия сняг и заледени участъци да преустановят и започнат изтегляне надолу. На връщане към базовия лагер ще бъдат проверени наново всички възможни места и лагери и едва тогава ще бъде обявен край на спасителната мисия. За съжаление прогнозата за времето в следващите няколко дни е за сериозно влошаване и силни ветрове, което е основната пречка както пред акцията по въздух, така и по земя, допълва екипът. Дори италианската експедиция на Шиша Пангма е притисната от лошото време да тръгне надолу към базовия лагер, макар че се канеше за атака. Това са съобщили самите участници в нея, с които е успял да разговаря Деян Петков от екипа на българския алпинист. Екипът е посъветвал това да направят и участващите в издирването, за да не пострадат заради отново влошаващото се време. Дадени са им указания да проверят определени точки и под Лагер 1 за следи от Боян Петров. По информация на индийското издание Dream Wanderlust шерпите, които участват в издирването са се върнали вече в базовия лагер след като не са открили следи от Петров, но пътьом са за които смятат, че може да са на българския алпинист. Изданието цитира информация, която получава от екипа, участващ в издирването - шерпи и въздушен екип. От екипа с хеликоптерите съобщават до изданието, че днес не са имали никаква възможност заради лошото време да облитат района. Изразяват надежда, че при добро време ще се възползват да излетят. Първоначално китайските власти разрешиха на хеликоптерната компания, която е от Непал, да облита района на Шиша Пангма до 13 май включително. Впоследствие разрешителното бе удължено с 1 ден като от екипът на Боян Петров обясниха, че няма проблем при искане от тяхна страна разрешителното да бъде удължено. От съобщението на индийския сайт се разбира, че междувременно ще бъде направен анализ на събраните предмети. Не се разбира дали това са посочените вече открити предмети или други и къде точно са намерени. Освен инсулина тази сутрин по БиТиВи посланикът на Китай в София обяви още, че е намерен шоколад и също тениска, за която се предполага, че е на Боян Петров. Информациите за издирвателната мисия са все така частични и разнопосочни и не могат да се проверят в цялост. Много трудна е и връзката на хората на Боян Петров с екипите на място. Последно Боян Петров е бил забелязан на 3 май с бинокъл от базовия лагер. Тогава той се е намирал в района на Лагер 3. Такава информация бе подадена от унгарския алпинист Давид Клайн и цитирана от унгарските медии на 6 май. Това е и денят, в който е било информирано посолството на България в Пекин.", "date": "2018.05.14", "title": "Спасителната мисия за Боян Петров по въздух е прекратена (допълнена в 18.10 ч.)"}
{"url": "https://www.dnevnik.bg/sport/2018/05/14/3178812_alegri_ostava_v_juventus_i_prez_sledvashtiia_sezon/", "text": "Треньорът на италианския шампион \"Ювентус\" Масимилиано Алегри обяви, че ще остане начело на отбора и през следващия сезон. 50-годишният специалист заяви, че е насочил изцяло вниманието си върху бъдещите предизвикателства пред отбора. \"Ако не ме уволнят, смятам, че оставам в \"Ювентус\" и през следващата година\", каза Алегри след равенството срещу \"Рома\", което осигури  седмата поредна шампионската титла за отбора . Италианецът, който има договор с тима до лятото на 2020 г., е сред вариантите за заместник на Арсен Венгер в \"Арсенал\". Французинът напуска поста си през лятото след 22 години служба в клуба. Интерес към Алегри има и от \"Челси\", където сънародникът му Антонио Конте имаше незадоволителен втори сезон при сините. Алегри застана начело на \"Ювентус\" през 2014 г. след четири години в \"Милан\". Италианецът превърна \"бианконерите\" в хегемон в Италия, като във всеки от четирите сезона спечели дубъл в Италия. Под ръководството на Алегри \"Ювентус\" направи пробив в Европа. Отборът два пъти игра финал в Шампионската лига през 2015 и 2017 г., но не успя да вземе титлата в най-престижния клубен турнир.", "date": "2018.05.14", "title": "Алегри остава в \"Ювентус\" и през следващия сезон"}
{"url": "https://www.dnevnik.bg/bulgaria/2018/05/14/3178833_raionni_sudii_ot_sofiia_medii_se_opitvat_da_splashat/", "text": "Над 100 съдии от Софийския районен съд (СРС) поискаха от Висшия съдебен съвет (ВСС) да защити техния колега съдия Силвия Хазърбасанова, която от седмици е обект на медийна кампания от сайта ПИК заради постановено от нея решение срещу сайта. Това е втората подобна реакция на магистрати от най-натоварения съд, като повод за нея е ескалацията на нападките срещу съдия Хазърбасанова, която според тях е обект на \"абсолютно неприемливи, унизителни за личното й достойнство квалификации по повод постановено от нея съдебно решение по дело\". В декларация,  качена на сайта на СРС  и изпратена до Висшия съдебен съвет, съдиите от СРС казват, че съдията е причаквана и преследвана по коридора на съда от журналисти от сайта ПИК. \"На 9.05.2018 г. на сайта на медията е публикувана снимка на съдия Хазърбасанова пред дома й заедно със съпруга й. Считаме проследяването на български съдия до дома му, заснемането му в присъствието на семейството му и навлизането без разрешение в личното му пространство за абсолютно недопустимо в правова държава. Подобно поведение няма връзка с никакво журналистическо разследване, а е обикновен опит за сплашване и притесняване на съдията. Още повече - когато медията е страна по дело, разгледано от същия съдия, решението по което подлежи на обжалване пред горестоящия съд\", пишат магистратите. Миналата седмица съдийската колегия на Висшия съдебен съвет (ВСС) реши да приеме декларация по повод атаките срещу съдията, като тя ще бъде обсъдена и гласувана на заседанието във вторник. За утре главният редактор на сайта ПИК Недялко Недялков е организирал протест пред сградата на съдебния съвет. Миналата седмица пък говорителят на съдийската колегия Цветинка Пашкунова  предупреди в отворено писмо, че атаките срещу съдия Хазърбасанова могат да доведат до саморазправа с нея. В декларацията си от понеделник магистратите от СРС пишат още: \"Призоваваме ВСС да вземе всички необходими мерки за гарантиране на сигурността на съдия Хазърбасанова и нейното семейство. Декларираме нашата решимост на отстояваме независимостта на българския съд и изразяваме убедеността си, че пасивното отношение на държавните институции в създалата се ситуация е неприемливо. То окуражава ескалирането на заплахите към съдията и охулването на съда като институция.\" Според тях липсата на гаранция за физическата безопасност на съдията пряко се отразява на възможността съдиите да правораздават независимо и спокойно. \"Поставени сме в тежката ситуация да е необходимо да припомним, че Софийският районен съд е най-големият и най-натовареният районен съд в страната. Неговата спокойна работа по прилагане на закона е жизнено необходима за българското общество\", напомнят от съда. Декларацията е била подкрепена с подписи от съдии от Върховния касационен съд, както и от градския съд.", "date": "2018.05.14", "title": "Районни съдии от София: Медии се опитват да сплашат наш колега"}
{"url": "https://www.dnevnik.bg/bulgaria/2018/05/14/3178838_bulgarskata_curkva_niama_da_uchastva_v_chestvaniiata/", "text": "Светият синод към Българската православна църква (БПЦ) не е одобрил предложение негови представители да участват в тържествата по повод 1000-годишнината от създаването на Охридската архиепископия, която се отбелязва на 27 май тази година. Решението е било взето след \"проведени обстойни разисквания и гласуване\", съобщават от БПЦ. Покана към представители на българската църква е направил македонският архиепископ Стефан. Освен това желание да вземат участие в отбелязването на годишнината са изразили Пловдивският митрополит Николай и Старозагорският митрополит Киприан. Тези предложенията обаче не били приети от Св. синод. В края на ноември миналата година Св. синод на БПЦ се съгласи да  съдейства на Македонската православна църква   за установяването на каноническия й статут. Малко преди това  патриарх Неофит заяви, че Българската църква трябва да поеме подадената ръка от Охридската архиепископия,  \"защото те са наши братя и наш народ\".", "date": "2018.05.14", "title": "Българската църква няма да участва в честванията за 1000-годишнината на архиепископията в Охрид"}
{"url": "https://www.dnevnik.bg/sport/2018/05/14/3178859_bfs_i_klubovete_se_opulchiha_sreshtu_planiranite/", "text": "Българският футболен съюз (БФС) и футболните клубове се обявиха срещу  планираните  промени в Закона за хазарта . Те призоваха управляващите да оттеглят предложенията си. Отвореното писмо, публикувано в сайта на БФС, е насочено към президента Румен Радев, до министър-председателя Бойко Борисов, председателя на Народното събрание Цвета Караянчева и омбудсмана Мая Манолова. В него се изтъква подкрепата, която компаниите в сектора оказват на българския спорт. \"Обръщаме се към управляващите – моля, оттеглете тези предложения! Не съсипвайте едни от малкото икономически субекти, които генерират устойчиви и солидни приходи в държавния бюджет и заедно с това реално подпомагат спорта и българския футбол, който така или иначе няма достъп до бюджетни средства и през годините се е справял със собствени ресурси\", се казва в обръщението. \"На фона на социалната отговорност на българските лотарии и букмейкъри, политици – водени от неясни интереси, се опитват на практика да ги ликвидират, като забранят рекламата на лотарийни билети и лицензирани букмейкъри\", допълват от БФС и клубовете. Те изтъкват, че \"организаторите на лотарийни игри плащат най-високите данъци в България\". \"За разлика от всички останали фирми, които плащат 10 процента корпоративен данък само върху печалбата, лотариите се облагат с 15 процента върху всички приходи от билети. По закон лотариите са задължени да изплащат поне 50 на сто от приходите като печалби на участниците в лотарията – задължение, което те не само изпълняват, но и реално изплащат средно над 60% на участниците\", продължава обръщението. Един от основните спонсори на БФС е \"Еврофутбол\". Голяма част от клубовете в елита са спонсорирани от \"Ефбет\", \"Уинбет\" и \"Бет365\". Сред  спонсорите в българския спорт е и \"Национална лотария\" . Депутатите от НФСБ (\"Обединени патриоти\")  внесоха в парламента промени в Закона за хазарта , Закона за здравето и Закона за устройство на територията на 11 май. \"Освен забраната на пряката реклама, която съществува в момента, ние забраняваме и непряката реклама, през реклама на други стоки и услуги, да се рекламират хазартни игри. Най-съществената промяна е, че забраняваме обявяването на печелившите лица и на размера на техните печалби\", обясни депутатът Христиан Митев пред \"Дневник\". Проектът предвижда и забрана за продажба на хазартни и лотарийни игри извън лицензирани обекти.", "date": "2018.05.14", "title": "БФС и клубовете се опълчиха срещу планираните промени в закона за хазарта"}
{"url": "https://www.dnevnik.bg/sport/2018/05/14/3178868_tomas_tuhel_e_noviiat_trenyor_na_psj/", "text": "Френският шампион ПСЖ обяви, че Томас Тухел е новият треньор на тима. Гермaнският специалист е подписал договор за две години. В последните няколко месеца именно 44-годишният треньор беше фаворит №1 за поста на \"Парк де Пренс\", след като стана ясно, че Унай Емери няма да получи предложение за нов договор. Тухел е сред най-актуалните наставници в Европа, особено след като беше освободен от \"Борусия\" (Дортмунд) през май 2017 г. Той си взе почивка, но в този период постоянно беше свързван с ПСЖ, \"Арсенал\" и дори \"Байерн\" (Мюнхен). \"За мен е голямо удоволствие и гордост да се присъединя към този страхотен футболен клуб. Нямам търпение да работя със страхотни футболисти, които са събрани в тима. Предизвикателството пред мен е голямо, но аз се чувствам готов\", каза Тухел. Президентът на ПСЖ Насер ал Хелаифи обясни, че от клуба са се спрели на германеца заради атакуващия футбол, който практикуват неговите отбори. Според медиите във Франция Тухел е личен избор на собственика на парижкия клуб шейх Тамим бин Хамад ал Тани. В кариерата си освен \"Борусия\" (Дортмунд) Тухел е водил още втория тим на \"Аугсбург\", както и \"Майнц\". Той има един трофей на сметката си - Купата на Германия през сезон 2016-2017.", "date": "2018.05.14", "title": "Томас Тухел е новият треньор на ПСЖ"}
{"url": "https://www.dnevnik.bg/biznes/2018/05/14/3178860_evrokomisiiata_shte_garantira_zashtiteni_parkingi_na/", "text": "За шофьорите на тирове в ЕС ще бъдат изградени защитени паркинги, така че да могат да почиват извън камионите без да се безпокоят от кражби и посегателства, които застрахователите няма да приемат. Това увери на среща с премиера Бойко Борисов еврокомисарят по транспорта Евелина Булц. От видео от началото на срещата, предоставено на медиите от правителствената пресслужба, се вижда, че Борисов възрази срещу затягането на регулациите за международните превози, които изискват от фирмите - превозвачи да плащат по-големи осигуровки на шофьорите, да им осигуряват възможност за по-комфортна почивка и връщане при семейството на всеки 3-4 седмици. Днешният разговор се проведе на фона на обявеното от браншовите и синдикални организации намерение за протест на тирове на 17 май, когато в София идват лидерите н астраните от ЕС за срещата на върха под българско председателство. Еврокомисар Булц увери, че подготвяните изменения не променят пазарните правила. Тя каза, че изграждането на въпросните паркинги ще бъде финансирано по механизма \"Свързана Европа\", а френското правителство се е съгласило те да бъдат отдавани за управление на частни фирми. По думите й това решение в еднаква степен успокоява както притесненията на българските превозвачи, така и очакванията на Франция, Германия и Холандия - трите държави от ЕС, в които регулациите на транспортните фирми се прилагат най-строго. Тя подчерта, че нарушенията на сегашните правила са от нововъзникнали малки фирми - пощенски кутии, а заплащането и социалните придобивки на шофьорите са несправедливи. Премиерът Борисов изтъкна, че България е регионален лидер в отрасъла, а евентуалното налагане на по-строги изисквания ще принуди шофьорите да започнат работа в регистрирани в Стара Европа компании. Те ще се изселят заедно със семействата си, а това означава спад на приходите в бюджета, от който се очаква увеличение на пенсиите и други социални плащания, каза Борисов. Той допълни, че правилото за прибиране у дома след няколко седмици е лесно изпълнимо между Холандия и Германия, но не и между Холандия и България. \"Това, че сме най-отдалечени от Брюксел, не значи, че трябва да ни бъде наложено толкова тежко наказание,\" посочи той. Като друг аргумент той изтъкна и предсрочното затваряне на първите четири блока на АЕЦ \"Козлодуй\" като условие на Брюксел за евроинтеграцията на България преди 2007 г. , както и от липата на евроскептицизъм в страната. На пресконференция след срещата еврокомисар Булц заяви, че е призовала българското председателство да представи на Еврокомисията своите предложения по спорните пунктове. \"Сегашните правила не служат добре на европейския пазар и всяват хаос. Ето защо тяхното оставане в сила не е добро решение за сектора\", каза тя като увери, че бъдещите правила ще се прилагат и към превозвачите от трети страни. ", "date": "2018.05.14", "title": "Еврокомисията ще гарантира защитени паркинги на шофьорите на тирове"}
{"url": "https://www.dnevnik.bg/photos/2018/05/14/3178219_fotogaleriia_ne_pravim_parad_a_mestim_muzeia_i_oshte/", "text": "Автор karabastun, препоръчвания - 2.", "date": "2018.05.14", "title": "Фотогалерия: Не правим парад, а местим музея и още препоръчвани комикси"}
{"url": "https://www.dnevnik.bg/sviat/2018/05/14/3178064_sasht_otkrivat_simvolichno_novoto_si_posolstvo_v/", "text": "Съединените щати ще открият посолството си в Ерусалим този следобед - няколко месеца след като американският президент Доналд Тръмп обяви, че Вашингтон признава града за столица на Израел и ще премести мисията си там. Церемонията всъщност ще е силно символична. След откриването на посолството на САЩ, което всъщност беше предназначено за консулско помещение, администрацията на Тръмп ще трябва тепърва да търси ново място за постоянна мисия на САЩ и това ще отнеме години. Символиката е и в съвпадението между откриването на посолството и 70-годишнината от създаването на Държавата Израел. Освен това Тръмп, който с хода си преобърна американската политика по въпроса от последните десетилетия, смята, че с признаването на Ерусалим за столица на \"най-близкия съюзник\" е решил въпрос, който беше най-тежкият на масата за мирни преговори между израелци и палестинци. Същевременно ходът, който разгневи палестинците, подтикна няколко латиноамерикански държави да последват примера, а политици в няколко европейски като Румъния и Чехия да обмислят подобна стъпка. Самият Тръмп няма да посети събитието - в делегацията са дъщеря му Иванка Тръмп, зет му Джаред Къшнър и финансовият министър Стивън Мнучин.", "date": "2018.05.14", "title": "САЩ откриват символично новото си \"посолство\" в Ерусалим"}
{"url": "https://www.dnevnik.bg/sviat/2018/05/14/3159764_zapadnite_balkani_ochakvat_mnogo_ot_sofiia_no_shte_go/", "text": "Важна среща за Европейския съюз, за Западните Балкани и за България, знак за общи \"политически цели и съдба\", казват европейски представители за срещата ЕС - Западни Балкани в София на 17 май. За българското европредседателство започва интензивна седмица, която ще остане в историята, побърза да обяви в неделя ресорният министър Лиляна Павлова. Всъщност пристигащите делегации от шестте балкански страни знаят, че няма дума за  разширяване на ЕС в дневния ред , а акцентът е върху свързаността. Същото побързаха да предупредят български министри и политици от европейски държави. \"Ако тези 6 месеца на българско европредседателство и срещата на върха в София придвижат парадигмата на регионалните конфликти от мъртвата точка и ги придвижат дори със сантиметър към разрешаване, това ще е исторически принос на българската външна политика\", смята изпълнителният директор на изследователския център Foreign Policy Initiative Лейла Рамич-Месихович. По-голям обаче ще е приносът на самите балкански лидери, съгласили се на придвижването, макар някои от тях да виждат, че членството далеч не им е гарантирано. Откакто срещата  беше предложена миналата есен , на нея се гледа или с големи очаквания, или с подозрение и се стига до противоречия заради участието на Косово, непризнато от пет държави в EС (и две на Западните Балкани). Разширяването формално е тема едва след месец и половина, когато ще има среща на върха на ЕС. Но фактът, че  европейската стратегия за Западните Балкани  и докладите на Брюксел, които насърчиха четири страни за членство, бяха приети месеци преди срещата (и то по време на българското председателство на Съвета на ЕС, което говори за \"европейски перспективи\" на региона), накараха Сърбия, Черна гора, Македония, Албания, Босна и Херцеговина и Косово да гледат към София с надежда. \"Дневник\" попита експерти от региона с какви политически очаквания ще седнат западнобалканските лидери на масата за преговори. Докато някои ще могат да разчитат поне на подкрепа за скорошно разширяване или започване на преговорите, за други срещата може и да донесе разочарование. Сърбия С най-добри перспективи според стратегията на еврокомисията са Сърбия и Черна гора. Пред сръбското членство обаче има голямо препятствие. Още преди да е известно дали Сърбия ще е на срещата (заради участието на Косово), президентът Александър Вучич каза, че Белград не може да очаква \"прекалено добри новини\" на 17 май. Отбеляза, че предстоят седмици на  \"важни разговори\"  за Косово из Европа - с политици в Париж и Брюксел, с германския канцлер  Ангела Меркел , а преди това  и с българския премиер Бойко Борисов  в Мостар, а и с руския президент Владимир Путин в Москва, с когото се видя на 9 май. Проф. Драган Джуканович от Факултета по политически науки в Белград не смята, че Сърбия ще дойде в София с конкретни искания за Косово. \"Най-важното за Сърбия е да види, че има силна подкрепа за членството ѝ в региона и председателството на съседна България е добър контекст за това... Процесът на нормализация между Белград и Прищина е друга работа. Мисля, че в бъдещите 6 месеца и година ще имаме окончателен документ между Сърбия и Косово, който да подкрепи перспективата за членството и на двете.\" Но ако косовският проблем няма да е на дневен ред, защо бяха на Вучич европейските обиколки последния месец? \"Интензификацията на конфликта беше само ускорена от срещата в София и стратегията (за разширяване) на ЕС, която казва, че ако искате да влезете, не може да превърнете двустранните в многостранни въпроси, както правеха много държави досега, смята изпълнителният директор на изследователския център Foreign Policy Initiative Лейла Рамич-Месихович. Този нов контекст върна Косово на масата не само като тема, но и като участник в процеса.\" Черна гора За черногорската обществена телевизия Момчило Радулович, директор на Европейското движение в Черна гора, увери, че макар \"да има още много проблеми\", Черна гора е \"лидер и се надява до 2025 г. да стане членка на ЕС\" - има големи очаквания, но и много предизвикателство. Мястото на независимата от 2006 г. и вече поканена за член на НАТО Черна гора като пример и регионален лидер често се потвърждава в коментари на европейски лидери от ранга на председателя на комисията Жан-Клод Юнкер. Всъщност не е толкова просто и освен обичайните примери за корупция в последните седмици се появиха и няколко за проблеми със свободата на медиите (макар Черна гора всъщност да е 8 места пред България в последната  класация на \"Репортери без граници\" ). \"Туристически рай с планини, каньони и адриатическо крайбрежие, Черна гора има и сериозен проблем с организираната престъпност\", писа  \"Гардиън\" . Изданието припомня, че спокойствието в страната от години периодично е нарушавано от престрелки и коли-бомби - каквито разтърсват ЕС, когато се случат на негова територия, особено ако пострадат журналисти. Опозицията в Черна гора често обвинява Запада, че прощава на президента Мило Джуканович, главната фигура в политиката на страната от 30 години, всички нерешени проблеми на страната, за да я задържи в западна орбита. Албания Заедно с Македония Албания също  получи от еврокомисията препоръка  за начало на преговорите с ЕС въпреки многобройните вътрешнополитически предизвикателства. Премиерът Еди Рама  е предупреждавал , че забавянето им крие допълнителни рискове като радикализация на мюсюлманите, подтиквана от Русия. Външният министър Дитмир Бушати пък каза през април, че Албания може да разбира \"умората от бавещата се демократизация\" на страните кандидати, но и е  подхванала непопулярни реформи  за разлика дори от някои държави членки. \"За Албания срещата е резултат от интензивно лобиране, за да може страната да получи окончателно \"да\" за начало на преговорите\", смята Генц Млоя, старши редактор по въпросите на дипломацията в англоезичния Albanian Daily News. \"Албания вероятно е държавата, чието население най-силно от Западните Балкани подкрепя членството - над 80% според последните проучвания\", продължава Млоя, който е и бивш заместник-посланик в мисията на Албания в ООН. По думите му чужди дипломати в Тирана смятат за по-добра идея Брюксел да започне преговорите и така да стимулира най-тежките реформи - съдебната, борбата с корупцията и с организираната престъпност. Някои са уверени, че решението ще бъде взето през юни, други - най-късно в края на годината, по време на австрийското председателство. Млоя не смята, че в Албания има риск от засилване на руското, турското, арабското или друго влияние, ако преговорите не започнат скоро, а всякакви коментари на албански политици за \"външно влияние са замаскиран пропаганден натиск върху Брюксел, за да ускори процеса\". Македония Македония се надява  да реши спора за името с Гърция  още тази пролет, за да получи покана за НАТО и  за да одобри Европейският съвет  началото на преговорите с нея през юни. В четвъртък разговор на премиерите Зоран Заев и Алексис Ципрас в София може да се окаже решаващ. Според  в. \"Вима\"  двамата може да обсъдят временно споразумение, с което ново име (вероятно Горна Македония) да даде на Скопие 2 години преходен период да промени конституцията си да приеме новото си име и за вътрешна употреба, а Атина да не налага вето на преговорите с ЕС и членството в НАТО. \"И на нас не ни е ясно какво ще се случи в София\", каза Денко Малески, първият външен министър на Македония от 1991 до 1993 г. Той допуска, че може да е предвиден опит да се приключи въпросът с името, за което Скопие спори с Атина от три десетилетия. \"Може да става дума за план, който би предвидил проблемът да се реши на етапи, като се приемат гръцките условия срещу прием в НАТО и начало на преговори в ЕС.\" Въпреки тази възможност той е скептичен, че проблемът може да се реши краткосрочно. \"Македония очаква публична поддръжка от България и от други членки на ЕС, за да получи дата за начало на преговори, каза за \"Дневник\" бившият посланик на Македония в България Георги Спасов. Абсурдно е да не може да получи дори дата за начало на разговори, когато това се случи със Сърбия, Турция отдавна води преговори, а Черна гора, вече членка на НАТО, дори не беше независима през 2005 г., когато Македония получи статут на кандидат-член.\" Дори това да не се случи, Македония \"ще остане независима държава... но по-бавно ще се развива икономически. Младите ще продължат да напускат. Може да се усилят междуетничесите напрежения. Трудно ще се прекъснат авторитарните тенденции. Но ще се преживее, както и много по-трудни времена. Няма да е краят на света\". Босна и Херцеговина Многобройните лидери на най-трудно управляемата държава в Европа ще дойдат, без да са получили от Брюксел перспективата, каквато имат южните им съседи Сърбия и Черна гора. Нещо повече - двама от президентите, босненецът Бакир Изетбегович и хърватинът Драган Чович, наскоро успяха да се спречкат пред  председателя на Европейския съвет Доналд Туск  заради изборите през октомври (за които част от  управляващите потърсиха помощ  и от България)  и спорен мост в Хърватия . Това е само пример за трудността да се мисли за цели и очаквания сред управляващите в Сараево и Баня Лука (главния град в Република Сръбска). \"Познавайки политическия елит тук и единствено декларативната му воля за европейски път, нямам очаквания за самата Босна и Херцеговина, смята Таня Топич, анализатор към фондация \"Фридрих Еберт\" от Баня Лука. Европейската ѝ перспектива е далеч, недостъпна във времето на това поколение политици, тъй като европейските им искания не са достоверни.\" В годината на избори ( насрочени за 7 октомври ) политиците едва ли биха били склонни на необходими реформи. \"Страхувам се, че някои политически структури настояват да получат положителна новина (от срещата), която да използват за политически цели, без намерения да работят за интеграция. Но е трудно общата безнадеждност и апатия тук да се надвият от която и да било добра новина на срещата... Европейският съюз не може да постигне единството на лидерите тук. Интересите на босненските политици са диаметрално противоположни, изключващи се и гражданите са заложници на тяхната нефункционалност.\" Лейла Рамич-Месихович от FPI също не смята, че перспективата за интеграция стимулира политически реформи и дебат какво да се промени, а \"единственият времеви хоризонт, с който се съобразяват нашите политически елити, е хоризонтът на предизборните кампании\". \"Босна не е идентифицирана като една от водещите страни (в евроинтеграцията)... Но за нас мисля, че ще е голям успех, ако приемем какъвто ангажимент ни възложат от Брюксел и дойдем в София с един глас и държавата има една позиция вместо три.\" Косово Десет години след обявяването на независимост  Косово има и други политически и икономически  проблеми отвъд конфликта със Сърбия и заедно с Босна и Херцеговина получи по-лоша оценка в евродокладите в сравнение с другите четири страни, които са и официални кандидати. Дали диалогът на форуми като този в София действително променя нагласите и дневния ред в региона, пита се Хаки Абази от Института за развиващи се демокрации. \"Разочарованието сега е много голямо - напредъкът е минимален или никакъв. Косоварите не могат да пътуват до Босна, босненците - до Косово. По-лесно е да вземеш виза за САЩ, отколкото за Босна (която не признава Косово - бел. ред.).\" \"Косово не може да очаква в София много в сравнение със случилото се от началото на Берлинския процес... Реформите се спират от изкуствени междуетнически напрежения, от които печелят статуквото и организираната престъпност и това се използва и от други играчи като Русия и Турция. Когато европейски държави не приемат реалността в Косово и съществуването му като независимо... подкопават дневния ред и създават терен за други актьори да изострят проблемите\", смята още Абази. Отвъд политиката На подобен форум, който  разбуни духовете  сред европейските министри и повдига  въпроса за участието на Испания , действително е трудно да се говори за разширяване. Инфраструктура, свързаност, роуминг, цифровизация и облекчение за мобилните данни (еврокомисарят Мария Габриел каза в предаването \"Панорама\", че се водят \"много тежки преговори с мобилните оператори\", но остави конкретните новини за 17 май) са по-удобен за всички повод за среща. Разширяване, но далеч не на всяка цена, беше и  посланието на френския президент Еманюел Макрон  за Западните Балкани от миналия месец. А и на срещата в София няма как да бъде взето подобно решение. Опитът на балканските лидери  от последните няколко месеца  обаче показва, че от разговорите им все пак има смисъл.", "date": "2018.05.14", "title": "Лидерите на Западните Балкани идват в София без големи очаквания"}
{"url": "https://www.dnevnik.bg/sport/2018/05/14/3178312_grigor_dimitrov_ostava_4_v_sveta_federer_se_zavurna_na/", "text": "Григор Димитров запази четвъртото място в световната ранглиста, а Роджър Федерер се завърна на върха, въпреки че пропуска целия сезон на червени кортове. 36-годишният швейцарец оглави класацията на АТП за 309-а седмица, след като  Рафаел Надал не успя да защити титлата от мастърса в Мадрид . Федерер има 8670 точки и преднина от 720 пред Надал. 31-годишният испанец може да си върне първото място, ако спечели за осми път турнира в Рим. Последната за сезона надпревара от сериите \"Мастърс\" на червени кортове започва днес. Александър Зверев се утвърди на третото място,  след като триумфира в Мадрид  и спечели трети мастърс трофей в кариерата си. 21-годишният германец събра 6015 точки и отвори солидна разлика от 1145 точки пред Григор Димитров. Зверев обаче има да защитава цели 1000 точки от титлата в Рим през 2017 г. Така виртуалната разлика между него и Димитров преди турнира в италианската столица е 155 точки. Финалистът от Australian Open Марин Чилич е пети в официалната ранглиста с 4770 точки. Хърватинът има да защитава 180 точки в предстоящия турнир. Хуан Мартин дел Потро с 4540 точки, Кевин Андерсън с 3660, Доминик Тийм с 3545, Джон Иснър с 3305 и Давид Гофен с 2930 допълват челната десетка. В топ 15 влизат още Пабло Кареньо Буста (2280 т.), Сам Куери (2220 т.), Роберто Баутиста Агут (2210 т.), Джак Сок (2155 т.) и Диего Шварцман (2130 т.). Днес Димитров ще разбере първия си съперник в Рим. Българинът почива на старта като поставен под №3 и очаква победителя от мача между Фелисиано Лопес и Кей Нишикори. Испанецът и японецът излизат на корта около 14.00 ч. Първият двубой на Димитров най-вероятно ще е в сряда. Шампионът от финалите на АТП е спечелил три победи в петте си мача с Лопес и има само един успех в четирите си двубоя с Нишикори. Нито една от тези срещи обаче не е била на червени кортове. Димитров ще играе в Рим за шеста поредна година. Най-доброто му представяне беше през 2014 г., когато стигна до полуфиналите. В останалите си четири участия българинът отпадна два пъти в първия кръг и два пъти във втория. Тази година Димитров попадна във втората четвърт на схемата, в която другият почиващ на старта е Джон Иснър. Другите двама поставени са четирикратният шампион в Рим Новак Джокович и Джак Сок. Сърбинът ще играе с Александър Долгополов в първия кръг, а американецът вече е част от втория след победа с 6:3, 6:4 над Давид Ферер. Първата четвърт на схемата отново се събраха Рафаел Надал и Доминик Тийм.  Австриецът спря историческата серия на световния от 50 поредни спечелени сета  на червени кортове и го свали от първото място в световната ранглиста. Тийм е нанесъл единствените две загуби на Надал, откакто в началото на 2017 г. испанец се завърна на корта след близо половин година отсъствие заради контузия. Първата беше в четвъртфиналите на миналогодишния мастърс в Рим. Сега двамата отново могат да се срещнат в четвъртфиналите. Шампионът Зверев е водач в долната половина на схемата. Германецът ще започне защитата на титлата срещу американския квалификант Франсис Тиафо или участващия си уайлд кард Матео Беретини от Италия. В потока на световния №3 попаднаха Дел Потро, Гофен, Лука Пуи, Пабло Куевас, Борна Чорич и Кайл Едмънд. В третата четвърт на схемата са Чилич, Андерсън, Кареньо Буста и Шварцман.", "date": "2018.05.14", "title": "Григор Димитров остава №4 в света, Федерер се завърна на върха"}
{"url": "https://www.dnevnik.bg/bulgaria/2018/05/14/3178313_izdirvaneto_na_boian_petrov_produljava_pod_lager_3/", "text": "Двата екипа, издирващи Боян Петров пеша, днес ще оглеждат района около Лагер 2, обяви Деян Петков от екипа на Петров в София. Те ще разгледат определени точки, набелязани и благодарение на направените през последните дни сателитни снимки и видяното от хеликоптерите. Петков уточни, че няма планирано изкачване на върха за днес, след като вчера едната група от издирващите достигна на 10 м под върха и не откри Боян Петров.  Беше намерен само негов инсулин  в района на Лагер 3. Вчера сме помолили издирващите да слизат към Лагер 2, за да огледат планината в по-ниските части, обясни Петков. Смята, че целият район над Лагер 3 към върха вече добре е огледан и няма непроверено място. Посочи, че връзката с издирващите екипи е доста трудна. Посланикът на Китай в София Джан Хайджоу съобщи пред Би Ти Ви, че издирвателната мисия като продължителност ще зависи от конкретната ситуация, не й е определен краен срок. Посочи обаче, че времето в района отново се влошава. По негова информация 25 спасители участват в акцията по издирването, сред които са двама добри алпинисти, единият от които е изкачил всички 14 осемхилядници.", "date": "2018.05.14", "title": "Издирването на Боян Петров продължава под Лагер 3"}
{"url": "https://www.dnevnik.bg/biznes/2018/05/14/3178318_prez_liatoto_ne_se_ochakvalo_goliamo_poskupvane_na/", "text": "Не се очаква сериозно поскъпване на цените на горивата през летните месеци, дори и да има повишение, то ще бъде в рамките на няколко стотинки. Това обяви Светослав Бенчев, експерт от Българската петролна и газова асоциация, цитиран от агенция \"Фокус\". Преди седмица горивата поскъпнаха с около 8 ст. за литър. Посочи, че цените през летните месеци не се определят единствено от цената на суровия петрол, затова и дългосрочни прогнози са трудни. Като такива фактори той посочи производството на страните от ОПЕК, което намалява за трети пореден месец. Износът от Венецуела също намалява постепенно от 2016 г. Върху пазара се очаква да влияят и санкциите на САЩ срещу Иран. Решението на САЩ да възстановят санкциите срещу Иран засяга около 4% от световния добив на петрол и износа на 450 000 барела на ден за Европа и 1.9 млн. барела за Азия. В четвъртък цената на петрола от сорт \"Брент\" достигна 78 долара за барел - най-високата от 2014 г., а прагът от 80 долара може да бъде преминат скоро, след като за последните 12 месеца той поскъпна с 60%. Въпреки това търсенето и предлагането на суровината в момента било почти балансирано, смята Бенчев. \"Ако търсенето на петрол се увеличи поради растеж на световната икономика, каквито са очакванията, е възможно през следващата година и цената на барел да се увеличи, но е твърде рано за прогнози\", обясни експертът.", "date": "2018.05.14", "title": "През лятото не се очаквало голямо поскъпване на горивата"}
{"url": "https://www.dnevnik.bg/na_put/2018/05/14/3178195_hurvatskiiat_hvar_otbeliazva_150-godishninata_na/", "text": "Град Хвар, разположен на едноименния остров в Централна Далмация, през тази година отбелязва 150 г. от началото на организирания туризъм, съобщава хърватската телевизия N1. В далечната 1868 г. на острова, който днес е една от най-популярните в Хърватия туристически дестинации, се създава първото сдружение за популяризиране на здравния туризъм. същата година се открива и първият хотел. През следващите пет десетилетия градът се превръща в популярен курорт в Австро-Унгария, привличайки посетители от Австрия, Германия и Чехия - чак до началото на Първата световна война. Цялата 2018 г. ще премине под знака на честванията на този юбилей. Градските власти ще съчетаят програмата със 160-годишнината от създаването на метеорологичната станция в града и 160-годишнината от рождението на един от най-известните местни жители - създателя на дактилоскопията Иван (Хуан) Вучетич. Той е роден в Хвар през 1858 г., но като младеж емигрира в Аржентина, където разработва системата за класификация на пръстовите отпечатъци през 1904 г. Градът посреща юбилея с реставрирана сграда на Арсенала - историческа венецианска корабостроителница от 13-ти век, където през 1612 г. се открива и един от първите обществени театри в Европа. През миналата година град Хвар е посетен от 198 000 туристи, с 15% повече от 2016 г., а първите четири месеца на 2018 г. бележат ръст с16 на сто спрямо същия период на предходната, коментира директорът на туристическия борд в Хвар Петър Разович. Най-голямо увеличение на посетителите има от Япония и Южна Корея, а най-многобройни в предсезона са туристите от скандинавските страни, Германия, САЩ и Великобритания. Името на града и на острова идва от гръцката дума pharos. През средновековието той е бил едно от главните пристанища на венецианската държава. Днес освен забележителните исторически сгради, между които крепостта, катедралата св. Стефан, Францисканския манастир (1461 г.), Хвар предлага възможности за гмуркане, скално катерене, колоездене, плажуване, кулинарни наслади и нощен живот.", "date": "2018.05.14", "title": "Хърватският Хвар отбелязва 150-годишнината на туризма"}
{"url": "https://www.dnevnik.bg/evropa/2018/05/14/3178320_krainodesnite_i_populistite_v_italiia_sa_blizo_do/", "text": "Лидерите на Движение \"Пет звезди\" Луиджи ди Майо и на партия \"Лига\" Матео Салвини постигнаха споразумение за програма на правителството в Италия и за името на премиера, съобщиха снощи световните медии, като се позоваха на източници от двете партии, предаде \"Франс прес\". Ди Майо е провел кратък телефонен разговор с главния секретар на президентството, за да съобщи, че той и лидерът на Лигата Салвини са готови още днес да докладват на държавния глава за постигнатите договорености, включително името на бъдещия премиер, предаде агенция AGI, цитирана от БТА. Кандидатът трябва да бъде утвърден от президента, който може да обяви номинацията още в началото на седмицата. Това ще бъде \"политик, а не технократ\", заяви Ди Майо в края на втория ден от  консултациите в Милано  с колегата си от Лигата Салвини и главните им съветници. Двамата лидери ще се срещнат отново днес в Рим, преди да бъдат приети в президентския дворец. Представител на Движение \"Пет звезди\" заяви пред АФП, че Ди Майо държи да запази за президента Матарела правото върху информацията за общата програма с Лигата и името на премиера. Според медиите кандидатът трябва да бъде \"трето лице\", което не принадлежи към нито една от двете партии и освен това трябва да има авторитет в международен план и капацитет да направи съвместима с Брюксел евроскептичната тоналност на бъдещото правителство. На изборите по-рано тази година \"Пет звезди\" спечели 32% от гласовете, а Лигата - 17%. Те са две от най-големите групи в парламента и заедно могат да съберат мнозинство и двете камари, посочва \"Ройтерс\". Президентът, който е върховният арбитър в италианската политика, припомни на партиите в неделя, че конституцията му дава последната дума в номинирането на премиера и че не е длъжен да приеме препоръката им. Според \"Ройтерс\" оформящата се нова коалиция в Италия е направила икономически обещания, които изглеждат несъвместими с европейските фискални правила и ще бъде трудно, ако не и невъзможно, да бъдат спазени. Те включват намаляване на данъци за компании и частни лица и да се откажат от пенсионната реформа от 2011 г., която рязко вдигна възрастта за пенсиониране.", "date": "2018.05.14", "title": "Крайнодесните и популистите в Италия са близо до съставяне на правителство"}
{"url": "https://www.dnevnik.bg/evropa/2018/05/14/3178323_chehiia_ungariia_i_rumuniia_sa_blokrali_deklaraciia_na/", "text": "Чехия е блокирала наскоро заедно с Унгария и Румъния приемането от Европейския съюз на декларация, критикуваща  предстоящото преместване на посолството на САЩ в Израел от Тел Авив  в Ерусалим, предаде \"Франс прес\", като се позова на чешкото президентство. \"Чешката република протестира срещу проекта за такава декларация\", каза Иржи Овчачек, говорителят на президента Милош Земан. Той отбеляза, че Чехия оценява факта, че \"Унгария и Румъния са възприели същата принципна позиция\". Днес Съединените щати откриват новото си посолство в Ерусалим, който президентът Доналд Тръмп призна едностранно за столица на Израел въпреки критиките от страна на международната общност и палестинците, припомня \"Франс прес\". Агенцията отбелязва, че чешкият президент, известен с антимюсюлманските си изказвания,  е привърженик на преместването на посолството  на САЩ в Израел от Тел Авив в Ерусалим. \"Израел и Съединените щати са ключови съюзници за Чехия\", подчерта говорителят на Земан. Той припомни, че преди 70 години тогавашна Чехословакия е помогнала на евреите в борбата им за независима държава, така както САЩ са помогнали на самата нея да стане такава преди един век. В Румъния десноцентристкият президент Клаус Йоханис отново разкритикува правителството на левицата  по същата тема , обвинявайки го в \"импровизация\" и в \"лошо управление\", след отказа на кабинета да подкрепи европейската декларация, критикуваща прехвърлянето на посолството на САЩ в Ерусалим. \"Още веднъж се озоваваме изхвърлени на ръба на Европейския съюз, редом до страни, към които изпитвам най-голямо уважение, но които са много евроскептични\", каза Йоханис. /БТА", "date": "2018.05.14", "title": "Чехия, Унгария и Румъния са блокрали декларация на ЕС срещу посолството на САЩ в Ерусалим"}
{"url": "https://www.dnevnik.bg/evropa/2018/05/14/3178326_juni_e_krainiiat_srok_za_napreduk_po_vuprosa_za/", "text": "Юнската среща на върха на Европейския съюз е \"крайният срок\" за постигане на напредък по въпросите, свързани със северноирландската граница, заяви френският външен министър Жан-Ив льо Дриан вчера в Дъблин, предаде \"Ройтерс\". Британският министър за Брекзит Дейвид Дейвис бе заявил през април пред британска парламентарна комисия, че искането на ЕС за напредък до юни по проблема с ирландската граница - важна спънка в преговорите за Брекзит, е \"изкуствен срок\", припомня \"Ройтерс\". Но на общата пресконференция в Дъблин вчера с ирландския си колега Саймън Ковъни Льо Дриан каза, че решението не може да бъде отлагано. \"Юни трябва да бъде смятан за крайният срок\" за намирането на начин  да се избегне \"твърда граница\"  между Ирландия и Северна Ирландия, което да позволи напредък в преговорите за Брекзит, каза Льо Дриан. Северна Ирландия ще бъде единствената сухопътна граница на Великобритания с ЕС, след като кралството излезе от блока, и макар че и двете страни твърдят, че искат да запазят границата с Ирландия отворена, намирането на практическо решение засега се оказва непостижимо. По думите на Ковъни т.нар. Митническо партньорство между ЕС и Обединеното кралство, за което се застъпват някои членове на кабинета на британския премиер Тереза Мей, докато други са против, би могло да реши много от проблемите. Ковъни подчерта, че позицията на правителството на Ирландия е гъвкава, що се отнася до това как точно Тереза Мей ще удържи обещанието си да няма физическа гранична инфраструктура на Острова, но не и дали ще удържи даденото обещание. \"Готови сме да проявим гъвкавост, ако британското правителство предложи някакви нови идеи, но няма да бъдем гъвкави за крайния изход\", заяви ирландският външен министър. /БТА", "date": "2018.05.14", "title": "Юни е крайният срок за напредък по въпроса за ирландската граница след Брекзит"}
{"url": "https://www.dnevnik.bg/razvlechenie/2018/05/14/3177304_pravila_i_usloviia_za_uchastie_v_igrata_solo_istoriia/", "text": "1.Организатори: \"Икономедиа\" АД, София, ул. \"Иван Вазов\" №20 и \"Форум филм България\" ЕООД, София, ул. \"Брегалница\" 43, ет.4 2. Период: 14.05.2018 г., 10:00 часа – 27.05.2018 г., 23:59 часа 3.Награди:   :  а) Играта е отворена за участие на всички български граждани, навършили 18 години с местоживеене в Република България. Изключение правят лицата, които са съдружници, акционери или работят по трудово правоотношение или въз основа на друг договор за някой от организаторите или са заети в дейност, свързана с реализацията, осигуряването и администрирането на Играта, както и техните семейства. б) Участието в Играта е безплатно. За да се включите в Играта, трябва да сте регистриран потребител на \"Икономедиа\" (в id.capital.bg - може да се регистрирате  тук ). Преди да отговорите на първия въпрос, е необходимо да попълните формата, която се появява, след като натиснете бутона \"Отговори\". С нея предоставяте трите си имена по лична карта и актуален телефон за връзка. Тези данни няма да станат част от публичния Ви профил в id.capital.bg. Те ще бъдат използвани само във връзка с участието ви в Играта. в) Всяко физическо лице има право на участие само през един потребителски профил, регистриран в id.capital.bg. г) С тази допълнителна регистрация на  https://www.dnevnik.bg/solo/  за Играта се приема, че участникът е приел безусловно настоящите общи условия и правила, задължава се да ги спазва и предоставя данните си при регистрацията за целите на Играта ( ). д) Участието в Играта се изразява в даване на минимум един верен отговор на въпросите, задавани в хода на Играта на  https://www.dnevnik.bg/solo/ 5. Механизъм на играта: а) В периода на провеждане на Играта организаторите всяка седмица обявяват ново тематично ниво, което включва въпроси, свързани по някакъв начин с филма \" б) Играта продължава 14 дни. Към всяко ниво се публикува по един въпрос. Участниците могат да отговарят на въпроса от всяко ниво в рамките на 7 дни от задаването на въпроса. Всеки участник, дал правилен отговор на поне един от въпросите, зададени в рамките на играта, може да участва в играта. Всеки правилен отговор на въпрос добавя името на участника по веднъж в списъка на участниците, сред които ще бъдат изтеглени наградите. Етапите на играта са, както следва:   В 10:00 часа на  г. ще бъде публикуван първият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  год. в 23:59 часа нивото се затваря за гласуване.   В 00:01 часа на  г. ще бъде публикуван вторият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване. в) Жребият за всички награди, освен 2 бр. двойна покана за гала премиерата на   в София на 23 май 2018 г.*, се тегли на   г. * жребият за тази награда ще бъде изтеглен на 2 г. г) Всеки участник може да отговаря на неограничен брой въпроси, включени в Играта, като името му ще бъде включвано в списъка с участниците, между които се разпределят наградите, толкова пъти, на колкото въпроса е дал верен отговор. д) Всеки участник може да отговори на един и същ въпрос, зададен в рамките на Играта, само един път. Затова, когато избере отговор от предложените варианти и натисне бутона \"Отговори\", отговорът му се регистрира от системата и повече не може да бъде променян. е) Единствено участници, дали верен отговор на въпрос, включен в Играта, имат правото да се борят за обявените награди. Участниците, посочили верни отговори на зададените въпроси и в двата етапа на Играта, участват в томболата за разпределение на двойните билети за филма \" 6.Процедура за разпределяне, обявяване и получаване на наградите: а) Наградите се предоставят на участници, отговарящи на условията за участие в Играта, обявени в настоящите правила. б) Печалбите се разпределят чрез жребий след края на Играта и имената на победителите ще бъдат обявени в публикация на  https://www.dnevnik.bg/solo/  на   г. :  Тегленето на наградите се извършва в присъствие на представители на организаторите. в) Победителите в Играта се уведомяват за наградата си чрез съобщение на електронната поща, с която са се регистрирали в id.capital.bg, или в телефонен разговор на посочения от тях номер. Когато участникът се уведомява по електронна поща, същият е длъжен в 2-дневен срок да се свърже с организаторите. Единствено за наградата  :  Победителят се задължава да се свърже с организаторите до 13.00 ч. на 22.05, за да потвърди дали ще се възползва от наградата си. В случай че не се съобрази с горепосочения срок, участникът губи правото да използва наградата си и организаторите имат право да я предоставят на друг участник, отговарящ на условията на Играта. г) Спечелил участник, който е предоставил грешен, непълен или неточен телефон и електронна поща, вследствие на което организаторите не са се свързали с него, губи правото да ползва спечелената награда. д) Организаторите не носят отговорност в случаите, при които участникът по някаква причина не е успял да се свърже с тях и да уточни необходимите детайли. е) Организаторите не носят отговорност, в случай че някой от наградените е възпрепятстван да получи и използва наградата си. ж) При получаване на наградата на място, печелившият участник удостоверява самоличността си с представяне на лична карта. з) Със съгласието си да получи наградата участникът се съгласява да бъде фотографиран, излъчван, показван и обявяван по всякакъв начин в публичното пространство, в електронни медии като печеливш в Играта, без каквото и да било допълнително заплащане от страна на организаторите на играта. и) Всеки участник в играта може да се свърже с организаторите за допълнителна информация на e-mail  internet@dnevnik.bg  и телефон 02/461 53 00 (от понеделник до петък между 8 и 18 часа). а) Наградите, предоставяни в рамките на Играта, не могат да се преотстъпват и да бъдат заменяни за паричната им равностойност. б) Ако участниците, избрани за печеливши, не отговарят на някое от условията, посочени в настоящите общи условия и правила, организаторите имат право да изберат чрез жребий други печеливши. в) наградите за играта, посветена на   са само и единствено   двойни покани за специална гала премиера на филма, на който е посветена Играта,  оригинални награди от филма  . г) Поканите важат само за събитието, което ще се проведе на 23 май в  . д) Оригиналните награди от филма   са само и единствено: а) Организаторите не носят отговорност за предоставяне на награди, предявени извън сроковете, посочени в тези общи условия и правила. б) Организаторите не носят отговорност за неполучени награди поради предоставен от участника грешен или непълен адрес или телефон за връзка или в случай на възникване на техническа грешка при опит да се свържат с участниците. в) Организаторите не носят отговорност в случай на неуспешен опит за участие, дължащ се на забавена връзка, дефектно или неуспешно електронно предаване на данни, повреда на комуникационната връзка независимо от причината по отношение на оборудване, системи, мрежи, линии, сателити, сървъри, компютри или доставчици, използвани по отношение на тази игра и каквато и да е друга техническа неизправност. г) Организаторите не носят отговорност ако участникът, спечелил награда :   е възпрепятстван и не може да се възползва от наградата си в посочения ден. 9. Спорове: Евентуалните спорове между организаторите на Играта и участниците се решават чрез преговори, а при невъзможност за постигане на споразумение чрез намесата на компетентните органи. 10. Лични данни: а) Организаторите декларират, че няма да предоставят събраните лични данни на участниците във връзка с Играта на трети лица освен в предвидените от закона случаи. б) Организаторите информират участниците, че предоставените от тях лични данни ще бъдат записвани и използвани единствено и само във връзка с настоящата Игра във връзка с информирането на участниците за начало на нови промоактивности, организирани от \"Икономедиа\" АД. в) Всеки участник има право по всяко време да поиска от организаторите да заличат, коригират или блокират негови лични данни като направи това писмено на адрес: София 1000 ул. \"Иван Вазов\" 20 \"Дневник\" за играта  или на електронната поща на организаторите:  internet@dnevnik.bg г) Ако участник поиска данните му да бъдат заличени или блокирани по време на Играта, организаторите автоматично приемат, че участието му в Играта се прекратява, тъй като регистрацията е условие за участие. а) Организаторите могат да прекратят Играта преждевременно, в случай че настъпят материални злоупотреби, нарушаване на правилата или форсмажорни обстоятелства. В тези случаи на участниците не се дължи компенсация и не се предоставят награди. б) Организаторите си запазват правото да променят или допълват настоящите общи условия и правила по всяко време, като промените влизат в сила след публикуването им на  https://www.dnevnik.bg/solo/  на 14.05.2018 г. Настоящите Официални правила се подчиняват и тълкуват в съответствие със законодателството на Република България.", "date": "2018.05.14", "title": "Правила и условия за участие в играта \"Соло: История от междузвездни войни\""}
{"url": "https://www.dnevnik.bg/sport/2018/05/14/3178317_bostun_zapochna_s_ubeditelna_pobeda_sreshtu_klivland/", "text": "Бостън селтикс\" влезе с убедителна победа финала в Източната конференция в НБА. \"Келтите\" стигнаха до гръмкото 108:83 срещу \"Кливланд кавалиърс\". Домакините започнаха отлично oпита си да стигнат до големия финал в НБА за пръв път от шампионския сезон 2009-2010. С представянето си те дадоха заявка за реванш срещу \"квавалерите\", от които загубиха с 1:4 победи в същия етап преди година. \"Бостън\" изигра мача по впечатляващ начин и не остави възможности за съперника си. Още през първата част домакините натрупаха огромна преднина, надминала 20 точки. През по-голямата част от оставащото време те поддържаха аванса си от около това ниво. На почивката \"Кливланд\" губеше с 35:61, като това е най-големият пасив на почивката за звездата Леброн Джеймс в мач от плейофите в НБА. Джеймс игра малко повече от 36 минути и приключи двубоя с 15 точки, седем борби и девет асистенции. Трима играчи на \"Бостън\" завършиха с повече от 20 точки - Джейлън Браун (23), Маркъс Морис (21) и Ал Хорфърд (20). За \"Кливланд\" най-резултатен стана Кевин Лав със 17. \"Бостън\" ще опита да се възползва от втория си домакински мач и психологическото предимство, което взе, за да увеличи преднината си. След това идва ред на двубои в залата на \"Кливланд\". Шампионът \"Голдън стейт\" и \"Хюстън\" играят във финала на Западната конференция.", "date": "2018.05.14", "title": "\"Бостън\" започна с убедителна победа срещу \"Кливланд\" във финала на изток (видео)"}
{"url": "https://www.dnevnik.bg/razvlechenie/2018/05/14/3177325_igrai_i_specheli_sus_solo_istoriia_ot_mejduzvezdni/", "text": "Хилядолетният сокол\" се приземи в петък на \"Холивуд булевард\" за премиерата на \"Соло: История от междузвездни войни\". Вторият от самостоятелните филми на \"Дисни\" за далечната галактика на Джордж Лукас разказва предисторията на Хан Соло - очарователният звезден разбойник, известен в изпълнението на Харисън Форд. 28-годишният Олдън Еренрайх ще се опита да запълни неговите обувки като младия Соло, който тепърва се учи да лети и все още не се е намерил нито с Чубака, нито с \"Хилядолетния сокол\", но пък вече се е забъркал в галактически неприятности. Филмът тръгва у нас на 25 май, а \"Дневник\" и \"Форум филм\" дават шанс на читателите да спечелят двойни билети за гала премиерата му на 23-и и други оригинални награди  с новата си киноигра . Всеки понеделник от 14 до 27 май .ще задаваме по един въпрос, свързан с филма. Отговорилите правилно до последните минути на неделя, 20 май, ще участват в жребия за две двойни покани за предпремиерата в София, който ще бъде изтеглен на 21 май. Всички, отговорили вярно на въпрос в двете седмици на играта, ще попаднат в жребия за предметните награди - флашка, несесер, тетрадка и две тениски от \"Междузвездни войни\". А два правилни отговора означават и двоен шанс за награда. Играта е отворена за български граждани от територията на страната, навършили 18 години и за участие е необходима регистрация в id.capital.bg. Всички правила и условия за участие вижте  тук , новините и вълненията около най-новото заглавие от поредицата (както и подсказки за отговорите) можете да намерите в  специалната метатема на \"Дневник\".", "date": "2018.05.14", "title": "Играй и спечели със \"Соло: История от Междузвездни войни\""}
{"url": "https://www.dnevnik.bg/ot_vas/novini_ot_vas/2018/05/14/3178223_razhodka_v_musagenica_sofiia/", "text": "Творчество зад читалището в \"Мусагеница\"", "date": "2018.05.14", "title": "Разходка в \"Мусагеница\", София"}
{"url": "https://www.dnevnik.bg/bulgaria/2018/05/14/3178329_za_pruv_put_se_poiaviava_kandidat_za_aec_v_bulgariia/", "text": "За пръв път в ядрената енергетика на България се появява инвеститор, с когото никой не е правил уговорки, не е стъпвал на българския пазар, няма връзки с никой от политиците. Така описа ситуацията около проекта АЕЦ \"Белене\" председателят на Българския енергиен форум Иван Хиновски в ефира на Би Ти Ви. Той има предвид  заявеното желание на  Китайската национална ядрена корпорация (CNNC)  да изгради централата, за което се разбра преди седмица. \"Заявена инвестиция от националната ядрена компания на Китай за проекта \"Белене\", който има оборот два пъти колкото брутния национален продукт на България, внася сериозен смут в нашите ядрени редици\", коментира Хиновски. Според него инвеститорът няма връзка с руските компании, а по-скоро ще се базира изцяло на свой опит и финансиране и няма да търси местни лобита за една или друга инженерна услуга. Според него отмяната на решението на Министерския съвет от 2012 г., не значи размразяване на проект, а даване на правно основание да започнат разговори с инвеститори. В събота в Стара Загора  премиерът Бойко Борисов обяви , че до седмици правителството ще внесе в парламента предложение проектът за втората атомна да бъде размразен. Хиновски прогнозира, че няма да има конкурс за проекта, какъвто управляващите имаха намерение да правят, защото \"винаги с \"Белене\" нещата са решавани с преки преговори\". Той предположи, че инвестицията ще бъде 100% частна. Би могло да се водят преговори и за участие на България с част, равна на активите, които вече са вложени в централата, но мисля, че те ще бъдат твърде малко, за да имаме решаващо действие върху проекта, смята Хиновски. Според него в този проект в никакъв случай не трябва да има нито държавна гаранция, нито да бъде допуснат дългосрочен договор за изкупуване на електроенергията. \"Китайците планират експанзия за износ на електроенергия към страните от ЕС. И те се базират на техни реактори, които са доста по-евтини като инвестиция, отколкото са руските. Доколкото разбрах, те ще изкупят нашето оборудване, но ще построят тук 2 или 4 реактора по тяхна технология\", коментира още той. Хиновски отбеляза, че в решението на парламента и правителството от 2012 г. за спиране на проекта е заложено, че доставеното оборудване за \"Белене\" трябва да бъде вложено в АЕЦ \"Козлодуй\" в нов седми блок. \"Оттогава никой не го коментира, а това е много добро решение за българската енергетика\", посочи Иван Хиновски. \"Българската енергетика няма нужда от никакво ново \"Белене\" до 2030-2035 г., АЕЦ \"Белене\" ни е натрапено от закупеното оборудване\", отбеляза той в заключение. По-рано в ефира на Би Ти Ви посланикът на Китай в София Джан Хайджоу коментира, че по проекта ще се търси най-добрата форма на сътрудничество с България. ", "date": "2018.05.14", "title": "За пръв път се появява кандидат за АЕЦ в България, който няма уговорки с властта, смята експерт"}
{"url": "https://www.dnevnik.bg/biznes/2018/05/14/3178383_putnicite_na_letishte_sofiia_rastat_sus_76_prez_april/", "text": "През април летище София е обслужило малко над 600 хил. пътници, което е увеличение от 7.6% спрямо същия месец на миналата година; 60% от пътническия трафик е преминал през Терминал 2, а останалите 40% - през Терминал 1. Пътниците по международни редовни линии са се увеличили с над 34 хил. души. Сред причините за това са увеличените полетни предложения по нови и вече обслужвани маршрути от и до летище София. Пътуващите с чартърни полети през изминалия месец са нараснали двойно заради великденските празници. Най- предпочитаните туристически дестинации за периода са били Анталия, Хургада и Санторини. През април от летището са излетели и кацнали 5274 самолета, което е увеличение от 11% спрямо същия месец на 2017 г. Това се дължи на големия брой чартърни полети и на увеличените честоти и новооткрити дестинации от началото на лятното разписание. През март са обработени общо 1770 тона товарни и пощенски пратки, което е ръст от 9.1%.", "date": "2018.05.14", "title": "Пътниците на летище София растат със 7.6% през април"}
{"url": "https://www.dnevnik.bg/photos/2018/05/14/3178359_snimka_na_denia_sutieni_v_nebeto/", "text": "Десетки жени хвърлиха сутиените си във въздуха като част от ежегодния Pink Bra Toss пред Айфеловата кула в Париж в неделя. Събитието има за цел да повиши осведомеността за рака на гърдата", "date": "2018.05.14", "title": "Снимка на деня: Сутиени в небето"}
{"url": "https://www.dnevnik.bg/analizi/2018/05/14/3178397_ivan_krustev_tozi_glas_na_iztoka_v_koito_zapadut_se/", "text": "Утре той изнася доклад в Техеран. \"Това е премиера за мен\", заявява Кръстев със самочувствието на своите 53 години. \"И тя ще разшири перспективите ми\". През септември той ще заеме престижната катедра \"Кисинджър\" в Конгресната библиотека във Вашингтон. Кое обаче превръща този интелектуалец с кожено яке и закачлива усмивка в един от гласовете, в които се вслушват най-много от двете страни на Атлантика, доколкото той говори за всичко, което не върви от години: демокрацията, европейското изграждане, Западът и неговите \"универсални ценности\". Както имаше период \"Жижек\" след финансовата криза от 2008 г., сега има момент \"Кръстев\", тъй като според Жак Рупник, изтъкнат френски специалист по Централна и Източна Европа, и двамата са успели да разпространят идеите си сред широката публика и в най-престижните места за дебати. Словенецът Славой Жижек пълни навсякъде залите. Майстор на полемичния стил, философ, повлиян от психоанализата, той се заявява като марксист. Иван Кръстев е пълната му противоположност: уравновесен по дух, той е проникнал в сърцето на господстващата капиталистическа мисъл, публикувайки веднъж месечно коментар в \"Ню Йорк таймс\". Започнал с анализи на българската политика в началото на кариерата си, постепенно той разширява полето на изследванията си и днес предлага цялостна визия за промените в един регион, където изследователите често имат проблем да надхвърлят мисловно границите, в които работят. Обобщаването на идеите му не е лесна задача. Още като студент той учи философия по времето на комунистическия режим. Смята, че онова, което се случва днес с Брекзит и разпространението на евроскептичните партии, е \"период на дезинтеграция\", сходен със случилото се с Австро-Унгарската империя или Съветския съюз. Застаряващ, задлъжнял, забравил за войната и съмняващ се, че може да бъде истински модел, Европейският съюз, изглежда, е изгубил доверие в себе си. Появата на голям брой хора, търсещи убежище, го задължава да предефинира своето понятие за демокрация и принципите, залегнали в основата му. Един от приносите на този съмишленик на Желю Желев (1935 - 2015), първият български демократично избран президент, е, че отчита специфичното демографско измерение на Източна Европа, съдържащо се в тревожната ѝ идентичност спрямо миграцията от Юг. Син на главен редактор на важен всекидневник преди 1989 г., Иван Кръстев е по-известен в англосаксонските и немскоезични страни, но книгите му започват да се превеждат и във Франция. Последната от тях – \" След Европа \" (2017) – подканва читателя ясно да си даде сметка, че миграционната криза, такава, каквато я възприехме – или каквато бе в действителност – води до едно популистко и \"пост-утопично\" брожение срещу управляващото статукво, както и до бунт на електората срещу меритократичните елити. Плод на размисъл, който отчита социологическите реалности, а не се разгръща само в морален план, тази книга предлага траен диалог между двете политически семейства, оспорващи си властта на Запад: това на Макрон, Меркел и Трюдо, което е в мнозинство, но трябва да търси компромис с Тръмп, Орбан и Качински, набиращи сила. Само на тази цена, смята Кръстев, \"либералният универсализъм\" би могъл да устои на \"острата реакция на отбранителния камбанен звън\". \"След като внимателно анализира \"суверенната декорация\" в Русия на Путин, Кръстев ни обяснява какво е \"популистката демокрация\" в Източна Европа\", смята Жак Рупник. Нещо, което е от решаващо значение, тъй като трансевропейският диалог, олицетворяван някога от фигури, произлезли от дисидентството, като чеха Вацлав Хавел, поляка Бронислав Геремек или унгареца Дьорд Конрад, се разми през последните двайсетина години. Привърженик на премахването на бариерите, Иван Кръстев може да цитира както италианския антифашист Антонио Грамши, така и австрийския поет Райнер Мария Рилке, американския икономист Франсис Фукуяма или британския историк Тимоти Гартън Аш. Бивш изпълнителен директор на Международната комисия за Балканите (2003-2004), Иван Кръстев е \"минал на Запад\" едва през 1990 г. Анет Лаборей, германка, живееща във Франция, която пътува много из страните от Централна и Източна Европа, му дава стипендия, една от тези стипендии, \"каквито, за съжаление, вече няма\". Така той има достатъчно средства, за да броди и вдишва от жаркия въздух на едно парижко лято. \"Всичко това бе шок за мен – спомня си той. Дадох си сметка, че познавам Запада само от книгите и че реалността значително се различава от онова, което знам.\" Усеща го още по-силно, когато учи една година в колежа \"Сейнт Антъни\" в Оксфорд благодарение на друга стипендия от фондацията на Джордж Сорос. И му се иска да се върне в изходната точка. \"Младите интелектуалци по онова време мислеха, че Източна Европа е най-интересното място в света – обяснява той. Нещо се случваше там, което не се беше случвало никъде другаде. Всичко предстоеше да се направи. Заедно с колеги и приятели създадохме Центъра за либерални стратегии. Нашият \"тинк танк\" бе копие на онова, което се правеше тогава в Съединените щати.\" И до днес мнозина изследователи остават верни на този институт, чието влияние не е намаляло. Даниел Смилов, който е един от тях, смята, че това се дължи и на международното реноме, с което се ползва Иван Кръстев, \"първият български политолог с влияние извън страната\". \"А е ключово за Запада да има отново гледна точка към Изтока – изтъква анализаторът – защото на нашия регион в много аспекти може да се гледа като на лаборатория. През 1996 г. например България се опита да намери решение на кризата на политическите партии, възприемайки системата за първични избори, която се утвърди оттогава.\" Днес, когато много гласове в Брюксел настояват за санкции срещу Унгария и Полша, възприемани като \"лошите ученици\", Иван Кръстев призовава за \"гъвкавост\", защото \"втвърдяването\" няма да спаси Европа. И защото \"изучаването на историята на политическата дезинтеграция позволява да се разбере, че изкуството на оцеляването е в постоянната импровизация\". Духът на компромиса предполага да се гледа сериозно на чувствителността и на второстепенните актьори в европейската драма, те да бъдат обезоръжени, като се възприемат някои от техните политики. За да се срути най-сетне стената в мозъците и от двете страни. А това е хоризонт, който пътешественикът Кръстев никога не изпуска от очи.", "date": "2018.05.14", "title": "Иван Кръстев, този глас на Изтока, в който Западът се вслушва"}
{"url": "https://www.dnevnik.bg/bulgaria/2018/05/14/3178414_zapochna_kandidatstvaneto_za_kupuvane_na_uchenicheski/", "text": "Държавните и общинските училища, в които се обучават ученици от първи до седми клас, вече могат да кандидатстват за съфинансиране от Министерството на образованието и науката (МОН) за закупуване на ученически шкафчета. Това съобщиха от просветното министерство вчера с уточнението, че са предвидени 2.9 млн. лв. по модул \"Осигуряване на ученически шкафчета\" към националната програма \"Осигуряване на съвременна образователна среда\", която  беше одобрена  от правителството през април. Очаква се с парите от националната програма да се купят шкафчета за около 200 000 ученици. Осигуряването на шкафчета е една от мерките, които МОН предприе за олекотяване на ученическите раници. Целта е учениците да държат в училището си учебници, комплекти, помагала, екипи за физическо възпитание и лични вещи. Формулярът за кандидатстване се подава на хартиен носител в МОН или  по електронен път . Училищните ръководства трябва да посочат колко шкафчета искат да купят, цена за един брой и желаната сума за съфинансиране от МОН. Срокът за кандидатстване е до 5 юни 2018 г. включително. Класирането ще се извърши от експерти на дирекция \"Учебници и училищна документация\" в седемдневен срок от изтичане на срока за кандидатстване. То ще е въз основа на най-ниска сума, поискана от училището, за съфинансиране на брой шкафче. Списъкът с класираните училища ще бъде публикуван на сайта на министерството на образованието.", "date": "2018.05.14", "title": "Училища вече могат да кандидатстват за ученически шкафчета"}
{"url": "https://www.dnevnik.bg/sport/2018/05/14/3178398_izraelskiiat_futbolen_beitar_shte_dobavi_trump_kum/", "text": "Израелският футболен \"Бейтар\" (Ерусалим) обяви, че добавя \"Тръмп\" към името си. От клуба обясниха, че така ще покажат уважението си към \"смелия\" американски президент. От позицията, публикувана във \"Фейсбук\", се разбира, че в основата е решението на Доналд Тръмп да премести американското посолство в Ерусалим. Обявяването на намерението на \"Бейтар\" дойде в навечерието на  откриването на посолството, предизвикало разнопосочни политически реакции . \"В продължение на 70 години Ерусалим очакваше международно признание. Президентът Тръмп със смел ход призна Ерусалим за вечната столица на Израел. Президентът Доналд Тръмп показа смелост и истинска любов към израелския народ и тяхната столица. Тези дни други държави следват неговия пример и дават на Ерусалим подобаващия му статут\", се казва в становището на клуба. От \"Бейтар\" посочват, че собственикът Ели Табиб и изпълнителният директор Ели Охана са решили да добавят към името на клуба името на \"американския президент, който написа историята\". Клубът вече ще се казва \"Бейтар Тръмп\" (Ерусалим). \"Ерусалим поуст\" посочва, че най-напред местната футболна федерация трябва да одобри промяната. Изданието отбелязва, че е необходимо и друго разрешение, тъй като в Израел \"Тръмп\" е запазена марка. \"Бейтар\" е шесткратен шампион на Израел, а в последните три години игра в Лига Европа. Клубът е известен с крайнодесните си привърженици, като на преден план излиза фракцията \"Ла Фамилия\", създадена през 2005 г. Това е единственият израелски клуб, който никога не е привличал арабски футболисти. През 2013 г. Джабраил Кадиев подписа договор с \"Бейтар\" и се превърна в първия футболист мюсюлманин в тима.", "date": "2018.05.14", "title": "Израелският футболен \"Бейтар\" ще добави \"Тръмп\" към името си в чест на \"смелия\" президент"}
{"url": "https://www.dnevnik.bg/biznes/2018/05/14/3178410_dogovorite_s_amerikanskite_centrali_v_marica_iztok/", "text": "До края на годината договорите за изкупуване на електроенергията по преференциални цени с двете американски компании, работещи в \"Марица изток\", трябва и ще бъдат прекратени. Това прогнозира пред БНР председателят на парламентарната комисия по енергетика Делян Добрев. \"Договорите трябва да се развалят, да ги няма и тези централи трябва да продават енергията си на свободен пазар, както всички останали,\" каза Добрев. По думите му Министерството на финансите преговаря с \"Ей И Ес Гълъбово\" и \"Контур Глобал -Марица изток 3\" и ако има невъзстановени инвестиционни разходи, те е редно да бъдат възстановени. Едновременно с това добави, че с преференциалните цени за изкупуване всяка година оскъпяването на тока е 450 млн. лв. годишно или 2 млрд. лв. до изтичането на договорите. Запитан за бъдещето на АЕЦ \"Белене\" Добрев повтори позицията на управляващите, че ако се строи централа, това трябва да стане без държавна гаранция и без договори за изкупуване на тока. По думите му предстои правителството д апредложи на Народното събрание вариант за оползотворяване на оборудването - започване на преговори с потенциален инвеститор, какъвто наскоро се яви в лицето на китайската CNNC, изграждане на седми блок в АЕЦ \"Козлодуй\" или продажба на оборудването. Днес министърът на енергетиката Теменужка Петкова е в в Сочи на форума \"Атомекспо\". ", "date": "2018.05.14", "title": "Договорите с американските централи в \"Марица изток\" ще бъдат прекратени до декември"}
{"url": "https://www.dnevnik.bg/tehnologii/2018/05/14/3178440_nasa_izprashta_helikopter_na_mars_prez_2020_g/", "text": "Американската космическа агенция НАСА ще изпрати хеликоптер на Марс, който да се включи в изследването на планетата. Летателният апарат е с размерите на голям дрон и тежи едва 1.8 кг. Той ще излети за Марс с предвидената за 2020 г. мисия до Червената планета. Самоуправляващия се хеликоптер е проектиран специално за атмосферните условия на Марс. Целта е той да направи кадри отвисоко, които да помогнат на учените да разгледат повърхността на планетата. Освен това ще може предварително да се види какво има зад даден хълм, който трябва да бъде преодолян от марсохода. Очаква се малкият дрон да осъществи няколко полета. Всеки един от тях ще е с продължителност от 90 секунди, като хеликоптерът ще се издига на стотици метри височина. Апаратът ще се управлява от новия марсоход, върху който ще бъде прикрепен, и ще се захранва от слънчеви батерии. Безпилотният дрон ще утрои разстоянието, което един марсоход може да измине за един марсиански ден.  Хеликоптерът ще лети пред марсохода и ще изпраща информация за терена обратно на Земята. Това ще помогне на инженерите да планират най-добрият и оптимален маршрут на марсохода. НАСА съобщи още, че перките на хеликоптера са с размер на футболна топка и ще поддържат 3000 оборота на минута. Апаратът ще се движи с около 10 пъти по-голяма скорост от тази на хеликоптер на Земята. Очаква се мисията да достигне Марс през февруари 2021 г. Нейната основна цел е да изследва потенциала за живот на планетата.", "date": "2018.05.14", "title": "НАСА изпраща хеликоптер на Марс през 2020 г."}
{"url": "https://www.dnevnik.bg/sport/2018/05/14/3178378_fotogaleriia_vulneniiata_okolo_purviia_polumaraton_v/", "text": "Първият  .", "date": "2018.05.14", "title": "Фотогалерия: Вълненията около първия полумаратон в София"}
{"url": "https://www.dnevnik.bg/tehnologii/2018/05/14/3178442_obshto_222_obshtini_shte_se_nadprevarvat_za_bezplaten/", "text": "Общо 222 български общини или 84% от всички, ще се включват в надпреварването за финансиране на проекти по инициативата на Европейската комисия за безплатен безжичен интернет на обществени места WiFi4EU, съобщиха от Министерството на транспорта, информационните технологии и съобщенията. Точно в 14 ч. часа българско време, на 15 май, започва онлайн кандидатстването за финансиране на принципа \"първи дошъл, първи обслужен\". Документите на много общини вече са качени в онлайн  платформата  и на 15 май само ще трябва да бъде натиснат съответния бутон за кандидатстване, уточняват от министерството. Справка за това, кои български общини са се регистрирали за участие, може да се направи  тук.  Вече почти една година министерството провежда информационна кампания за популяризиране на възможността за безплатно финансиране на безжичен интернет на обществени места, се казва в съобщението. До този момент над 17 270 общини от цяла Европа са се регистрирали в онлайн платформата. В рамките на първия конкурс ще бъдат финансирани около 1000 общини. ", "date": "2018.05.14", "title": "Общо 222 общини ще се надпреварват за безплатен безжичен интернет"}
{"url": "https://www.dnevnik.bg/sviat/2018/05/14/3176912_gugul_dade_na_izdatelite_kontrol_koi_moje_da_reklamira/", "text": "Гугъл\" даде на онлайн издателите правото да избират чии реклами да се появяват в сайтовете им посредством нейната платформа. Компанията реагира така след критиките на четири големи издателски групи, че им вменява неприемливи отговорности под новото европейско законодателство за защита на личните данни (GDPR), което влиза в сила на 25 май. 4000 вестникарски и медийни фирми, сред които \"Аксел Шпрингер\", \"Телеграф\" и \"Ню Йорк таймс\", обвиниха компанията майка Alphabet, че обявява новите си практики в последния възможен момент и така им пречи да преценят доколко съобразени с новите правила са те. Издателите критикуваха още желанието на търсачката на контролира данните, получени от тях, и да взима еднолични решения как ще се употребяват те. В отговор \"Гугъл\" обеща да съдейства на издателите според възможностите си, писа агенция \"Ройтерс\". Общият регламент  за защита на личните данни ( GDPR ), който ще влезе в сила на 25 май, дава много по-големи права на потребителите да защитят информацията, която споделят с бизнеса. Той заплашва администраторите на лични данни с глоби до 4% от глобалния оборот или до 20 млн. евро при нарушения.", "date": "2018.05.14", "title": "\"Гугъл\" даде на издателите контрол кой може да рекламира при тях"}
{"url": "https://www.dnevnik.bg/evropa/2018/05/14/3178417_bezdomni_hora_ot_es_shte_poluchat_obezshteteniia/", "text": "Британското правителство трябва да плати стотици хиляди паунда на европейски бездомници, които са били незаконно задържани и депортирани, предаде Би Би Си. По данни на медията през 2017 г. до месец май 698 бездомни граждани на ЕС са били изгонени от страната. Вътрешното министерство заяви, че не са били предприети никакви допълнителни действия срещу бездомни европейски граждани. Правни фирми са казали пред Би Би Си, че поне 45 техни клиенти в момента водят дела. Отнета свобода Томас Лусас от Литва бил арестуван от имиграционните власти през 2016 г., след като бил изгонен от дома си и принуден да остане на улицата в Западен Лондон. \"Една сутрин се събудих в спалния си чувал. Шестима или седем служители бяха там и казаха, че са от вътрешното министерство. След това ми взеха личната карта. Две минути по-късно бях с белезници. Две минути след това бях във ван. Виках: \"Ще загубя работата си, ако ме арестувате днес.\" Но никой не ме слушаше. Никой не ми позволи да обясня защо спя на открито\", разказва литовецът. Той отказал да подпише документите за преместването му и бил задържан в център за имигранти за 19 дена. \"Беше като в затвор. Свободата ти е отнета. И това, което те убива, е, че не знаеш целта на присъдата си. Прекарах девет години от живота си в Англия и не исках да напусна само защото съм станал бездомен\", казва литовецът. Той обжалвал депортирането и получил обезщетение от 10 000 паунда. Незаконно и дискриминационно Пред две години вътрешното министерство въведе понятието за \"бездомството\" като злоупотреба с правата в Договора на ЕС. Имиграционните власти обаче предприемали действия и срещу бездомници, които имали работа или право на постоянно пребиваване във Великобритания. На политиката бе сложен край, след като през декември миналата година Върховният съд постанови, че тя е незаконна и дискриминационна. Адвокат по имиграционно и публично право коментира, че всеки гражданин на ЕС или на Европейското икономическо пространство, който е бил задържан или депортиран при подобни обстоятелства, сега може да подаде жалба. \"Законът на ЕС е ясен и много силен, но политиката бе много несериозен опит за злоупотреба със закона просто за да се постигнат целите за имиграцията\", допълни тя.", "date": "2018.05.14", "title": "Бездомни хора от ЕС ще получат обезщетения заради незаконно депортиране от Великобритания"}
{"url": "https://www.dnevnik.bg/sviat/2018/05/14/3177646_v_rusiia_obsujdat_zakon_za_zatvor_ako_pomagash_na/", "text": "В руския парламент е внесен законопроект, предлагащ наказателна отговорност за всеки, който прилага или подпомага прилагането на санкциите срещу Русия, въведени от ЕС, САЩ и други държави след анексирането на Крим, намесата в Източна Украйна и опитите за манипулиране на избори и общественото мнение в редица демократични страни. Текстът предвижда като наказания глоби до 600 000 рубли (8100 евро), принудителен труд до 4 години и лишаване от свобода за срок до 4 години. Зад проекта застанаха ръководителите на двете камари на парламента Вячеслав Володин и Валентина Матвиенко, а той е подкрепен и от всички парламентарни фракции. Подкрепа даде правителството, а Върховният съд коментира, че няма \"забележки или възражения от концептуален характер\". За углавно престъпление ще се смята \"извършването на действия\" или \"бездействие\", чиято цел е \"изпълняване решение на чуждестранна държава, на съюз на чужди държави или на международна организация за въвеждане на мерки с ограничителен характер\", ако това е довело до ограничаване или отказ от бизнес операции или сделки между руски частни лица или компании. Под \"обичайни стопански операции или сделки\" авторите определят \"юридически действия, насочени към изпълнение на предвидените от закона задължения или възникващи по договора задължения\". Наказателна отговорност ще произтичат и от \"умишлени действия\", които подпомагат въвеждането на санкции срещу руски частни компании, публични субекти и граждани. Тук глобата достига до 500 000 рубли, принудителен труд до 3 години или затвор до 3 години. Сред мотивите се изброяват защитата на интересите и сигурността на Русия, правата и свободите на нейните граждани, както и правата и законните интереси на юридически лица, пострадали от санкции от страна на САЩ и други държави. Това е вторият подобен проект. На 13 април Володин и лидерите на всички фракции в Държавната Дума предложиха въвеждане на ответни мерки срещу САЩ, но по-скоро като очертаване на възможни рамки, в които президентът Владимир Путин да избира какво и кога да приложи. Този законопроект предвиждаше забрана и ограничения за вноса на определени стоки, спиране на сътрудничеството в редица области, ограничаване допускането до руски държавни поръчки или назначаването на чуждестранни служители от тези държави. Предвидено беше също отказ от изключителни права на запазените търговски марки на американци и повишаване на таксите за обслужване на американски самолети в Русия. След силен обществен натиск отпадна идеята да се забрани внос на лекарства и медицинска апаратура от държави, въвели санкции, и да не се допускат чуждестранни журналисти да работят в Русия.", "date": "2018.05.14", "title": "В Русия обсъждат закон за затвор, ако помагаш на санкциите на Запада"}
{"url": "https://www.dnevnik.bg/photos/2018/05/14/3178404_snimka_na_denia_tadj_mahal_gubi_bliasuka_si/", "text": "Построен от монголския владетел Шах Джахан в памет на любимата му съпруга Мумтаз Махал в северния индийски град Агра, Тадж Махал губи блясъка си от години. Блестящият бял паметник на любовта е покрит от мъгла заради замърсяването на въздуха и рояците насекоми в района. На снимката: Боклук покрива река Ямуна близо до Тадж Махал.", "date": "2018.05.14", "title": "Снимка на деня: Тадж Махал губи блясъка си"}
{"url": "https://www.dnevnik.bg/zelen/2018/05/14/3178491_grajdanski_proekti_za_dotup_do_sport_ochakvat_ot/", "text": "Проекти за по-добър достъп до спорт за деца, младежи и възрастни ще приемат до края на седмицата (20 май) организаторите в конкурса \"Екообщина\". Документи в тази категория могат да подават обикновени граждани и неправителствени организации. Не е задължително кандидатите да разполагат с финансовите средства или квалификация за изготвяне на проект.  По-важното за категорията \"Спорт и гражданско общество\" е да насърчи гражданските инициативи и проектите на онези, които редовно и доброволно допринасят за организирането на прояви в квартал, училище, асоциация, като популяризират практикуването на спорт. Тези герои от ежедневието участват доброволно и активно в изграждането на социалната връзка и взаимодействията между хората, отбелязват организаторите от посолството на Франция в България заедно с \"Декатлон\". \"Практикуването на спорт е истински източник на ценности като споделянето, обмена, зачитането на правилата, спортсменството или себенадмогването. Ангажираността на граждани, страстни любители на спорта, позволява предаването на тези ценности между поколенията\", обясняват от конкурса \"Екообщина\". Желаещите да се включат в надпреварата трябва да попълнят  въпросника  на  интернет страницата  на конкурса.  Десет от най-добрите идеи ще бъдат избрани да се включат в специален уъркшоп, по време на който те ще придобият знания и умения за развиване и устойчиво управление на своите проекти. Част от темите, които ще бъдат засегнати, са: \"Как се разработва проект в областта на спорта\", \"Как да намерим спонсори за целта на проекта\", \"Как да го управляваме от финансова гледна точка\", \"Как се разработва комуникационна стратегия на проекта с цел популяризиране\". С участниците в уъркшопа ще се проведе и менторска сесия, в която на всеки от кандидатите, независимо дали от група граждани или НПО, ще бъде обърнато специално внимание и консултация от страна на менторите. Гост-лектори и ментори на уъркшопа ще бъдат: – Мигел Ангел Санчес, директор на \"Декатлон България\"; – Доменико Магроне, финансов директор на \"Декатлон България\"; – Кирил Николов-Дизела, национален и международен шампион по скайрънинг, планинско бягане и крос кънтри; – Георги Филипов, спортен журналист. Последният доклад на Европейската комисия за физическото възпитание и спорта поставя България на едно от последните места, що се отнася до практикуването на спорт в зала или на открито от нейните граждани. Той отбелязва, че 78% от запитаните български граждани твърдят, че не практикуват физическа дейност или спорт. Редица други проучвания и статистики отчитат пагубните последици за здравето, произтичащи от липсата на движение и заседналия начин на живот: сърдечни заболявания, наднормено тегло или физическо и емоционално неразположение.", "date": "2018.05.14", "title": "Граждански проекти за достъп до спорт очакват от конкурса \"Екообщина\""}
{"url": "https://www.dnevnik.bg/detski_dnevnik/2018/05/14/3176979_tiineidjuri_sreshtu_roditeli_-_treta_seriia_video/", "text": "\"Какво прави с приятелите си през повечето време\" - това няма да ви каже тийнейджърът. Според 13-годишната Дара свободните часове извън ученето са именно за това – забавление и срещи с приятели и ако има нещо, за което да спори с родителите си и проявява инат, макар и много рядко, е за излизания. Тя би била доволна да се прибира най-късно в 22:00 ч. и не подозира, че може да й отпуснат още време (вижте във видеото). Ако случайно се задават конфликтни ситуации, според баща й Иво Петров те могат да бъдат избегнати със спокоен разговор, а за дъщеря му - \"като правиш това, което ти казват, но все пак се бориш за това, което искаш\". Неразбирането с родителите се превръща и в една от причините за страданието на тийнейджърите, в конкуренция с приятелите и представителите на противоположния пол и мисълта, че никой не ги разбира. От опита на годините за Иво причината е и по-прозаична, и по-сериозна – бушуващите в този момент от живота хормони. Онова, което Дара харесва най-много у баща си, е, че е много справедлив и строг, когато се налага. За него тя е забавна и супероткровена с него.", "date": "2018.05.14", "title": "Тийнейджъри срещу родители - трета серия (видео)"}
{"url": "https://www.dnevnik.bg/sport/2018/05/14/3178546_neimar_beshe_izbran_za_nai-dobur_prez_sezona_v_liga_1/", "text": "Нападателят на ПСЖ Неймар получи наградата за №1 през сезона във френската Лига 1. Най-скъпият футболист в света, който през миналото лято беше купен от парижани за 222 милиона евро, беше награден на специална церемония след края на сезона. Неймар реализира 19 гола и даде 13 асистенции в 20 шампионатни мача. Той обаче не игра в края на сезона, след като  през февруари получи две контузии в дербито с \"Олимпик\" (Марсилия) . Бразилецът продължава възстановяването си и се надява да играе на световното първенство в Русия, което започва след месец. \"Благодаря на целия отбор и на моите съотборници, без които нямаше как да спечеля. Много съм емоционален, защото това беше много щастлив първи сезон за мен с екипа на ПСЖ\", каза Неймар. Той беше награден от сънародника си Роналдо. Неймар наследява съотборника си Единсон Кавани, който получи приза преди година. ПСЖ беше отличен и в още две категории, след като Килиан Мбапе стана най-добър млад играч, докато треньорът на парижани Унай Емери беше избран за №1 сред наставниците. Най-добър вратар е Стив Манданда от Марсилия, докато голът на сезона е попадението на бразилеца Малкъм от \"Бордо\", който през септември вкара невероятно попадение от около 40 метра срещу \"Дижон\". Неймар попадна и в идеалния отбор. Символичната единайсеторка включва: Манданда (Марсилия),  Дани Алвеш , Маркиньос и Тиаго Силва (ПСЖ), Менди (Лион), Верати (ПСЖ), Луиз Густаво (Марсилия), Набил Фекир (Лион), както и атомното трио на парижани Неймар, Кавани и Мбапе.", "date": "2018.05.14", "title": "Неймар беше избран за най-добър през сезона в Лига 1"}
{"url": "https://www.dnevnik.bg/bulgaria/2018/05/12/3177812_kratki_novini_koncertut_na_al_di_meola_v_ruse_se/", "text": "Апелативният спецсъд прати в затвора катаджиите от акция \"Палките\" Пътните полицаи от Пловдив и Пазарджик, които преди 7 години бяха арестувани при акция \"Палките\" и обвинени за искани подкупи от шофьори, отиват в затвора след решение на Апелативния специализиран наказателен съд, отменил оправдателната присъда на първата съдебна инстанция. Новата присъда на 12-те подсъдими не е публикувана още на сайта на съда като за нея съобщи зам.-шефката и говорител на спецпрокуратурата Даниела Начева. \"На един от участниците (в престъпна група - бел.ред.) е наложено наказание от 4 години, а на останалите - 3 години\", каза Начева и допълни, че подсъдимите са осъдени да не заемат длъжност в МВР за 5 години, както и да платят глоби от по 3-4 хил. лева. Вторият съд намали наказанието за особено мъчителното убийство на Виола Николова Софийският апелативен съд (САС) намали от 25 години на 22 години половина затвор присъдата на подсъдимия за жестокото убийство на Виола Николова - Стефан Станев, заради неправилно приложение на закона и на задължителната съдебна практика при индивидуализацията на наказанието от първата инстанция, информира  news.lex.bg . Тялото на младата жена беше намерено през лятото на миналата година. Тя беше удряна със стик за голф, душена и наръгана с три различни ножа от приятеля ѝ - Станев, който има дългогодишна зависимост към наркотици. След тежкото престъпление стана известно, че срещу мъжа са подавани множество жалби за домашно насилие от бившата му съпруга. Проверка, разпоредена от главния прокурор Сотир Цацаров, установи, че в Районната прокуратура е имало пет преписки, но само по една имало образувано разследване за закана с убийство и то след извършване на убийството на Виола Николова.  Съдът отстрани от длъжност деветима служители от ДАИ в Благоевград  Служителите на изпълнителна агенция \"Автомобилна администрация\" са обвинени за участие в организирана престъпна група за подкупи. Десетият обвинен като участник в групата, не се яви в съдебната зала по здравословни причини. За него спецпрокуратурата ще изготви отделно искане за отстраняването му от длъжност. Съдът прие, че може да се направи обосновано предположение, че деветимата са извършили умишленото престъпление във връзка с работата им, за което са обвинени. Освен това има и достатъчно основание да се приеме, че служебното им положение ще създаде пречки за обективното, всестранно и пълно изясняване на обстоятелствата по делото. Определението не е окончателно и подлежи на обжалване. Велосипедистът, блъснал дете в парк, остава в ареста Софийският районен съд уважи искането на прокуратурата 24-годишният Борислав Миланов да остане в ареста. Мъжът се предаде сам в полицията в края на миналата седмица, след като  блъсна с велосипед едногодишно дете  в \"Южния парк\" в София, а след това избяга от мястото на инцидента. Според съда това, че той е избягал и не е оказал помощ на детето, опитвайки се да прикрие самоличността си, е достатъчно да се иска неговото постоянно задържане. Освен това се посочва, че има опасност Миланов да извърши ново престъпление, тъй като вече е осъждан три пъти, като два пъти му е налагано наказание \"пробация\" за едно и също престъпление. Финансовата инспекция ще проверява МВР заради търг за каски  Сигналът до Агенцията за държавна финансова инспекция (АДФИ) е подаден от  \"Антикорупционен фонд\" и съдържа съмнения  за нарушения при възлагане на обществени поръчки и сключване на договори за доставки за противоударни каски за нуждите на МВР, информира неправителствената организация. Съгласно предвидения ред в Правилника за прилагане на закона за държавната финансова инспекция, сигналът е разгледан от постоянната комисия на агенцията и е решено да се извърши финансова инспекция в Дирекция \"Управление на собствеността и социални дейности\" към МВР. Борисов и председателят на Европейската сметна палата обсъдиха Западните Балкани  Близо 17 млрд. лв. са отпуснати за периода 2007-2020 г. като предприсъединителна помощ за страните от Западните Балкани. Европейската сметна палата отчита, че като цяло тези средства се изразходват ефективно, въпреки някои недостатъци на националните органи, и са подкрепили започналите в тези държави реформи. Това се разбра след среща на премиера Бойко Борисов и председателя на Европейската сметна палата Клаус-Хайнер Лене в Министерския съвет. Европейската перспектива на западнобалканските държави е от ключово значение за стабилността и сигурността в региона. Затова е важно да се инвестира сериозен финансов ресурс, който да подпомогне политики като утвърждаване на върховенството на закона, административната реформа, околната среда, инфраструктурата в тези страни, заяви премиерът Борисов, цитиран от пресцентъра си. Премиерът на Китай пристига в България през юли Премиерът на Китай Ли Къцян ще дойде в България на официално посещение, при което ще бъдат обсъдени възможностите за сътрудничество с България в няколко сфери - инфраструктура, иновации, туризъм, земеделие. Това съобщи посланикът на Китай в София Джан Хайджоу. Допълни, че всъщност Къцян ще е в София по време на срещата, известна като 16 плюс 1, която България ще домакинства през юли. Това ще бъде седмата среща на държавните и правителствени ръководители на страните от Централна и Източна Европа и Китай. Кметът на Радомир и заместникът му отиват на съд Прокуратурата в Перник внесе обвинителен акт в Специализирания наказателен съд срещу кмета на Радомир Пламен Алексиев и заместника му Любка Димитрова. Алексиев е обвинен, че е използвал около 40 хил. лв. бюджетни средства за ремонт на улици в града вместо за реконструкция на пътищата от Радомир до хижа \"Орлите\" и от Радомир до село Друган (подстанция \"Червена могила\"). Димитрова е обвинена, че е съставила официален документ с невярно съдържание - протокол за установяване завършването и за заплащане на строителни и монтажни работи. В него е записано, че е извършен ремонт на пътя от Радомир до Друган на стойност 20 900 лева, въпреки че използваната сума е 1064.89 лева.", "date": "2018.05.14", "title": "Кратки новини: Велосипедистът, блъснал дете в парк, остава в ареста"}
{"url": "https://www.dnevnik.bg/bulgaria/2018/05/14/3178545_durjavata_planira_da_dade_okolo_70_mln_lv_za_nauchni/", "text": "Около 70 милиона лева се планира да даде държавата в следващите 5 до 7 години за финансиране на научни проекти по 11 програми в изпълнение на Националната стратегия за развитие на научните изследвания в България. Това се вижда от публикуваните днес за съгласуване 11 програми. Те са разработени със съдействието на научни организации и по тях се очакват предложение и възражение до две седмици. Във всяка от програмите са набелязани висшите училища и институции, които ще са водещи партньори по изпълнение на проекти. Планира се те да създават консорциуми и широки научни екипи с други научни структури, с които да кандидатстват с конкретни проекти за финансиране по съответната научна програма. Всяка от програмите набелязва специфични мерки, цели, резултати, които трябва да бъдат постигнати с бъдещите проекти. Финансирането ще става през Министерството на образованието и науката. Очаквано най-сериозно перо и най-много средства са планирани по програмите за привличане на млади учени и за високи технологии. По програмата са планирани 15 млн. лв. до 2020 г., или по 5 млн. лв. в следващите три години. Програмата цели привличане, задържане и развитие на ново поколение висококвалифицирани млади учени за \"осигуряване на качествено възпроизводство на човешкия потенциал за научноизследователска работа\". Очаква се след реализацията на проектите по програмата \"съществено увеличаване броя на млади хора, избиращи кариера в организации, занимаващи се с научна дейност, а също и стимулирането им да провеждат задълбочени и иновационни научни изследвания по актуални тематики в приоритетните научни направления\". Крайната цел е създаване на ново поколение висококвалифицирани специалисти, заети с качествена научноизследователска дейност, отговорна към обществото. С подобна насоченост е и програмата която е със срок 7 години. Посочва се, че бюджетът е 1 500 000 лв. за първата година, който може да нарасне до 3 млн. лв. на година след третата година. \"Дългосрочната цел на програмата е значителното увеличаване на човешките ресурси за наука и иновации от високо ниво в България заедно с трайна положителна промяна в културата на българската научна общност\", пише в проекта. Програмата си поставя за цел \"да разпознае индивидуалния потенциал за наука, иновации и привличане на финансиран, да създаде благотворна институционална среда за самоорганизация на екип, иницииран от изследовател, за работа по изискванията на неговия проект\". А също да изгради административна и техническа подготвеност към институцията домакин за подкрепа на ефективно кандидатстване и за изпълнение на европейски и международни проекти. Програмата ще подпомогне \"бързото изграждане на критична маса от перспективни учени, които да работят по иновативна висококонкурентна тема с ръководител водещ изследовател, да подобри образованието на бъдещи изследователи (PhD), които ще работят в екипа на водещия изследовател в конкурентна среда от докторанти и постдокторанти по обща научна тема\" и др. Финансирането на проектите ще може да е до 300 000 лв. на година за максимален период от пет години. на месец. Възнаграждението на всеки нает към екипа старши сътрудник, постдокторант и докторант ще е съответно по 4500 лв., 3500 лв. и 2000 лв. на месец. Изисква се до шест месеца след началото на проекта екипът на водещия учен да включва един постдокторант/старши сътрудник и един докторант. Програмата \"Петър Берон. Наука и иновации с Европа\" също е насочена към Срокът на програмата е 7 години и са планирани по 1.2 млн. лв. на година. Общата цел на програмата е \"да ускори реинтеграцията и/или кариерното развитие на перспективни учени в български научни и научно-образователни институции и да стимулира изследователския потенциал като фундаментална стъпка за развитието на устойчива иновационна среда в България\". Специфичните цели включват привличане в България на перспективни и установени учени, дългосрочна реинтеграция на перспективни и установени учени в български научни и научно-образователни институции, задържане в България на перспективни и установени учени. Цели се също трансфер на знания към организацията домакин, разработването на конкурентни и съвременни научни направления и др. По националната научна програма е планиран общ бюджет от 7.3 млн. лв., като за тази година са предвидени почти 3 млн. лв., а за 2019 г. и за 2020 г. - по малко над 2 млн. лв. По програмата за   \"за единен цифров пазар в науката, образованието и сигурността\" планираната сума за следващите три години е 3.45 млн. лв.  пък ще бъдат разпределени 2 млн. лв. до 2020 г. Отделно за разработването на методология за  за диагностика на качеството на дарената кръв в трансфузионната система са предвидени 5 млн. лв. за тази и следващата година. Националната научна програма национална памет и прогрес на обществото\" ще продължи до края на 2020 г. и за проекти по нея са предвидени 4 млн. лв. Очаква се с тези пари да бъдат създадени интерактивни карти, онлайн Енциклопедия на културно-историческото наследство в Югоизточна Европа от праисторията до днес, познавателни онлайн видеоигри в областта на българския език, кирилометодиевистиката, литературата, музиката, театралното изкуство, изобразителните и екранните изкуства, архитектурата, историята, археологията, етнографията, фолклора. Предвижда се и създаване на социална мрежа \"Културни пространства\" - мобилно приложение, което да дава информация за знакови места, свързани с българската култура от древността до наши дни. Приемат се и проекти за аудиокниги, електронни помагала, образователни филми. Програмата има и модул за туристически проекти. По програмата за опазване на околната среда и намаляване на риска от бедствия са планирани 6 млн. лв. до 2022 г. Същата е и сумата по програмата за здравословни храни \"за силна биоикономика и качество на живот\", която ще приема проекти до 2021 г. Националната научна програма за репродуктивни биотехнологии в животновъдството пък ще финансира проекти за общо 1 500 000 лв. – за тази и за следващата година по 800 000 лв.", "date": "2018.05.14", "title": "Държавата планира да даде около 70 млн. лв. за научни изследвания в следващите няколко години"}
{"url": "https://www.dnevnik.bg/bulgaria/2018/05/14/3178467_srednata_zaplata_narastva_sus_71_za_godina_do_1077_lv/", "text": "Средната брутна месечна заплата в страната през първото тримесечие е 1077 лв. и нараства със 7.1% спрямо първото тримесечие на 2017 г., сочат данни на Националния статистически институт. Най-голямо e увеличението в добивната промишленост - с 14.4% до 1642 лв., в образованието - с 12.2% до 1033 лв., и в строителството - с 10.5% до 820 лв. Най-високи са брутните заплати в сектор \"Създаване и разпространение на информация и творчески продукти; далеко-съобщения\" - средно 2584 лв. на месец. Според статистическите класификатори тук влизат възнагражденията на заетите в информационните технологии и информационните услуги и издаването на програмни продукти. На второ място със средна заплата 1801 лв. се нареждат финансите и застраховането, следвани от енергетиката с 1721 лв. Най-нископлатени са работещите в хотелиерството и ресторантьорството - средно 655 лв. като увеличението е с около средния за страната процент. На второ място по ниско заплащане е строителството - средно 820 лв. месечно. За година възнагражденията на работещите в обществения сектор нарастват по-бързо - с 9 на сто, а в частния - с 6.6%. Броят на наетите на трудов договор нараства с 1.5% и в края на март 2018 г. те са 2.31 млн. души. В брутната заплата НСИ включва възнаграждението за положен труд преди приспадането на социалните и здравните вноски за сметка на работника, както и други доплащания - за извънредна и нощна работа, премии и други.", "date": "2018.05.14", "title": "Средната заплата нараства със 7.1% за година до 1077 лв."}
{"url": "https://www.dnevnik.bg/gradska_sreda/2018/05/14/3178555_remontut_na_stolichniia_zapaden_park_zapochva_do/", "text": "До няколко седмици започва ремонтът на столичния Западен парк. Днес беше сключен договорът между регионалното министерство и Столичната община за възстановяване на парка. Проектът получава 8.5 млн. лв. безвъзмездна финансова помощ от Оперативна програма \"Региони в растеж\" 2014 - 2020 г., а общата му стойност е близо 11 млн. лв. Цялостното обновяване на Западния парк ще бъде направено от фирмата \"Галчев инженеринг\". Проектът за ремонт предвижда подмяна на пейките, изграждане на нови детски площадки и места за барбекю, зона за разхождане на домашни любимци и възстановяване на някои от атракциите като Кривите огледала. Проектът предвижда още възстановяване на 350 декара зелени площи, алеи, изграждане на велосипедна алея и отваряне на вход към парка от към жк \"Люлин\". Освен това ще бъде изградена нова система за осветление и видеонаблюдение. \"Имаме готовност и очакваме реалните строителни дейности да стартират през следващите седмици\", каза столичният кмет Йорданка Фандъкова, като уточни, че срокът за изпълнението на проекта е 10 месеца. По думите ѝ Западният парк е последният от старите софийски паркове, който ще бъде обновен. Тя добави, че \"модернизацията и развитието на зелените системи е една от основните мерки за подобряване на чистотата на атмосферния въздух в столицата\".", "date": "2018.05.14", "title": "Ремонтът на столичния Западен парк започва до седмици, предвижда се отваряне на вход към \"Люлин\""}
{"url": "https://www.dnevnik.bg/zelen/2018/05/14/3178557_stolichna_obshtina_razdade_blizo_4_tona_kompost_na/", "text": "Столичната община е раздала на граждани 3800 кг компост (или почти 4 тона) този уикенд. Това съобщават от общината, цитирани от агенция \"Фокус\". Изнесеният мобилен пункт на паркинга на националния стадион \"Васил Левски\" е част от кампанията за безплатно раздаване на висококачествен компост, произведен на инсталацията за биологично третиране \"Хан Богров\". \"Организирахме този изнесен мобилен пункт, за да може всички, които искат, да си вземат от висококачествения компост. Компостът е получен след преработката на зелени и биоотпадъци на инсталацията за биологично третиране. Идеята на акцията е граждани да се възползват от компоста, без да трябва да си организират превоз до самата инсталация. \"Радваме се, че се включиха толкова много хора и че интересът към инициативата беше толкова голям. Това показва, че гражданите оценяват изключителните качества на този материал за растенията\", коментира зам.-кметът по околна среда в СО Йоана Христова. Тя обясни още, че кампанията продължава и всеки, който иска да си вземе, но не е успял да го направи този уикенд, ще може да направи това в удобно за него време всеки делничен ден на Инсталацията за биологично третиране \"Хан Богров\". През 2017 г. е раздаден безплатно на граждани 20.57 тона висококачествен компост, а за 2015 г. и 2016 г. количеството е общо над 21 т. През 2014 г. беше въведена в експлоатация инсталацията за биологично третиране на площадка \"Хан Богров\", която се състои от Инсталация за компостиране на биоразградими отпадъци и Инсталация за компостиране на зелени отпадъци. Общият капацитет на инсталацията е 44 000 тона/годишно. С изградените инсталации от отпадъци произвеждаме ресурси – ел. енергия и компост. През 2017 г. в компостиращите инсталации за хранителни и зелени отпадъци отчитат: - Преработени са 13 927 т зелени и 8558 т хранителни биоотпадъци. От тях: - 8876 тона произведен компост - 20,57 т раздаден компост на граждани - 70 000,49 лв. приходи от продажба на компост - 2109 MWh произведена електрическа енергия.", "date": "2018.05.14", "title": "Столичната община раздаде близо 4 тона компост на граждани"}
{"url": "https://www.dnevnik.bg/bulgaria/2018/05/14/3178590_do_mesec_zapochva_razshiriavaneto_na_plavatelniia_put/", "text": "До месец започва работата по удълбочаването и разширяването на плавателния път на река Дунав при остров Вардим, намиращ се в района на Свищов. Измерванията с хидрографския кораб \"Дунав 1\" на Агенцията за проучване и поддържане на реката от последните седмици показват, че този участък има най-сериозна нужда от подобни дейности, съобщава БНТ. За подобряването на условията за корабоплаването Министерството на транспорта е отпуснало 3 млн. лева. Хидрографският кораб проучва българския участък на реката от близо година. Той разполага с лазерна система за 3D сканиране на речния бряг и инфраструктурата в близост до него. Така може да се види в кои дълбочини настъпва ерозия. Измервания са правени в най-критичния участък на Дунав. Това са 55 километра в района на островите Батин, Вардим и Белене. Участъкът се характеризира с голяма ширина, което предполага и интензивно натрупване на речни наноси. \"Затова именно оттук, където се образуват най-много прагове, ще започне разширяването на плавателния път, за да няма затруднения за корабоплаването, когато падне нивото на реката\", обясни пред БНТ изпълнителният директор на Агенцията за проучване и поддържане на Дунав Павлин Цонев. В момента институцията подготвя обществените поръчки за доставка на драга и оборудване.", "date": "2018.05.14", "title": "До месец започва разширяването на плавателния път по Дунав при Свищов"}
{"url": "https://www.dnevnik.bg/evropa/2018/05/14/3178581_ungariia_pak_subudi_bezpokoistvo_s_planove_za_nov/", "text": "Унгарското правителство планира да създаде нов висш съд, който да се занимава с въпроси, свързани с публичната администрация, обяви правосъдният министър, цитиран от \"Ройтерс\". Новината идва въпреки опасенията на опозицията, че подобно действие може да увеличи политическото влияние върху съдиите. Дясното правителство на премиера Виктор Орбан,  който бе преизбран  с голямо мнозинство миналия месец, първоначално опита да създаде нов съд през 2016 г., но планът бе блокиран от Конституционния съд. Правосъдният министър Ласло Трочани отхвърли опасенията, че правителството ще напълни новия орган със съдии, верни на Орбан. \"Мисля, че е настъпил моментът да завършим работата (по създаването на новия съд)\", посочи той, допълвайки, че министерството му ще представи предложение, което да успокои опозиционните партии. След победата миналия месец партията на Орбан \"Фидес\" сега разполага с мнозинството от две трети в парламента, от което се нуждае, за да създаде новия съд. Орбан, който заложи на  антиимигрантска платформа  за преизбирането му за трети пореден мандат, през последните години влиза в сблъсъци с ЕС по различни въпроси, включително ограниченията за свободата на медиите и ранното пенсиониране на съдиите. По думите на Трочани съдът за публична администрация е част от правната система на няколко страни от ЕС, включително Чехия, Австрия и Германия, където работи добре, и няма причина това да не се случи и в Унгария. \"Съдилищата са напълно независими от правосъдното министерство\", подчерта той в отговор на въпрос на депутат.", "date": "2018.05.14", "title": "Унгария пак събуди безпокойство с планове за нов административен съд"}
{"url": "https://www.dnevnik.bg/sviat/2018/05/14/3178589_nov_atentat_v_surabaia_be_izvurshen_ot_semeistvo_s_dete/", "text": "Полицията в Индонезия съобщи, че нападението, извършено тази сутрин срещу полицейска централа в град Сурабая, е било дело на четирима камикадзета от едно и също семейство, предадоха световните агенции. Четиримата нападатели пристигнали с мотоциклети и взривили бомба на входа на централата. Загинали са при взрива. С тях е имало и осемгодишно дете. При взрива то изхвръкнало от един от мотоциклетите, паднало встрани и така е оцеляло. Сега се намира в болница. В нападението бяха ранени 10 души, сред които четирима полицаи. То бе извършено ден след като шестима  атентатори камикадзе атакуваха три църкви  в същия град. Те загинаха, както и още осем души. Ранени бяха около 40 души. Терористичната организация \"Ислямска държава\" пое отговорност за атентатите в църквите. Президентът на Индонезия Джоко Видодо осъди серията от атентати в Сурабая, които нарече \"актове на мерзост и страхливост\", и обеща да се прокара по-бързо нов закон за борба с тероризма, за да се води борба срещу ислямистките организации в страната. Властите вече обявиха, че полицията и военните ще затегнат мерките за сигурност в цялата страна./ БТА", "date": "2018.05.14", "title": "Нов атентат в Сурабая бе извършен от семейство с дете"}
{"url": "https://www.dnevnik.bg/bulgaria/2018/05/14/3178580_prokuraturata_proveriava_signal_za_napadnata_ot_bivsh/", "text": "Районната прокуратура в Пловдив наблюдава проверка, образувана след възникнал инцидент на паркинга пред заведение \"Вижън\" на 10 май 2018 г. Преписката е образувана след съобщение от спешен кабинет на местна болница за извършен преглед на пациент - възрастна жена, Стоянка Вътова, която е съобщила на преглеждащия лекар, че е пострадала от побой. Пред \"Нова телевизия\" 73-годишната жена казва, че е нападната от Костадин Язов - депутат от 41-ото Народно събрание. Свидетели на инцидента потвърждават думите ѝ пред телевизията, Язов пък отрича. В хода на предварителната проверка досега са събрани \"изключително противоречиви данни за инцидента, включително дали Вътова е била удряна и блъскана с автомобил\", се казва в съобщението на прокуратурата. Тя е отказала да дава обяснения по преписката, основавайки се на здравословното си състояние, като при разговор с полицаи заявила, че непознат мъж ѝ нанесъл удар с ръка в областта на тила след спор за паркомясто пред заведението. Според сведения от очевидци спорът е възникнал около 14.00 часа, след което Вътова и още двама души са извършвали разтоварни дейности до 17.00 часа. Впоследствие Вътова е била откарана в спешен кабинет, където ѝ е бил извършен преглед. Дежурният лекар е заявил пред полицията, че състоянието на Вътова е стабилно и не се предвижда специфично лечение или интервенция. По преписката предстои установяване и разговори с очевидци на инцидента и изясняване на здравословното състояние на Стоянка Вътова.", "date": "2018.05.14", "title": "Прокуратурата проверява сигнал за нападната от бивш депутат от ГЕРБ"}
{"url": "https://www.dnevnik.bg/bulgaria/2018/05/14/3178594_nad_5000_deca_ostavat_izvun_iaslite_v_sofiia/", "text": "Хиляди деца остават извън яслите в София, стана известно след първото класиране в петък, съобщи Би Ти Ви. Над 5000 деца ще останат извън яслите. Недостиг на места в градините няма, но на първо класиране не всички ще успеят да запишат децата си в най-предпочетената от тях градина. Най-трудно е да влезе детето в детско заведение е в районите \"Триадица\", \"Красно село\", \"Лозенец\" и \"Витоша\". В районите \"Средец\", \"Панчарево\" и \"Нови Искър\" няма проблеми с местата. Тази година по искане на родителските организации е бил намален и броят на децата в яслените групи, което допълнително е натоварило системата. \"От 25 на 20 деца, което формира допълнителен недостиг от около 1000 – 1500 места, което не е добре, защото тези деца, убеден съм, родителите биха се съгласили да бъдат отглеждани и в групи по 25 деца\", обясни зам.-кметът Тодор Чобанов пред Би Ти Ви. Следващите класирания са на 25 май, 9 юни и 23 юни. При тях се запазват стъпките за класиране на децата със специални образователни потребности, после на децата с хронични заболявания и накрая чакащите по общия ред (няма квоти и без разделяне на чакащи по социални и общи критерии).", "date": "2018.05.14", "title": "Над 5 хиляди деца остават извън яслите в София след първо класиране"}
{"url": "https://www.dnevnik.bg/biznes/2018/05/14/3178593_petkova_ochakva_konkursut_za_investitor_za_belene_da/", "text": "Ако Народното събрание даде мандат, процедурата за избор на стратегически инвеститор за АЕЦ \"Белене\" може да започне до края на годината. Това каза пред журналисти в руския град Сочи министърът на енергетиката Теменужка Петкова по време на участието си в международния форум \"Атомекспо\", съобщи пресцентърът на министерството. Петкова каза, че стремежът на правителството е да реализира по възможно най-добрия начин активите по проекта. В него вече са вложени 3 млрд. лв. – средства на българските данъкоплатци, платеното е и е доставено оборудване, проектът е нотифициран от Европейската комисия, а площадката е лицензирана. По нейните думи, това дава предимство на този проекта в сравнение с други подобни начинания в региона. Целта ни е той да се осъществи на пазарен принцип, без предоставяне на държавни гаранции и без договори за дългосрочно изкупуване на произведената енергия, подчерта Петкова. Докладът за оползотворяване на активите на АЕЦ \"Белене\", който Народното събрание възложи на Министерството на енергетиката, ще бъде окончателно готов до дни и внесен в парламента, каза още енергийният министър. По нейните думи, правителството се стреми да използва всички предимства по проекта, така че да намери стратегически инвеститор с цел максимална защита на националните интереси. Преди дни стана известно, че Китайската национална ядрена корпорация (CNNC) проявява интерес към проекта, а  премиерът Бойко Борисов коментира , че мораториумът върху проекта, наложен от Народното събрание през 2012 г., трябва да падне преди срещата на държавните и правителствени ръководители на страните от Централна и Източна Европа и Китай, която ще е през юли в София. На форучма в Сочи Петкова е представила проекта пред президента на френската компания \"Фраматом\" Бернард Фонтана и е предложила компанията да участва в процедурата. По думите на Фонтана \"Фраматом\" проявява интерес и следи развитието на проекта. \"Това е добра възможност да засилим сътрудничеството си с друга европейска държава\", подчертал той, цитиран от българския пресцентър.", "date": "2018.05.14", "title": "Петкова очаква конкурсът за инвеститор за \"Белене\" да се обяви до края на годината"}
{"url": "https://www.dnevnik.bg/sport/2018/05/14/3178573_roberto_manchini_se_e_suglasil_da_poeme_nacionalniia/", "text": "Роберто Манчини ще бъде новият треньор на италианския национален отбор, съобщи Sky Sport Italia, позовавайки се на информация от източници във футболната федерация. Преди ден 53-годишният специалист прекрати по взаимно съгласие договора си със \"Зенит\" (Санкт Петербург) и вече е дал принципно съгласие да застане начело на \"Скуадра адзура\". Италия няма национален селекционер от края на 2017 г., когато  Джанпиеро Вентура беше уволнен . Това се случи заради провала в квалификациите за световното първенство в Русия. Временно изпълняващ длъжността е Луиджи ди Биаджо, който водеше тима за два контролни мача през февруари. Манчини се е съгласил на двегодишен договор, който трябва да бъде подписан утре. Освен Манчини сред обсъжданите имена бяха  Карло Анчелоти  и Антонио Конте. Първият обаче отказа предложението на италианската федерация, докато  Конте все още има действащ договор с \"Челси\" , макар и да е много вероятно да бъде освободен. Манчини има богат опит в треньорството, след като упражнява професията от 2000 г. Последователно бившият нападател водеше \"Фиорентина\", \"Лацио\" и \"Интер\" в родината си, след като в рамките на четири сезона беше начело на \"Манчестър сити\". Последва престой в \"Галатасарай\" и нови два сезона в \"Интер\", преди италианецът да поеме \"Зенит\". В кариерата си 53-годишният треньор има трофеи с всички тимове, които е водил, с изключение на \"Зенит\". Манчини е печелил Купата на Италия четири пъти, Суперкупата два пъти и Скудетото три пъти поред с \"Интер\". В Англия триумфира с титла, ФА къп и \"Къмюнити шийлд\" със \"Сити\", а в Турция изведе \"Галатасарай\" до купата.", "date": "2018.05.14", "title": "Роберто Манчини се е съгласил да поеме националния отбор на Италия"}
{"url": "https://www.dnevnik.bg/photos/2018/05/14/3178457_fotogaleriia_otkrivaneto_na_posolstvoto_na_sasht_v/", "text": "Съединените щати ще открият посолството си в Ерусалим този следобед - няколко месеца след като американският президент Доналд Тръмп обяви, че Вашингтон признава града за столица на Израел и ще премести мисията си там. Церемонията всъщност ще е силно символична. След откриването на посолството на САЩ, което беше предназначено за консулско помещение, администрацията на Тръмп ще трябва тепърва да търси ново място за постоянна мисия на САЩ и това ще отнеме години.", "date": "2018.05.14", "title": "Фотогалерия: Откриването на посолството на САЩ в Ерусалим отприщи протести"}
{"url": "https://www.dnevnik.bg/detski_dnevnik/2018/05/14/3178620_bulgarskiiat_otbor_otnovo_e_na_purvo_miasto_v/", "text": "С три златни и три сребърни медала се завърнаха българските математици от 35-ата Балканска олимпиада по математика, която се проведе от 7 до 12 май в Белград, Сърбия. В отборното класиране България за втора поредна година е на първо място, съобщиха от пресцентъра на министерството на образованието. Олимпиадата е едно от най-престижните регионални състезания по математика за ученици. На 9 май 107 ученици от 17 държави работиха върху тема от 4 задачи, избрана преди това от ръководителите на отборите.  Златни медали завоюваха Кирил Бангачев, Евгени Кайряков и Борислав Антонов, и тримата от СМГ \"Паисий Хилендарски\" с преподаватели Румяна Караджова, Илиана Цветкова и Петя Тодорова. Сребърни медали получиха Константин Гаров, Кристиян Василев и Атанас Динев. Константин и Атанас са от ППМГ \"Акад. Н. Обрешков\" - Бургас, с преподаватели Магдалена Янева и Динко Раднев, а Кристиян е от Първа частна математическа гимназия (ПЧМГ) – София, с преподавател Таня Стоева.  Ръководители на националния отбор са проф. дмн Петър Бойваленков (ИМИ-БАН), гл. ас. д-р Станислав Харизанов (ИИКТ и ИМИ-БАН) и чл.-кор. проф. дмн Олег Мушкаров (ИМИ-БАН). ", "date": "2018.05.14", "title": "Българският отбор отново е на първо място в Балканската олимпиада по математика"}
{"url": "https://www.dnevnik.bg/zdrave/2018/05/14/3178622_sled_hvurliane_na_iaica_po_zam-ministur_slujitelite_na/", "text": "Днес бяха изплатени трудовите възнаграждения за февруари на работещите в МБАЛ \"Христо Ботев\" във Враца. Това се разбра след посещението на здравния зам.-министър Жени Начева в лечебното заведение. Тя пое ангажимент до края на този месец да бъдат изплатени заплатите за април, както и средствата за извършената от персонала дейност. Здравното министерство си е поставило за цел до края на юни да се преодолее и изоставането в изплащането на мартенските възнаграждения. Ведомството вече е успяло да се договори с кредиторите на болницата, което ще даде възможност средствата за персонал да започнат да се изплащат регулярно. Преди да бъде съобщена новината за изплащането на част от забавените заплати, служители на болницата хвърляха яйца по Жени Начева, съобщи БНТ. След като обстановката се успокои, зам.-министърът представи новия директор на лечебното заведение и обяви, че то няма да бъде затворено. \"За да се изпълнят обаче поетите ангажименти, всички лекари, които в момента са в отпуск, трябва да се върнат на работните си места, за да може болницата да възстанови нормалния си 24-часов ритъм на работа\", каза още Начева. Въпреки изплащането на част от заплатите кризата в лечебното заведение се задълбочава, тъй като масово медиците продължават да напускат работа. Вече бяха затворени пет отделения, а от седмица не работи и реанимацията, което прави невъзможна дейността на хирурзи, ортопеди, гинеколози. От днес без лекар остана и спешното отделение, защото няма достатъчно медици, за да се направи график за дежурствата.", "date": "2018.05.14", "title": "След хвърляне на яйца по зам.-министър служителите на болницата във Враца получиха част от заплатите си"}
{"url": "https://www.dnevnik.bg/sviat/2018/05/14/3178623_franciia_evakuira_vtori_universitet_okupiran_ot/", "text": "Още едно висше учебно заведение във Франция - университетът \"Рен-2\" в региона Бретан, блокиран през април от противници на образователната реформа, бе евакуиран днес от силите на реда \"спокойно и без инциденти\". Това съобщи неговият президент Оливие Давид, цитиран от агенция \"Франс прес\". \"След продължилото над 4 седмици блокиране на заведението бях принуден да се обърна към силите на реда\", заяви той в комюнике. Решението за евакуиране на \"Рен-2\" - университет с 25 000 студенти, 700 преподаватели и 900 административни служители, \"се наложи заради невъзможността да преговаряме с Генералната студентска асамблея и студентските представителни организации\", обясни президентът. Той изрази надежда скоро да бъде отново осигурен достъпът на персонала до работните места, на студентите - до аудиториите и лабораториите, също и да бъдат подготвени \"с приоритет\" условията за изпитите, насрочени от 17 до 28 май. През април протестиращи студенти бяха изведени от полицията от парижкия център Tolbiac, който е свързан с университета \"Париж - 1 - Пантеон - Сорбона\". Броженията из университетите във Франция продължават вече няколко седмици. Студенти протестират срещу реформата в достъпа до висше образование, защото виждат в нея опит за въвеждане на \"селекция\", посочва АФП. В телевизионно интервю миналия месец френският президент Еманюел Макрон каза, че \"професионални подбудители към нарушаване на обществения ред\" са замесени в протестите. Той препоръча на студентите, вместо да протестират, да се готвят за изпитите. След обещания на правителството, че ще може да се държат изпити, редица университети бяха деблокирани от сили на реда. Кабинетът повтори, че е необходимо да се реформира висшето образование, достигнало критична точка. В момента всеки френски младеж, взел матура и получил диплом за средно образование, има право да продължи в университет - теоретично по свой избор, срещу заплащане едва от неколкостотин евро годишно. За редица французи това символизира равенството между гражданите, но властите виждат в създалото се положение причината за днешното препълване на университетите. В момента близо 80 на сто от жителите на Франция са дипломирани среднисти и нахлуват във факултети, обучението в които надхвърля техните възможности, допълва АФП./ БТА", "date": "2018.05.14", "title": "Франция евакуира втори университет, окупиран от протестиращи студенти"}
{"url": "https://www.dnevnik.bg/bulgaria/2018/05/14/3178460_ofis_v_zeleno_zashto_ne/", "text": "Отегчаваща обстановка, сиви цветове, неудобни столове, изхабени мебели и още, и още. Припознавате ли вашето работно място? Ако отговорът е положителен, имате голям проблем, който трябва да решите бързо. Защо ли? Според специалисти  обкръжаващото ви пространство  влияе до голяма степен на повишения стрес, а това от своя страна влошава здравето. Скучната и досадна обстановка оказва влияние и на продуктивността и желанието за работа от страна на служителите в една компания. Понякога прекарвате повече време в офиса, отколкото вкъщи. Защо тогава не вземете ключовото решение и не направите офиса едно по-добро и комфортно място за вас и вашите колеги? Свежите цветове и модерният дизайн са едно от нещата, които винаги правят добро впечатление. Важно е  вътрешният дизайн  да кара служителите да се чувстват комфортно и уютно, за да ходят на работа с желание. Растенията винаги са лесен и бърз начин да промените коренно облика на един офис.  Зеленината винаги вкарва доза свежест  и дори най-сивото място може да се превърне в приветливо пространство. Грижата за растенията пък може да сплоти екипа. Създайте  сво й тематичен стил , в който да украсите помещенията. Не е задължително да разчитате на професионален дизайнер. Запомнете, че детайлите са важни. Вземете вдъхновение от ценностите на компанията, от това, с което се занимава. Стаята за почивка, отдих или игра  вече се превръща в характерна за всеки модерен офис. За разнообразяване от работа най-често се използва тенис на маса, дартс или билярд. Ако пък не може да отделите чак толкова голямо пространство за отдих, просто донесете настолни игри от вкъщи. Общата закуска или кафе също е идея, която би внесла свежест в екипа още от сутринта. Разгледайте офисите на различни компании в България в рубриката \" В офиса на \" на сайта Karieri.bg. Оттам може да почерпите стотици идеи за иновации на работното място. Междувременно, ако си търсите работа, не пропускайте да разгледате актуалните топ обяви за работа на  Karieri.bg . търси  счетоводител търси  Business Journalists with English and French/Spanish  търси  юридически секретар  търси: Team Lead – CRM Team Lead – Gambling Content Team Lead – Platform UX Designer Product Owner CRM & Internal Tools Product Owner / Gambling Content Manager Product Owner – Platform търси: Consultant on Prevention of Bullying and Violence in Kindergartens and Schools Consultant Consultant to Support the Juvenile Justice Reform in Bulgaria  търси  Administrative Assistant  търси  Production Quality Leader  търси  Plant Manager  търси  Campaign Assistant  търси  стажанти търси: Senior Accountant Senior System Administrator Junior System Administrator  търси  Country Sales Engineer – Bulgaria търси  специалист \"Кампании и комуникации\"  търси  Senior Business Consultant / Business Consulting Manager  търси: Technical Group Manager – Stara Zagora Стажант \"Пътно строителство\"", "date": "2018.05.14", "title": "Офис в зелено? Защо не"}
{"url": "https://www.dnevnik.bg/sport/2018/05/14/3178637_hamiltun_se_e_pochuvstval_kato_preroden_sled_pobedata/", "text": "Световният шампион във Формула 1 Люис Хамилтън забрави за лошото начало на сезона, след като спечели второ поредно състезание. След  триумфа в Азербайджан  преди две седмици британският пилот надделя  безапелационно над конкурентите си и в Гран при на Испания , с което отвори преднина от 18 точки пред Себастиан Фетел. Звездата на \"Мерцедес\" определи успеха си на пистата Каталуня край Барселона като уникален. \"Почувствах се прероден и подмладен след този успех. Наистина имах голяма нужда от такова състезание, в което да усетя колата, както я харесвам. Мисля, че за пръв път от началото на сезона нямах никакви оплаквания\", каза Хамилтън. Британецът обясни, че в основата на успеха е усърдната му работа с инженерния екип на \"Мерцедес\". Хамилтън е разяснил в най-дребни детайли на екипа си какво иска да бъде подобрено. \"Някои биха си казали, че това е лесно състезание, но не е истина колко беше трудно в кокпита. Натисках доста здраво, за да успея да съм на ниво през цялото време. Това е моята 64-а победа, но я усещам много специална и емоционална\", каза още четирикратният световен шампион. С успеха си в Испания Хамилтън записа и още едно знаменито постижение. За 41-и път в своята кариера той печели, потегляйки от полпозишън. В историята на Формула 1 няма друг пилот с подобно постижение. Следващият старт за сезона е след две седмици в Монако. Това е една от пистите, на които Хамилтън страда и има само две победи – през 2008 и 2016 г. Междувременно шефът на \"Мерцедес\" Тото Волф разкри, че пилотът е близо до подписване на нов договор с отбора. Настоящото споразумение на Хамилтън със \"сребърните стрели\" изтича в края на сезона. \"Почти всичко е договорено и сме много близо до подпис\", каза Волф. \"Всички шефове на отбора бяха тук, в Испания, и ние говорихме по този въпрос. Очаквам съвсем скоро да имаме новини\", добави и Хамилтън.", "date": "2018.05.14", "title": "Хамилтън се е почувствал като прероден след победата в Испания"}
{"url": "https://www.dnevnik.bg/bulgaria/2018/05/14/3177381_razsledvaneto_za_ubiistvo_pri_neizbejna_otbrana/", "text": "Разследването срещу пловдивския лекар Иван Димитров за убийството на Жоро Джевизов, по прякор Плъха, е удължено до 2 юли. Причината е, че не са готови голяма част от назначените експертизи, информира \"24 часа\". Димитров е с две обвинения - причиняване на смърт при превишаване пределите на неизбежна отбрана и незаконно притежание на боеприпаси и оръжие. В жилището му бяха открити 17 патрона без разрешително. Законът предвижда затвор до пет години по първото обвинение, а по второто - от 2 до 8 години. Инцидентът на 2 март се случи в двора на кооперацията, където живее Димитров. До изстрели се стигна, след като лекарят видял Джевизов да влиза в гаража му. Според разследващите Димитров поне 30 минути е наблюдавал подготовката за кражбата. След което слязъл в двора с пистолет. Обвиняемият твърди, че е бил замерян от жертвата с различни предмети, сред които нож и желязна тръба. Тогава и той стрелял по Дживизов. Димитров беше задържан, след като се е опитал да заличи следите от случилото се. Инцидентът предизвика протести в защита на лекаря. Джевизов пък има девет присъди и няколко полицейски регистрации. Последната присъда е постановена през 2011 г., когато е бил осъден за кражба на колело. Излязъл е от затвора през 2014 г. Всичките му ефективни наказания са за кражби.", "date": "2018.05.14", "title": "Разследването за убийство при неизбежна отбрана срещу пловдивския лекар е удължено"}
{"url": "https://www.dnevnik.bg/sport/2018/05/14/3178720_grigor_dimitrov_shte_zapochne_sreshtu_kei_nishikori_v/", "text": "Григор Димитров ще започне участието си в тенис турнира от сериите \"Мастърс\" в Рим с мач срещу Кей Нишикори. Японецът спечели със 7:6 (5), 6:4 срещу Фелисиано Лопес в среща от първия кръг. До момента българинът има един успех в четирите си двубоя с Нишикори. Нито една от тези срещи обаче не е била на червени кортове. Японецът постигна победи в срещите от мастърсите в Шанхай (2013), Маями (2014) и Торонто (2016), като загуби само един сет. След това в началото на 2017 г. Димитров за пръв път стигна до успех срещу този съперник, като го победи с 6:2, 2:6, 6:3 във финала в Бризбейн. Сега Димитров е поставен под номер три в схемата и започва директно от втория кръг. Четвъртият в света изостава с 1155 точки зад третия Александър Зверев в седмицата преди \"Ролан Гарос\", но германецът има да защитава цели 1000 точки от титлата в Рим през 2017 г. Нишикори и Лопес изиграха много оспорван първи сет. В него имаше само две възможности за пробив - и двете пред японеца, но съперникът му се защити. Картината се промени в тайбрека, в който се получи дъжд от минипробиви, но накрая Нишикори се наложи със 7:5 точки. Той взе преднина с ранен пробив във втория сет. Лопес успя да изравни за 3:3, но веднага след това японецът направи ключов пробив. Нишикори приключи мача с гейм на нула.", "date": "2018.05.14", "title": "Григор Димитров ще започне срещу Кей Нишикори в Рим"}
{"url": "https://www.dnevnik.bg/bulgaria/2018/05/14/3178714_sofiiskiiat_universitet_shte_priema_studenti_po/", "text": "За учебната 2018/2019 година Софийският университет \"Св. Климент Охридски\" ще приема студенти по медицина с изпитите по биология и химия в Медицинския университет - София. Това ще стане на база на подписан меморандум между двата университета и решение на Академичния съвет на алма матер, съобщиха от Ректората. Първоначалното решение бе, че тази година няма да има прием. Кандидатите следва да подадат документи за класиране в специалност \"Медицина\" от 18 до 28 юни 2018 г., като валидират информацията от кандидатстудентския си запис в електронизираната система лично или чрез други лица в сектор \"Прием на студенти\" в Ректората на университета. Процедурата по регистриране за класирането е електронизирана и се извършва единствено с линк от главната страница на университета на адрес:  http://www.uni-sofia.bg . Таксата за участие в класирането е 30 лева, съобщават от Ректората. С генерирания от системата входящ номер кандидат-студентите получават право за регистрация за явяване на общите кандидатстудентски изпити по биология и по химия при спазване на сроковете и изискуемите от Медицинския университет – София, документи за процедурата. Таксата за участие в общите кандидатстудентски изпити по биология и по химия в размер от 100 лева се заплаща в касите на Ректората на Медицинския университет, където се подават и изискуемите документи. Общите кандидатстудентски изпити ще се проведат от Медицинския университет – София. Изпитът по биология е на 1 юли, а по химия - на 8 юли. Балът за класиране на кандидатстващите за специалност \"Медицина\" в Софийския университет се образува като сума от конкурсните изпити по биология и по химия, положени в Медицинския университет – София, умножени с коефициент 2 и балообразуващите оценки по биология и по химия от дипломата за средно образование, допълват от Ректората. Първият етап на класирането ще се извърши на 17 юли, а записването е на 18 и 19 юли. Вторият етап на класирането е на 22 юли, а третият - на 24 юли.", "date": "2018.05.14", "title": "Софийският университет ще приема студенти по медицина с изпитите от Медицинския университет"}
{"url": "https://www.dnevnik.bg/evropa/evrofinansirane/oblasti/zdraveopazvane/2018/05/14/3178709_ministerstvo_na_zdraveopazvaneto_obiavi_proekt_za/", "text": "Министерството на здравеопазването подаде предложение за мащабен инвестиционен проект за модернизация на системата за спешната помощ в цялата страна, съобщиха от пресцентъра на институцията. Основната цел на проекта е да се подобри достъпът на пациентите до качествена и навременна медицинска помощ при спешни състояния на територията на цялата страна. По проекта ще се модернизират всички 237 обекта от системата за спешна медицинска помощ в страната: спешните отделения, разкрити в 34 лечебни заведения за болнична помощ, 27 центъра за спешна медицинска помощ и разкритите към тях 176 филиала и изнесени екипи. Предвижда се и обновяване на сградния фонд. Ще се доставят 400 санитарни оборудвани автомобили, както и модерна медицинска апаратура и технологично обзавеждане за обектите, включени в проекта. Проектът ще е бенефициент по оперативна програма \"Региони в растеж\" 2014 - 2020 с общ бюджет над 163 млн. лв. по процедура \"Регионална здравна инфраструктура\". Според съобщението на институцията той е единствен по рода си в системата на здравеопазването заради комплексния характер, сложността на интервенциите и големия териториален обхват за изпълнение на планираните дейности. Подготовката на проектното предложение започва през 2016 г. от Министерството на здравеопазването и външен консултант – обединение \"Регионална здравна инфраструктура\". В процеса на подготовката на проектното предложение участва и консултантски екип от JASPERS към Европейската комисия.", "date": "2018.05.14", "title": "Министерството на здравеопазването обяви проект за модернизация на спешната помощ"}
{"url": "https://www.dnevnik.bg/biznes/2018/05/14/3178717_i_tozi_sezon_kumpinguvashtite_shteli_da_sa_problem_na/", "text": "Проблем за крайбрежието и това лято ще останат къмпингуващите, съобщи БТА един от изводите на срещата между министрите на туризма Николина Ангелкова, на екологията Нено Димов и вицепремиера Валери Симеонов, и представители на туристическия бизнес, кметове и концесионери на плажове във Варна Ангелкова уточни, че в законодателството има пропуски и не са предвидени санкции за тези, които замърсяват или рушат дюни, информира агенцията. Министърът предупреди, цитирана от \"Фокус\", че ще бъдат въведени санкции за къмпингуващите извън определените за това места.  \"Законът ясно изброява кои дейности са позволени да се извършват на територията на морския плаж. Всички останали по смисъла на юридическия способ на тълкуването. Това, което липсва в закона и ние ще променим, е изрична административно-наказателна санкция за тези, които извършват нерегламентирано къмпингуване на територията на морския плаж\", заяви министърът. Ангелкова даде като положителен пример община Царево, която е приела наредба за опазване на обществения ред и чистотата и на тази основа глобява нарушителите.  Едновременно с това добави, че изграждането на къмпинги трябва да става по облекчен ред. По думите ѝ към днешна дата, за да се изгради къмпинг, той трябва да отговаря на Цитарана от \"Фокус\" тя добави, че работната група, създадена във ведомството, за да разработи регламент за къмпингуването не е постигнала консенсус. \"Режимът трябва да бъде променен и изграждането на къмпинги на определените за това места да бъде по-лесно. Не срещахме диалог и разбиране от участниците в работната група, които бяха представители на общините, неправителствените организации, на зелените, туристическия бранш, както и отделните държавни институции\", подчерта Ангелкова. Морската вода този сезон ще е чиста, отчетоха министрите. Ангелкова каза, че 13 плажа тази година са със екелогичния знак \"Син флаг\". Единствената проблемна ивица остава Офицерският плаж във Варна, който е в недобро състояние. Тя обеща периодични проверки на чистотата на водата - първо през юни и после на два пъти през сезона, информира БТА. Ще се следи стриктно и дали плажните заведения са свързани с канализационната система и нарушителите ще бъдат санкционирани. През това лято концесионерите и наемателите на плажовете трябва да поставят началото на допълни министърът на околната среда Нено Димов. През предстоящия сезон то ще бъде на доброволен принцип, но през следващата година ще стане задължително. Причината за прилагането на тази стъпка е голямото замърсяване от пластмасови боклуци, които се разграждат много трудно. По думите на министъра 20 на сто от този тип отпадъци се изхвърлят от корабите, останалите се генерират от заведенията край морето и от плажуващите. Вицепремиерът Валери Симеонов посочи, че няма промени в закона и от 23 до 7 часа Той допълни, че не изключва възможността споровете по тази тема със заведенията в комплексите да продължат, но изискването за спазването на \"тихите\" часове остава. Контрол ще има и няма да се допуснат нарушения и привличане на клиенти за сметка на почиващите, подчерта Симеонов.", "date": "2018.05.14", "title": "И този сезон къмпингуващите щели да са проблем на Черноморието"}
{"url": "https://www.dnevnik.bg/kultura/2018/05/14/3178412_dnes_e_bulgarskiiat_operen_debjut_na_albena_vrachanska/", "text": "За пръв път сценична творба на Албена Петрович Врачанска - известна като композитор и утвърден експериментатор в Европа, се играе в България. В Старозагорската опера утре, вторник – 15 май, от 19 ч. на Камерната сцена 234 – или Сцена в \"джоба\" – е световната премиера на двете едноактни опери \"Любовниците\" и \"Ревност\" под общото заглавие \"Любов и ревност\".", "date": "2018.05.14", "title": "Утре е българският оперен дебют на Албена Врачанска"}
{"url": "https://www.dnevnik.bg/tehnologii/2018/05/14/3178732_gugul_shte_obuchi_15_hil_predpriemachi_ot_37_bulgarski/", "text": "Ще бъдат инвестирани 10 млн. лв. в подкрепа на процеса по дигитализация на българските малки и средни предприятия. Средствата са от Оперативна програма \"Иновации и конкурентоспособност\" и ще бъдат отпускани под формата на ваучери. Това съобщи зам.-министърът на икономиката Александър Манолев по време на официалния старт на програмата \"Grow with Google\", в рамките на която ще се организират обучения за цифрови умения на малките и средни предприятия в България. По думите му броят на малките и средни предприятия в България е 316 хиляди, което представлява 99.8% от общия брой на нефинансовите предприятия в страната и без тяхното цифровизиране националната икономика не може да бъде конкурентна. Едновременно с това секторът на информационните и комуникационните технологии генерира годишен оборот от над 2.5 млрд. евро, а заетите специалисти са повече от 17 500. \"Важно е обаче да подобрим връзката с различните отрасли на икономиката ни, защото има сектори, в които все още са слабо развити технологичните и иновативните решения\", каза още Манолев. Инициативата \"Grow with Google\" е част от поетия от \"Google\" ангажимент за преодоляване на цифровото разделение в Европа като помогне на 1 млн. европейци да намерят работа или да постигнат бизнес растеж до 2020 г. В сътрудничество със Software University 12 специално обучени консултанти ще водят семинари и индивидуални обучения в повече от 37 града в България. Те ще се фокусират върху възможностите, които дигиталният свят предоставя, и ще обучават представители на различни бизнеси в използването на онлайн инструменти за растеж. Google има за цел да обучи 15 000 души от малки и средни предприятия до края на годината. През април 2016 г. компанията започна осъществяването на програмата \"Дигитален гараж в България\" като безплатна онлайн платформа за обучение на дигитален маркетинг и онлайн бизнес за служители и предприемачи в сегмента на малките и средните предприятия. Оттогава повече от 26 000 души са обучени в областта на цифровите умения чрез платформата, а 21% от преминалите през програмата твърдят, че са усетили позитивен ефект върху кариерата и бизнеса си след обучението.", "date": "2018.05.14", "title": "\"Гугъл\" ще обучи 15 хил. предприемачи от 37 български града"}
{"url": "https://www.dnevnik.bg/evropa/2018/05/14/3178729_es_predupredi_velikobritaniia_za_brekzit_chasovnikut/", "text": "Европейският съюз предупреди Великобритания, че изтича времето й да постигне сделка за Брекзит тази есен, предаде \"Ройтерс\". Дипломати и официални лица в Брюксел отбелязват слаб напредък в преговорите за Брекзит от последната среща на лидерите на ЕС досега, което повдига съмнения дали блокът и Лондон ще успеят да направят значителна стъпка на следващата среща на върха на 28 и 29 юни. \"Обезпокоени сме, че няма ясна позиция от страна на британците. Часовникът тиктака\", заяви германският министър по европейските въпроси Михаел Рот по време на среща с колегите си от ЕС в Брюксел. \"Сега се нуждаем от значителен напредък, но това не се случва. Това, което ни притеснява особено, е  въпросът за Северна Ирландия , по който очакваме значително съгласуване от британска страна\", допълни той. Говорител на британския премиер Тереза Мей отбеляза, че Лондон работи по два варианта за митническо сътрудничество след Брекзит. При митническото партньорство Великобритания може да събира мита за стоките, влизащи в страната, от името на ЕС. При втората идея, за рационализирано митническо споразумение, търговци от предварително одобрен списък ще могат да пресичат свободно границите с помощта на автоматизирана технология. ЕС обаче заяви, че Лондон трябва да излезе с решение по сложния въпрос за ирландската граница. И двете страни се опасяват, че връщането на физическата граница между Република Ирландия и Северна Ирландия може да съживи насилието там. Друг висящ въпрос са гаранциите за правата на чужденците. \"От европейска страна можем да кажем, че сме изяснили позицията си и се надяваме, че британската страна ще започне преговори също по директен начин\", каза австрийският министър по европейските въпроси Гернот Блюмел, отразявайки недоволството сред ЕС, че Великобритания не е изяснила позицията си в детайли по някои части от преговорите.", "date": "2018.05.14", "title": "ЕС предупреди Великобритания за Брекзит: Часовникът тиктака"}
{"url": "https://www.dnevnik.bg/evropa/2018/05/14/3178747_katalunskiiat_parlament_izbra_kim_tora_za_nov/", "text": "Каталунският парламент избра твърдия сепаратист Ким Тора за нов регионален лидер. Новината вещае край на продължилото седем месеца пряко управление от Мадрид, но също и още политическа несигурност в областта, предаде \"Ройтерс\". Дълбоко разделеният парламент избра Тора, който  бе предложен за поста  от бившия каталунски лидер Карлес Пучдемон, с 66 гласа \"за\", 65 \"против\" и четири \"въздържал се\". Тора се нуждаеше от обикновено мнозинство, след като при гласуване в събота не получи абсолютно мнозинство. Ким Тора е депутат от парламентарната група на \"Заедно за Каталуня\". По-рано той заяви, че ще работи за създаване на независима република, предаде \"Асошиейтед прес\", цитирана от БТА. \"При републиката всеки ще спечели права. Никой няма да изгуби права, републиката е за всеки, независимо за какво гласува\", заяви Тора пред регионалните законодатели. Избирането на 55-годишния кандидат ще сложи край на шестмесечния вакуум в ръководството, но Тора се зарича да постави Каталуня на пътя на по-нататъшна конфронтация с централната власт. Тора казва, че ще създаде \"държавен съвет в изгнание\" с \"легитимен председател\" - сваления регионален лидер Карлес Пучдемон. Той възнамерява също да свика учредително събрание, което да състави конституцията на бъдещата Каталунска република. Испанското правителство определи речта като предизвикателна, а член на каталунския парламент от партията на Рахой, Андреа Леви, каза в телевизионно интервю, че Мадрид отново ще приложи пряко управление, ако новата администрация прекрачи закона. Провалилите се маневри По-рано този месец каталунският парламент одобри  промяна в регионалното законодателство , така че да може да избере за премиер на областта Карлес Пучдемон. Сепаратистките депутати, които имат мнозинство в парламента на Каталуня, гласуваха в подкрепа на промяната, позволяваща ръководителят на правителството на испанската автономна област да бъде избран и да встъпи в длъжност, без да присъства лично, и да управлява от чужбина. Ходът обаче почти веднага  бе блокиран от централните власти . \"Ние обжалваме... закона, с който ще може да положи клетва някой, който е избягал от правосъдие и живее в чужбина\", каза премиерът Мариано Рахой пред репортери в долната камара на парламента в Мадрид. Пучдемон избяга в Белгия през октомври, след като Рахой уволни администрацията му заради провеждането на забранения референдум за независимост на Каталуня. След това той бе арестуван, докато пътуваше през Германия.", "date": "2018.05.14", "title": "Каталунският парламент избра твърдия сепаратист Ким Тора за регионален премиер"}
{"url": "https://www.dnevnik.bg/bulgaria/2018/05/14/3178641_tri_dni_za_istoriiata_-_kakvo_predstoi_okolo_sreshtata/", "text": "Кулминацията на усилията на българското правителство да постави сред централните теми на Европейския съюз перспективата за интегриране на 6 държави от Западните Балкани е тази седмица с поредица от срещи. Най-важната от тях е неформалния Съвет на правителствените и държавни ръководители на страните от ЕС на 17 май, четвъртък. Но свързани с него събития има на 16 и на 18 май. Събирането на десетки европейски лидери в София е без прецедент в демократичната история на България. Последният толкова голям форум бе заседанието през декември 2004 г. на външните министри на 55 държави от Организацията за сигурност и сътрудничество в Европа (ОССЕ). Тогава мерките за сигурност обхващаха 5 дни, докато този път подготвената преди месеци модулна организация за целия 6-месечен мандат позволява предоставянето на информация да става 48 часа по-рано. Кога и къде ще има затруднения за трафика в София ще бъде обявено във вторник сутринта. За   все още няма официален списък на участниците, но Франция обяви, че ще пристигне президентът Еманюел Макрон. Премиерът Бойко Борисов каза в събота, че в съвета ще участва британският премиер Тереза Мей. Почти сигурно е и пристигането на германския канцлер Ангела Меркел. Тук ще бъдат още премиери и президента на страни членки, както и премиерите на Сърбия, Македония, Черна гора, Босна и Херцеговина, Албания и Косово. Форумът на 17 май е в Националния дворец на културата от 9:15 до 15:30 часа. Но още на 16 май в \"София тех парк\" от 19:30 до 22 часа ще има в , председателят на Европейския съвет. Това е част от т.нар. Програма на лидерите, на която официалната тема ще е цифровизацията. Също на 16 май в зала 8 на НДК е   на Европейския съвет за външна политика и на Центъра за европейски изследвания \"Вилфред Мартенс\". Срещата ще бъде открита от премиера Бойко Борисов, хърватския му колега Андрей Пленкович и Манфред Вебер, председател на групата на европейската народна партия (ЕНП) в Европейския парламент. Сред участниците са външните министри Екатерина Захариева и Никола Димитров (Македония), кметът на Тирана и представители на влиятелни неправителствени институти и организации. Отново в сряда, 16 май, в София ще се проведат и  Отново от календара на председателството е симпозиум и конференция на 16-17 май в БАН на  , която паралелно ще проведе и общото си събрание за 2018 г. Вечерта на 16 май еврокомисар Мария Габриел ще връчи на проф. Андреа Петьо от Централния европейски университет в Будапеща наградата \"Мадам дьо Стал\", която ежегодно се присъжда от ALLEA за принос към културните ценности на Европа и към идеята за европейска интеграция. Извън програмата, но логически свързан със събитията от тази седмица, е форумът   на 16 май, организиран от четири професионални сдружения на журналисти и издатели на медии. Очаква се приемането на Софийска декларация за медийна свобода в Европа и обсъждането на конкретни казуси с натиск и заплахи срещу медии и намеса на правителства от Централна и Източна Европа. В деня след срещата ЕС - Западни Балкани акцентът пада върху бизнеса. На 18 май приключва   - най-голямото сдружение на предприемачите в Европа. В София, където домакин е Българската стопанска камара, трябва да бъде избран нов президент на организацията като наследник на Ема Марчегалия, заемаща поста от 2013 г.  В петък е и софийското заседание на , - неправителствена организация, която от 2004 г. насърчава регионалното икономическо сътрудничество. Освен официални лица като премиерите на шестте страни от Западните Балкани, трима български министри и еврокомисар Мария Габриел е предвидено участието на бизнес лидери, включително Алехандро Платер, главен изпълнителен директор на A1 Telekom Austria.", "date": "2018.05.14", "title": "Три дни за историята - какво предстои около срещата на ЕС за Западните Балкани"}
{"url": "https://www.dnevnik.bg/sport/2018/05/14/3178716_minimalna_e_vuzmojnostta_kubrat_pulev_da_se_izpravi/", "text": "Минимална е възможността Кубрат Пулев да се изправи срещу Дилиън Уайт в София, заяви българският професионален боксьор. Заедно с екипа на \"Зауерланд\" очакват търга за правата върху елиминационен мач, който да излъчи задължителен претендент на Антъни Джошуа за световната титла на Международната боксова федерация (IBF). По думите на Пулев има минимална възможност мачът да е в София, тъй като \"трябва да излязат сметките\". Първите  преговори между двете страни вече пропаднаха . \"Промотърът на Дилиън Уайт - Еди Хърн, ми предложи 250 до 300 хиляди, за да се бием в Лондон. Предложих им същите пари и казах \"Заповядвайте в София\", но те не искат. Доста рисково е в Лондон.\" На 17 май ще се проведе търг между промотърите на двамата, след който ще се реши къде да бъде двубоят. \"Нека \"Зауерланд\" да спечелят търга и тогава ще говорим. Ако не - ще играем по тяхната гайда\", добави боксьорът. Пулев посочи, че при първите преговори \"Зауерланд\" е поискал 75% от приходите. Еди Хърн настоява приходите да бъдат разделени поравно и срещата да се играе във Великобритания.", "date": "2018.05.14", "title": "Минимална е възможността Кубрат Пулев да се изправи срещу Уайт в София"}
{"url": "https://www.dnevnik.bg/photos/snimka_na_denia/2018/05/14/3178761_snimka_na_denia_mulchaliv_protest_i_kontraprotest_za/", "text": "На \"мълчалив контрапротест\" пристигнаха около 50 души от Банско пред входа на Върховния административен съд. Те се събраха в редица зад дълъг транспарант \"Зимна столица на Балканите - Банско\" малко преди 14 часа, когато съдът разглежда делото срещу  по жалби на Асоциацията на парковете в България, WWF и граждани заради липсата на процедура по екологична оценка на предлаганите поправки в плана. Запитани от репортер на \"Дневник\" за какво са се събрали, редица от събралите са там гражданите отказваха да коментират или обясняваха, че не знаят нищо, но ни насочиха към \"по-официалните\" хора от протеста.", "date": "2018.05.14", "title": "Снимка на деня: Мълчалив протест и контрапротест за Пирин пред съда"}
{"url": "https://www.dnevnik.bg/detski_dnevnik/2018/05/14/3178755_i_prikazka_shte_putuva_v_retro_tramvaia/", "text": "Деца между 4 и 8 години са добре дошли в ретро трамвая на едно четене - вълшебна игра, в коeто буквите създават история, а историята създава приключения. Приказните герои от  книжките на Здрава Каменова  ще пътешестват в София, съобщиха организаторите от Центъра за неформално образование и културна дейност \"Алос\". В \"Боб. Малката метална кутийка с голяма мечта\" една използвана кутийка тръгва на дълъг път към мечтата си и стига до завода за рециклиране... В \"Планетата на дядовците\" под едно дърво със зелени листа се случва магичната приказка за това къде отиват дядовците, когато ги заболят краката... В \"Чорапът, който промени света\" със сигурност ще се намери и някой зелен чорап... Откъсите ще четат актрисите Моника Митева и Юлия Коларова, а начална спирка на ретро трамвая е пл. \"Възраждане\", където малките са поканени да майсторят и оцветят разделители за книги. Датата е 17 май, карта на маршрута на ретро трамвая можете да видите  тук , а графикът: 16:00 ч. - първа обиколка 17:00 ч. – втора обиколка 16 – 18 ч. работилница за книгоразделители. Вход: билет за градски транспорт 1.60 лв.", "date": "2018.05.14", "title": "И приказка ще пътува в ретро трамвая"}
{"url": "https://www.dnevnik.bg/zelen/2018/05/14/3178779_sofiia_e_gradut_v_koito_ima_nai-mnogo_mesta_bez/", "text": "София е градът, в който има най-много места без врабчета. Това е едно от заключенията от второто по ред преброяване на врабчетата в страната. В столицата са 40% от всички места, в които не са отчетени представители на вида по време на наблюдението в събота, съобщиха организаторите от Българското дружество за защита на птиците.  Най-висок среден брой врабчета в една точка – 17-19 птици на точка, са регистрирани в Бургас, Пловдив и Свищов. А най-нисък среден брой врабчета в една точка на наблюдение (6-7 птици на точка) са отчетени в София и Варна. Тези резултати са доказателство, че тези дребни птици, постоянни обитатели на градската среда от много години, избягват по-големите градове и особено като категорично предпочитат и избират както за себе си, така и за потомството си тихи, спокойни паркове или къщи с дворове, селски улици и площади. В 21% от местата за броене не са установени врабчета, като това са с 5% повече локации без врабчета в сравнение с миналата година. Общо 4071 врабчета в 90 населени места в страната са преброили доброволците, които се включиха във второто издание на кампанията \"Ние броим врабчетата 2\" на 12 май. Запазва се закономерността от миналогодишното преброяване, което беше първото за България, най-много от регистрираните врабчета да са домашни (66%), като през 2017 г. те са били 70 на сто от преброените птици. Следва полското врабче, което тази година почти запазва относителния си брой – 29% от всички преброени врабчета са полски. На много повече локации за наблюдение на врабчета са забелязани и отчетени испански врабчета на 12 май. В миналогодишната кампания испанските врабчета са съставлявали 3% от регистрираните птици, а в тазгодишното преброяване те достигат 5%. Това, разбира се, има своето обяснение. Второто издание на кампанията \"Ние броим врабчетата 2\" се проведе с месец по-късно от първото, като за този период испанското врабче се завърна от по-южните страни у нас. Това е единственият мигриращ вид от врабчетата, срещащи се в страната ни. Кампанията \"Ние броим врабчетата 2\" на база анализ на насъбраните данни има за цел да разкрие закономерностите в разпространението на трите вида врабчета, както и предпочитаните от тях места и условия за хранене и размножаване, но не и да отчита точния броя на врабчетата в страната ни. Наблюденията на 12 май са извършени в 331 локации в 90 населени места. В първото издание на кампанията хората, които доброволно излязоха и броиха врабчета, направиха това в 130 селища с 580 точки за наблюдения в тях. Друга отчетена тенденция в \"Ние броим врабчетата 2\" е, преобладаващото включване на хора, живеещи в по-големите градове в страната, и това са София със 126 места за наблюдение, Варна (22), Русе (11) и Пловдив (8). ", "date": "2018.05.14", "title": "София е градът, в който има най-много места без врабчета"}
{"url": "https://www.dnevnik.bg/sport/2018/05/14/3178521_fotogaleriia_emociite_na_futbolna_evropa_v_kraia_na/", "text": "Палитра от емоции съпътстваше уикенда в Европа около мачовете от последните кръгове в големите първенства. В Италия   като гост.", "date": "2018.05.14", "title": "Фотогалерия: Емоциите на футболна Европа в края на сезона"}
{"url": "https://www.dnevnik.bg/video/novinite_na_bnt/2018/05/14/3178797_video_drugite_novini/", "text": "15 милиона лева ще стимулират активното участие на младите учени в България Система за видеонаблюдение и нова велоалея в Западния парк Григор Димитров развълнува мрежата с послание за Деня на майката Македония пуска полимерни банкноти Салма Хайек също надигна глас срещу дискриминацията на снимачната площадка Музиката от кралската сватба ще излезе в специален албум", "date": "2018.05.14", "title": "Видео: Другите новини"}
{"url": "https://www.dnevnik.bg/citat_na_deniia/2018/05/14/3178599_citat_na_denia_tova_che_sum_bulgarin_ne_znachi_che_sum/", "text": "Промотърът на Дилиън Уайт Еди Хърн ми предложи 250 до 300 хиляди, за да се бием в Лондон. Предложих им същите пари и казах \"Заповядвайте в София\", но те не искат. Това, че аз съм българин, не значи, че съм - както се казва - шматка. Доста рисково е в Лондон.\" Боксьорът Кубрат Пулев обясни  какви са възможностите скоро да бъде насрочен мач срещу британеца Дилиън Уайт , който да определи официалния претендент за титлата на Международната боксова федерация (IBF). Българинът заяви, че на 17 май ще се проведе търг между промотърите на двамата, след който ще се реши къде да бъде двубоят.", "date": "2018.05.14", "title": "Цитат на деня: Това, че съм българин, не значи, че съм шматка"}
{"url": "https://www.dnevnik.bg/skorost/2018/05/14/3178331_video_demonstracii_pokazaha_riska_ot_tradicionnoto/", "text": "Академията по безопасно шофиране Safety Driving Academy на бившия рали шампион Димитър Илиев съвместно с 51 СОУ \"Елисавета Багряна\" организираха днес демонстрация под мотото \"Абитуриентският бал е СТАРТ в живота, не го превръщайте във ФИНАЛ!\". Акцията на Safety Driving Academy е превантивна мярка срещу случващото се по пътищата. Демонстрацията е вдъхновена от катастрофите и инцидентите по време на абитуриентските балове. Днес чрез манекени беше демонстрирано какви са рисковете, ако празнуващите висят от прозорците на колите, показват се през люковете на автомобилите или се возят в каросерията на пикапите. В случай на катастрофа вероятността за фатални последици е в пъти по-голяма за пътниците, возещи се по този начин, отколкото при седналите и закопчани с предпазни колани, подчертава Димитър Илиев. Същевременно на специални симулатори беше показано каква е ползата от предпазния колан, ако автомобилът се преобърне или катастрофира.", "date": "2018.05.14", "title": "Видео: Демонстрации показвха какво рискуват абитуриентите"}
{"url": "https://www.dnevnik.bg/sport/2018/05/14/3178872_germanskiiat_futbolen_sujuz_obvini_erdogan_v/", "text": "Среща на турския президент  Реджеп Ердоган  с германските национали Месут Йозил и Илкай Гюндоган доведе до скандал между двете страни. Играчите от турски произход подариха свои фланелки на клубните си тимове на Ердоган, което не беше прието като добър знак от Германския футболен съюз (DFB). \"С огромно уважение към моя президент\", гласи написаното от Гюндоган върху фланелката му от  \"Манчестър сити\" , която той подари на Ердоган. Гюндоган и Йозил се срещнаха с президента на Турция в турското посолство в Лондон. Заедно с тях беше и нападателят на \"Евертън\" Дженк Тосун. Той също е роден в Германия и макар да има мачове за юношеските тимове след това избра да представлява националния тим на Турция. В Германия това веднага беше прието като непряк опит да се води предизборна агитация сред турското население в Германия. Ердоган няма право да се среща със свои симпатизанти на германска територия, но жестът на Гюндоган и Йозил, които са родени в Гелзенкирхен, където е и най-голямата турска общност, се приема точно така. Проявата на двамата футболисти беше разкритикувана и от президента на футболния съюз на Германия Райнард Гриндел. \"DFB уважава и осъзнава особената ситуация на нашите играчи с миграционен произход. Но футболът и DFB стоят зад ценности, които господин Ердоган не зачита достатъчно. Затова не е добре, че нашите национали оставиха да бъдат използвани в този агитационен ход. Това определено не помага интеграционната работа на футболния съюз\", написа Гриндел в \"Туитър\".", "date": "2018.05.14", "title": "Германският футболен съюз обвини Ердоган в политическа агитация"}
{"url": "https://www.dnevnik.bg/evropa/2018/05/14/3178483_v_cherna_gora_streliat_po_jurnalisti_otnovo/", "text": "Близките до правителството медии лаконично информираха, че при неизяснени обстоятелства е било ранено едно лице с инициали О.Л. Ето какви са фактите. Сътрудничката на независимия вестник \"Виести\" Оливера Лакич е била ранена в десния крак от неизвестни лица в близост до жилището й в Подгорица. Липсата на съпричастие всъщност не е изненадваща, тъй като преди месец президентът Мило Джуканович обвини вестник \"Виести\", че разпространявал \"фашистки идеи\". Атентатите следват един и същ модел Основателят и съсобственик на \"Виести\" Желко Иванович казва в разговор с ДВ, че истинската причина за подобни обвинения се корени в журналистическите разследвания на вестника срещу корупцията и организираната престъпност. Срещу сътрудници на вестника са били извършени 25 нападения. Желко Иванович твърди, че атентатите следват един и същ модел. Първо Мило Джуканович хули вестника, след което неизвестни лица извършват нападения над журналисти. \"Докато Джуканович е господар на положението, вестникът ще страда от терора. Защото всички престъпни групировки, за които ние пишем, си остават недосегаеми\", споделя Иванович. Оливера Лакич вече е била пребивана на същото място преди шест години. Престъпникът е заловен и осъден, но поръчителите остават неизвестни и до днес. Повод за тогавашното нападение вероятно е било журналистическото разследване на Оливера Лакич за престъпността в тютюневата индустрия. Заплахите срещу журналистката не секват и тя е принудена да са оттегли за известно време от редакцията под полицейска закрила. Живот под полицейска закрила Разследващият журналист Туфик Софтич може да разказва дълго за живота под полицейска закрила. През 2007 година той е пребит жестоко от двама маскирани пред дома си в град Берани в северната част на Черна гора. Преди това публикува материали във вестник \"Виести\" и в критичния седмичник \"Монитор\" за търговията с наркотици и връзките между престъпния свят и политическия елит. Нападателите не са заловени и до днес. През 2013 година пред дома му е заложено взривно устройство. След взрива той получава полицейска закрила. И този атентат обаче остава неразкрит. Туфик Софтич научава за атентата срещу колежката си Оливера Лакич по време на конференция на ОССЕ за свободата на медиите в Македония. В разговор с ДВ той подчертава, че откакто Мило Джуканович е на власт, в Черна гора са извършени безброй нападения срещу журналисти. \"Мафията и държавата в Черна гора са се сраснали и границите между тях са размити. Много често политиците хулят критичните медии. Пример в това отношение е твърдението на Джуканович, че вестник \"Виести\" бил \"фашистки\". Подобни изявления окуражават престъпните групировки да продължават да извършват безнаказано атентати. Как да се чувстваме тогава сигурни в Черна гора\", възкликва той. В  тазгодишната класация за свободата на медиите на \"Репортери без граници\"  Черна гора заема 103 място от 180 държави. И това незавидно класиране потвърждава оценката на Туфик Софтич. Богатият президент Списание \"Форбс\" многократно обявява Мило Джуканович за един от най-богатите политици в Европа. Той, неговият брат Ацо и сестра му Ана Коларевич притежават заедно 136 милиона евро. Значително семейно богатство за една бедна страна като Черна гора. В същото време Джуканович, чието име се свързва с масирана контрабанда на цигари, е политически гарант за обвързването на Черна гора със Запада. Държавната независимост, наскоро придобитото членство в НАТО и  кандидат-членството в ЕС  са негова заслуга. Критиците му твърдят, че Западът е пожертвал своите ценности в името на геополитически сметки. Желко Иванович смята, че по този начин ЕС също носи вина за нападенията срещу журналисти. Той все пак вярва, че времето на безнаказаност ще свърши все някога и в Черна гора. А дотогава той и неговите колеги ще трябва да търпят циничната ненамеса на ЕС, когато например върховният представител за външна политика Федерика Могерини приема Джуканович в Брюксел и го хвали \"за неговите европейски ценности и усилия, както и за напредъка на Черна гора в сближаването с ЕС\". \"Докато реакциите на Брюксел се свеждат само до надеждата, че съответните власти ще разкрият извършителите и поръчителите на нападенията срещу журналисти, независимите медии и журналистите в Черна гора ще си останат легитимна мишена\", заключава Желко Иванович.", "date": "2018.05.14", "title": "В Черна гора стрелят по журналисти. Отново."}
{"url": "https://www.dnevnik.bg/sviat/2018/05/14/3178875_desetki_palestinci_sa_ubiti_v_sblusuci_s_izraelskata/", "text": "Сблъсъците по границата с Ивицата Газа между протестиращи палестинци и израелската армия са довели днес до смъртта на поне 43 души и около 2200 ранени, половината от тях - от куршуми, съобщиха \"Ройтерс\" и Би Би Си. Това съвпадна с откриването на новото американско посолство в Ерусалим и с отбелязването от палестинците на т.нар. Ден на накба (катастрофата), както те наричат основаването на Държавата Израел през 1948г. Израелските медии съобщават за инциденти на 13-14 места по загражденията и нанасяне на въздушни удари по тренировъчни центрове на терористичната групировка \"Хамас\" и стрелба с танкове по цели в Газа. \"Ройтерс\" допълва, че последиците са, че 14 май е станал най-кървавият ден от началото на 30 март на протестите с искане на палестинците да се върнат в домовете, от които са били прогонени предците им. Израел не съобщава данни за загинали, а според палестинското министерство на здравеопазването са убити 6 деца и младежи на възраст под 18 години. Франция и Великобритания призоваха Израел да демонстрира сдържаност, генералният секретар на ООН Антиноу Гутериш изрази \"дъдълбока загриженост\" от събитията в Газа, а Турция директно обвини израелската армия в клане. Израел бе предупредил палестинските власти, че няма да допусне пресичането на загражденията, но днес по границата с Газа се събраха близо 40 000 души и някои от тях опитаха да се прехвърлят през оградата. Според палестински лидери преместването на американското посолство от Тел Авив в Ерусалим само окуражава израелските власти да използват военна сила срещу арабите.", "date": "2018.05.14", "title": "Десетки палестинци са убити в сблъсъци с израелската армия"}
{"url": "https://www.dnevnik.bg/sport/2018/05/14/3178645_sudiia_ot_svetovnoto_po_futbol_e_razsledvan_po/", "text": "Властите в Саудитска Арабия са започнали разследване срещу футболния съдия Фахад ал Мирдаси по обвинение в изнудване, съобщи \"Ройтерс\". Според информацията реферът е поискал пари, за да свири в полза на единия от двата отбора във финала за Купата на краля между \"Ал Итихад\" и \"Ал Файзали\". Двубоят, който се игра в неделя, беше ръководен от Марк Клатенбърг. 41-годишният англичанин, който оглавява съдийската комисия в Саудитска Арабия, замени в последния момент Ал Мирдаси след получения сигнал. От футболната федерация на азиатската държава не съобщиха подробности по разследването, като се очаква решение по случая. Ал Мирдаси е сред избраните съдии, които  ще свирят на световното в Русия . Общо 46 нации ще имат свои представители на шампионата на планетата, като главните рефери са 36. Световното започва на 14 юни и ще продължи до 15 юли. Ал Мирдаси е международен съдия от 2011 г., като е свирил 75 мача на това ниво. Той беше част от съдийския състав на игрите в Рио 2016 и Купата на конфедерациите преди година, където ръководи два двубоя.", "date": "2018.05.14", "title": "Съдия от световното по футбол е разследван по подозрение за изнудване"}
{"url": "https://www.dnevnik.bg/photos/2018/05/14/3178343_fotogaleriia_svetovnite_snimki_na_denia_-_14_mai_2018_g/", "text": "Хора се забавляват на плажа Хиетаниеми в Хелзинки, Финландия.", "date": "2018.05.14", "title": "Фотогалерия: Световните снимки на деня - 14 май 2018 г."}
{"url": "https://www.dnevnik.bg/biznes/companii/2018/05/14/3178893_prirodniiat_gaz_parnoto_i_toplata_voda_poskupvat_ot/", "text": "Природният газ, парното и топлата вода ще поскъпнат отново от юни, съобщи БНТ. Като фактори за това председателят на Комисията за енергийно и водно регулиране Иван Иванов посочи високите цени на синьото гориво, което България внася и поскъпването на петрола на международните пазари. Той обясни, че все още е много рано да се направят точните разчети за евентуалното повишение на цените. В рамките на Българското европредседателство днес в София се проведе среща на председателите на енергийните парламентарни комисии в страните от Европейския съюз. На нея са дискутирани високата цена на природния газ в Източна Европа спрямо Западна и липсата на различни източници за доставка на синьото гориво. По изчисления на Брюксел Европейския съюз плаща за внос на енергийни горива близо половин трилион евро всяка година. България е сред страните, които внасят над 90% от природния газ у нас от един източник - Русия. Именно поскъпването на руския газ е и причина за исканото ново увеличение на цените от 1 юни. Заради него държавната \"Булгаргаз\" настоява за поскъпване на газа от близо 16%. Това от своя страна ще увеличи както цените на стоките и услугите, така и на топлата вода и парното. Иван Иванов каза още, че в случай като този с висока вносна цена, енергийният регулатор не може да направи нищо, освен да увеличи и местните.", "date": "2018.05.14", "title": "Природният газ, парното и топлата вода поскъпват от юни"}
{"url": "https://www.dnevnik.bg/bulgaria/2018/05/14/3178898_mlad_muj_beshe_namushkan_v_trolei_v_sofiia_zaradi/", "text": "Млад мъж е бил намушкан с нож в тролей в столицата, съобщиха от МВР. Според БНТ инцидентът е станал в кола по линия номер 7, в района на кръстовището на улица \"Опълченска\" и булевард \"Сливница\". Свидетели разказали пред телевизията, че мъжът, който бил в тролея с приятелката си, направил забележка на няколко деца, плюещи обелки от семки по пода на превозното средство. Към него се насочил мъж, пътуващ с децата и го намушкал. В болница са били откарани, както раненият мъж, така и приятелката му, която припаднала, уточнява агенция \"Фокус\". Говорителят на \"Пирогов\" Мария Пойразова посочи, че на пострадалия се прави операция, а повече подробности за състоянието му, ще бъде дадена утре. Извършителят на нападението е задържан. Полицията изяснява цялата ситуация около случая.", "date": "2018.05.14", "title": "Млад мъж беше намушкан в тролей в София заради забележка"}
{"url": "https://www.dnevnik.bg/sviat/2018/05/14/3178907_i_rusiia_ne_odobri_otkrivaneto_na_posolstvoto_na_sasht/", "text": "Русия се отнася отрицателно към откриването на посолството на САЩ в Ерусалим, заяви руският външен министър Сергей Лавров, предаде ТАСС, цитирана от БТА. \"Ние нееднократно сме давали негативна оценка на това решение. Убедени сме, че не бива по такъв едностранен начин да се ревизират договореностите, които са намерили израз в решенията на международната общност\", заяви той след среща с египетския си колега Самех Шукри в Москва. Всички въпроси по уреждането на израелско-палестинския въпрос могат да се решават единствено чрез преки преговори между лидерите на страните в конфликта и Москва потвърждава тази позиция във всичките си контакти с израелското държавно ръководство, каза Лавров. Русия оценява положително решението на Египет да не изпраща свои войски в Сирия, както са му предложили САЩ, заяви Лавров. \"Засегнахме тази тема в контекста на обсъждането на положението в Сирия, в контекста на обсъждането на действията на т.нар. външни играчи, включително, разбира се, САЩ, защото тяхна е идеята да приканят арабските страни да изпратят свои контингенти в Сирия. Доколкото разбирам, това се прави с двойна цел: да се раздели отговорността за прякото и грубо нарушение на суверенитета и териториалната цялост на Сирия, която не е поканила на своя територия САЩ и другите участници в оглавяваната от тях коалиция, както и за да се сподели финансовото бреме\", каза още Лавров.", "date": "2018.05.14", "title": "И Русия не одобри откриването на посолството на САЩ в Ерусалим"}
{"url": "https://www.dnevnik.bg/sport/2018/05/14/3178848_rafael_nadal_shte_dade_start_na_24-te_chasa_na_lyo_man/", "text": "Носителят на 16 титли от Големия шлем Рафаел Надал ще бъде специален гост в тазгодишното издание на \"24-те часа на Льо Ман\". Испанската тенис звезда ще даде началото на 86-ото издание на най-престижната автомобилна надпревара. През тази година \"Льо Ман\" ще се проведе на 16 и 17 юни. В последните години е традиция организаторите на \"24-те часа на Льо Ман\" да канят гости, които да дават начало на състезанието, развявайки флаг. През 2017 г. това направи настоящият шеф на Формула 1 Чейс Кери. Преди това гости са били актьорът Брад Пит и др. Тазгодишното издание на \"Льо Ман\" ще бъде по-специално, след като в него ще участват двама световни шампиони от Формула 1. Фернандо Алонсо ще дебютира, управлявайки прототип на \"Тойота\". Двукратният световен шампион (2005 и 2006 г.) вече натрупа опит в състезанията за издръжливост, след като  спечели \"6-те часа на Спа\" . В \"Льо Ман\" ще кара и  Дженсън Бътън , който се отказа от Формула 1. Участието на Надал няма да бъде единствената изненада за феновете на пистата \"Ла Сарт\". Демонстрационна обиколка ще направи шесткратният шампион в \"24-те часа на Льо Ман\" Джаки Икс. \"Много се радвам, че ще бъда на това легендарно състезание. Обичам Франция, тук постигнах някои от най-големите успехи в кариерата си. Франция винаги е била център на много спортни събития и през 2018 г. няма да бъде различно\", каза Надал.", "date": "2018.05.14", "title": "Рафаел Надал ще даде старт на \"24-те часа на Льо Ман\""}
{"url": "https://www.dnevnik.bg/sport/2018/05/14/3178871_da_sbudnesh_mechtata_sled_43_godini_kitaec_s/", "text": "Търпението е изкуството да се надяваш\", гласи известният цитат на немския философ Фридрих Шлайермахер. Именно надеждата, че някой ден ще успее да се качи на най-високия връх на Земята, е водила китаеца Бою Ся в продължение на 43 години. След множество перипетии и неуспешни опити, мечтата му най-сетне се сбъдна. С изкачването на Еверест (8848 м) Ся стана едва вторият човек с два ампутирани долни крайника, който успява да качи най-високия връх.  През 2006 г. това прави новозеландецът Марк Инглис, а ветеранът от войната в Афганистан  Хари Буда Магар  също мечтае някой ден да изкачи Еверест. \"Достигането до върха представлява лично предизвикателство, предизвикателство към вярата. Изкачването на Еверест е моята мечта и аз съм задължен да я изпълня\", каза Ся през април пред Japan Times. Трудният път към върха Постижението на 70-годишния китаец (според някои издания той е на 69 години) идва трудно, като още при първия му опит към върха късметът не е на негова страна. През 1975 г. губи единия си крак заради снежка буря на височина 8600 м. Тогава Ся дава спалния си чувал на друг алпинист. Групата прекарва три нощи при температури доста под нулата, като китаецът получава множество измръзвания. През 1995 г. и другият крак на Ся е ампутиран в резултат на заболяването лимфома - форма на рак на кръвта. Това не спира вярата му и той се връща през 2014 г. за нов опит. Експедицията обаче е прекратена, след като при лавина загиват 16 души. Природата не помага на Ся и година по-късно, когато силно земетресение в Непал осуетява плановете му да атакува Еверест. През 2016 г. китаецът е по-близо от всякога до върха, но на 200 метра от него е принуден да се върне заради силна виелица. Удар по амбициите на Ся се оказва  забраната на непалското правителство за самостоятелни изкачвания на Еверест . Целта на властите е да се ограничат инцидентите и да се намалят смъртните случаи. От 2018 г. новите правила засягат също хора с двойна ампутация и слепи алпинисти, като те могат да правят опит за изкачване само при наличието на валиден медицински документ. Това на практика оставя Ся в положение на изчакване и надежда, че забраната ще бъде свалена. Три месеца по-късно серията протести на алпинистите дава резултат, като съдът в Непал отменя новите правила, определяйки ги за дискриминация към хората с физически увреждания. И така Ся успява да сбъдне мечтата си. Изкачването му беляза началото на сезона на Еверест.", "date": "2018.05.14", "title": "Да сбъднеш мечтата: 70-годишен китаец с ампутирани крака изкачи Еверест"}
{"url": "https://www.dnevnik.bg/sport/2018/05/14/3178909_vtora_pobeda_v_samokov_izprati_levski_lukoil_na_finala/", "text": "Баскетболистите на \"Левски Лукойл\" се класираха за финала в първенството след ценна втора победа срещу \"Рилски спортист\" в Самоков. Този път те се наложиха с 85:81 и след 3:1 успеха спечелиха серията. Във финала воденият от Константин Папазов състав  ще се изправи срещу \"Балкан\" . Решителните мачове в спора за титлата започват на 21 май. \"Рилски спортист\" и \"Академик Бултекс\" ще играят за бронзовите медали. За \"Левски Лукойл\" Божидар Аврамов стана най-резултатен с 25 точки. Станимир Маринов добави 18, а Неманя Милошевич - 16. Най-полезен с 19 точки и шест борби за \"Рилски спортист\" беше Травис Тейлър. С по 18 точки се отчетоха Дерек Райт и Златин Георгиев, който имаше и седем борби. Мачът започна със силна серия на \"Левски Лукойл\". Домакините отговориха, но последва ново откъсване на съперника им. Серия от 16:2 точки позволи на \"Рилски спортист\" за първи път да поведе и на почивката водеха с пет точки. В третата четвърт гостите съумяха да направят нов обрат. В началото на заключителната четвърт \"Рилски спортист\" изравни, но в последвалата надпревара \"Левски Лукойл\" излезе победител.", "date": "2018.05.14", "title": "Втора победа в Самоков изпрати \"Левски Лукойл\" на финала в баскетболното първенство"}
{"url": "https://www.dnevnik.bg/sviat/2018/05/14/3178914_sasht_obvini_hamas_za_jertvite_v_ivicata_gaza/", "text": "Палестинската групировка Хамас носи отговорността за насилието, избухнало днес в ивицата Газа по повод откриването на американското посолство в Ерусалим и довело до смъртта на десетки, заяви Белият дом. Там днес израелската армия застреля 52 палестинци при протести и сблъсъци. Говорителят на Белия дом Радж Шах заяви, че американската администрация е в течение на съобщенията за продължаващо днес насилие в Газа. \"Отговорността за трагичната смърт на тези хора е изцяло на Хамас. Хамас умишлено и цинично провокира тази реакция\", заяви той, цитиран от \"Ройтерс\". Говорителят на Белия дом не пожела да призове израелската страна към сдържаност и защити правото на Израел да се защитава. Франция осъди насилието при границата на Израел с ивицата Газа, заяви френското президентство, цитирано от \"Франс прес\". Президентът Еманюел Макрон \"ще разговаря с всички регионални играчи в близките дни\", уточни Елисейският дворец. Германското правителство изрази сериозно безпокойство от съобщенията за убийството на десетки палестинци от израелски военни при масови протести в ивицата Газа и прикани Израел да се въздържа от използване на бойни патрони освен като крайна мярка, предаде \"Ройтерс\". \"Правото на мирен протест трябва да важи и за ивицата Газа. Израел има право да се защитава и да обезопасява границата си от насилствено проникване, но се прилага принципът на пропорционалност\", тоест, да се прибягва до бойни патрони едва след като други, по-леки форми на възпиране са се оказали неуспешни, се казва в изявление на германското външно министерство. То също така призова палестинците да се въздържат от ескалиране на ситуацията, да прибягват до насилие или да подбуждат други да го правят.", "date": "2018.05.14", "title": "САЩ обвини \"Хамас\" за жертвите в ивицата Газа, Германия и Франция са притеснени"}
